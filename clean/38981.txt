Classificazione
AMMINISTRAZIONE REGIONALE
BILANCIO E CONTABILITA' REGIONALE
STATUTO



Oggetto del Consiglio n. 2388 del 6 ottobre 2016 - Resoconto
OGGETTO N. 2388/XIV - Reiezione di risoluzione in merito
all'impugnativa del Consiglio dei Ministri del 23 settembre 2016 di
una serie di articoli riguardanti parti fondamentali delle leggi
regionali 15 e 16 del 03/08/2016.
Rosset (Presidente) -
Con 29 Consiglieri presenti
riprendiamo i lavori pomeridiani. Eravamo in discussione sulla
risoluzione di cui al punto n. 29.01 dell'ordine del giorno ed
eravamo in fase di replica. Ha chiesto la parola il Consigliere
Roscio; ne ha facoltà.
Roscio (ALPE) -
Stamattina abbiamo chiuso dopo una
lectio magistralis
di diritto costituzionale, ma ritorniamo
questo pomeriggio ribadendo un po' le stesse questioni: ci sono dei
temi trattati in questa mozione che, a nostro parere, avrebbero
meritato un approfondimento nelle commissioni, soprattutto per un
aspetto non trattato stamattina, perché tra le parti impugnate vi è
anche una parte sul codice dell'ambiente (n. 152) che è stato più
volte oggetto anche di questo Consiglio. Su questo codice, o meglio
sull'interpretazione, sulle competenze vi sono diverse sentenze
della Corte costituzionale richiamate nell'impugnativa che
assegnano la competenza esclusiva allo Stato, per cui questa
interpretazione precluderebbe alla Regione la possibilità di
adottare leggi in proprio, se non in maniera migliorativa. Dico
questo perché, non molto tempo fa, l'atteggiamento del Governo su
questi temi non è stato di difesa delle prerogative della Regione,
ma siccome la competenza è statale non si è andati a fare altre
questioni. Il Presidente Rollandin mi guarda in maniera strana, ma
io ricordo benissimo come è andata la storia; anzi, su questo tema
mi sembra di ricordare che qualcuno avesse anche sollecitato
l'intervento dello Stato proprio in questa direzione e mi ricordo,
Presidente, una lettera al Ministro.
Mi piacerebbe capire oggi se questa difesa della prerogativa e
dell'autonomia valgono anche su questo tema, oppure se invece, a
seconda dei momenti, l'autonomia è qualcosa ad orologeria che, se
conviene, si tira fuori, sennò no. Questo aspetto stamattina è
stato trascurato. Mi piacerebbe pertanto capire se su tali temi si
intende andare avanti impugnando, facendo valere le prerogative
della Regione, oppure se vi è invece un recepimento delle norme
statali, e quindi un adeguamento alle competenze che la Corte
costituzionale dà allo Stato.
Presidente -
Ha chiesto la parola l'Assessore Viérin; ne
ha facoltà.
Viérin L. (UVP) -
Abbiamo ascoltato con attenzione gli
interventi dei colleghi e concordo con il collega Roscio che ci
siamo lasciati stamattina con la
lectio magistralis
dell'amico Gerandin; oggi abbiamo la possibilità di replicare
almeno ad alcune considerazioni.
Intanto fa piacere sentire che l'idea della risoluzione era
quella di portare il dibattito in commissione e non in altro luogo;
peccato che il dibattito l'avete aperto sui giornali, ed è per
questo se questa mattina abbiamo avuto un po' di animosità nel
difendere delle scelte nelle quali abbiamo fortemente creduto.
Diventa quindi difficile, collega Chatrian, quando dice che
serenamente siete venuti qui a discutere di temi, e che volevate
andare in commissione, collega Gerandin, che tuttavia siete anche
disposti a parlarne qui, in Consiglio, quando a suon di conferenze
stampa avete aggredito e, attraverso degli epiteti riportati dagli
organi di informazione, avete sminuito fortemente - per usare un
eufemismo - il ruolo che noi abbiamo giocato, sia politicamente che
tecnicamente, nel costruire questi articoli, peraltro da voi
votati. Dispiace anche la politica del "io l'avevo detto" o "noi
l'avevamo detto", che fa un po' presagire che non ci sia, proprio
nelle considerazioni che si fanno, un riconoscimento dell'onestà
intellettuale che non è quella, collega Chatrian, di mentire: mi
dispiace che si usino queste parole! Noi abbiamo portato
all'attenzione di questo Consiglio delle norme, convinti che queste
norme - con tutta la buona fede che riconosciamo anche nei
colleghi, noi siamo convinti che anche voi li abbiate votati -
avessero avuto un buon esito, quindi dispiace che si usino certi
metodi sui giornali per attaccare e poi si chieda invece di portare
la discussione in commissione. Io credo che sia giusto discutere di
questi temi in commissione. Tra l'altro, anche qui, mi stupisco che
si venga a dire di voler andare in commissione, perché in base
all'articolo 70 del Regolamento si va comunque in commissione!
L'impugnativa è stata già trasmessa in commissione, pertanto la
discussione in commissione ci sarà lo stesso.
Le spiego, collega Cognetta, perché - forse non mi ero spiegato
- avevo cercato di riprendere i tre punti e perché noi non possiamo
accettare questa risoluzione, salvo fare un approfondimento quando
il testo arriverà e sarà assegnato alle commissioni e, se ci
saranno delle audizioni, le commissioni saranno libere - anzi, il
Presidente mi conferma che è già assegnato - vi potremo ritornare.
Il fatto di rimandare alla commissione, che non poteva avvenire che
dalla settimana prossima, andava però a procrastinare i tempi che
invece noi abbiamo annunciato attraverso il Presidente, ieri. Già
in Giunta, domani, ci costituiremo, e quindi non possono essere
accettati né i tempi né le modalità, semplicemente per questo.
Il dibattito in Consiglio lo accettiamo, l'abbiamo portato
volentieri anche per rispondere a quello che era stato detto sui
giornali, proprio per informare la comunità, anche attraverso i
giornali e questo Consiglio, e per non creare allarmismo. Quando ci
sono situazioni - al di là delle norme sulla zootecnia - come
quelle sui concorsi, personali, di persone che aspettano delle
occasioni, ci dispiace che poi si creino - probabilmente anche
senza dolo - degli allarmismi che vanno a creare delle difficoltà
per chi si aspetta invece di trovare delle soluzioni a queste
questioni. Per quanto concerne il riferire alla commissione,
ribadisco quindi semplicemente questo: sugli effetti immediati,
domani, attraverso la costituzione in giudizio, gli effetti
immediati saranno quelli di cui abbiamo parlato; sull'informare su
eventuali parti di legge a cui dare attuazione, malgrado
l'impugnativa, abbiamo detto che l'impugnativa è totale e ci si
costituisce in giudizio rispetto a tutta l'impugnativa; sulla terza
cosa, e cioè informare immediatamente i cittadini, abbiamo detto
che ci sono le informative e che avremo le riunioni con i diretti
interessati. Ecco perché noi abbiamo cercato di dire che, al di là
di portare il dibattito in quest'aula, non potevamo accettare
questa risoluzione: semplicemente perché tutto ciò che è contenuto
sarà già fatto domani attraverso la costituzione in giudizio, salvo
poi aprire il dibattito - che comunque arriverebbe in base
all'articolo 70 - nelle commissioni alle quali è stata assegnata la
trasmissione dell'impugnativa, dove si potrà approfondire. Abbiamo
però anche urgenza di agire in termini rapidi, seguendo la linea e
ribadendo l'impianto generale da noi ribadito.
In conclusione, due considerazioni. Abbiamo cercato di dirlo
questa mattina: sicuramente si può sempre fare meglio e sicuramente
quando si parla di prerogative non si pensa di parlare di massimi
sistemi, ma si tenta semplicemente, nelle pieghe di quello che
l'autonomia ci consente di fare, di trovare delle soluzioni utili
alla comunità. Ci sta il ruolo e il gioco delle parti, e al collega
Cognetta riconosciamo sicuramente questo ruolo, per chi ha fatto
opposizione e maggioranza i ruoli si sono spesso invertiti, ma non
c'è nessun problema nel dibattito politico. Ci dispiace però quando
ci sono situazioni che vanno invece ad agire con interferenze e
ripercussioni sulla pelle delle persone, che ci siano situazioni
anche di banalizzazioni o sminuenti il lavoro fatto, perché - e qui
chiediamo che ci sia almeno il riconoscimento dell'onestà
intellettuale - quando si portano avanti dei dossier e quando si
parla di lavoro quotidiano amministrativo noi riconosciamo e
rivendichiamo una nostra serietà su questi temi, e dispiace che
venga messo in discussione proprio da chi dovrebbe conoscerlo,
avendolo condiviso. Nessuna improvvisazione, quindi, oggi ci
sentiamo di difendere il lavoro che abbiamo fatto non a spada
tratta o per partito preso, ma semplicemente perché crediamo nelle
cose che abbiamo fatto.
Ci auguriamo tutti che ci sia, non solo in questa situazione, ma
nei rapporti generali con lo Stato, una definizione di tutta una
serie di contenziosi. Sappiamo benissimo che ogni venerdì - e siamo
tutti pronti spesso a leggere le impugnative che ci sono - vi sono
spesso delle contestazioni legislative tra lo Stato e le Regioni,
però questo non significa che uno rinunci alla difesa
dell'autonomia a tutti i livelli o ad una collaborazione con i
Governi che si possano susseguire. In questo senso noi affermiamo
la nostra volontà di riaffermare questi principi.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Per integrare alcune cose
dette, per precisare che le impugnative operate dal Governo sono
questione di ordinaria amministrazione: è lavoro che fa il
dipartimento deputato a fare questo.
Se si guarda il sito degli Affari regionali, si può
tranquillamente scorrere sotto la voce "Impugnative" l'elenco delle
Regioni oggetto di contestazioni e di impugnativa, e ci si può
rendere conto che non c'è solo la Valle d'Aosta; altre Regioni
cosiddette "amiche" di questo Governo - come qualcuno le ha
ribattezzate questa mattina - sono oggetto continuamente di
ricorsi. Ho qui davanti il sito degli Affari regionali: negli
ultimi due mesi sono stati fatti due ricorsi alla Provincia di
Bolzano; è stato fatto un ricorso alla Provincia autonoma di
Trento; il Friuli Venezia Giulia ne ha tre negli ultimi mesi, e il
Friuli Venezia Giulia non si può dire che sia proprio una Regione
governata da "amici" o da "nemici" di questo Governo. Il lavoro di
impugnativa del Governo è quindi un lavoro tecnico che viene fatto
normalmente; esistono delle procedure da parte delle Regioni che,
se ritengono di impugnare, impugnano, altrimenti accettano le
considerazioni espresse. In questo caso la nostra Regione ha deciso
di impugnare, quindi di resistere su queste contestazioni, perché
noi crediamo - siccome alcune di queste norme sono state e sono
simili a norme recepite in altre Regioni - di poter dimostrare e
giustificare che esistono i presupposti affinché queste norme,
anche proprio in virtù della nostra autonomia, siano percorribili e
accettabili.
Esiste una procedura, esiste anche una parte di cosiddetta
"trattativa" per esplicitare le proprie ragioni, così come avviene
sempre quando si parla di normative regionali. L'idea del complotto
francamente mi sembra piuttosto comica, così come mi sembra anche
abbastanza comico il sentire da parte di qualcuno il "l'avevamo
detto", e poi magari sono gli stessi che avevano votato
convintamente questa legge. Ricordo ai colleghi che siamo tutti
legislatori, quindi tutti abbiamo il dovere di verificare quello
che leggiamo e, se siamo convinti di essere nella legittimità e che
stiamo facendo un'operazione corretta tanto da votarla e poi
qualcuno non la vota, si astiene giustificando motivazioni di
carattere politico, io penso che non si possa poi a posteriori dire
"l'avevamo detto" o "avete sbagliato tutto".
Credo che su questi temi si pongano anche problematiche che non
riguardano solo la Regione Valle d'Aosta. Per esempio il tema dei
concorsi in Usl riguarda tutte le Regioni italiane, perché ci
troviamo davanti ad una situazione eccezionale determinata da una
svolta nell'interpretazione legislativa. Questa famosa legge n. 66
sugli orari di lavoro ha comportato necessariamente la messa in
atto di procedure concorsuali che ovviamente devono essere attivate
in tempi brevi, ma che necessitano di tempi tecnici affinché questi
bandi di concorso possano essere espletati. Nel frattempo, tra
l'espletamento del concorso e il risultato finale, i servizi devono
essere assicurati. Non è solo la Regione Valle d'Aosta che ha
servizi affidati a personale a tempo determinato in
somministrazione, ma sono tutte le altre Regioni d'Italia: ho avuto
modo di confrontarmi anche con amici di altre Regioni, e questa è
una problematica che deve trovare anche una soluzione più
ampia.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Semplicemente per ribadire che con questa
risoluzione non era nostra intenzione chiedere che il Governo
regionale perdesse tempo o procrastinasse il tempo per
l'impugnativa. Noi riteniamo del tutto legittimo che si proceda ad
una impugnativa di questo genere, anzi. Non mi soffermerò di più
sugli aspetti legati al discorso delle tariffe di conferimento
rifiuti, al discorso delle leggi che riguardano gli animali e
neanche alla parte che riguarda la sanità riferita all'aspetto del
personale amministrativo, perché - siccome ho votato questi
provvedimenti e li ho condivisi - ritengo che su questo si sia
fatto un onesto tentativo di rivendicare quella che noi riteniamo
sia l'autonomia, la possibilità di andare incontro alle esigenze
dei cittadini che in questa regione vivono. Mi pare che alla base
di tante di queste richieste ci sia proprio la frammentazione, le
piccole realtà, la difficoltà a rispettare una normativa europea e
statale nel merito.
Mi soffermerò solo brevemente sul discorso della tempistica che
ha riguardato il discorso della stabilizzazione dei precari. Torno
su quello che ho dichiarato agli organi di stampa, quando ho detto
che non avete azzeccato una data, e lo confermo: non avete
azzeccato una data, perché rispetto alla legge n. 208 del 2015 le
date sono totalmente diverse. A mio parere sarebbe invece
interessante - l'Assessore ha già detto che non è interessato, che
eventualmente andrà a riferire in commissione, quando convocato, ma
non espressamente su questo - riunire una commissione, fissando
eventualmente già una data a breve, in cui si parli di questo. A me
pare legittimo discutere, e per un semplice motivo: io sono
convinto che non è attivando un contenzioso con lo Stato sulle date
che rivendichiamo la nostra autonomia. Il rischio è quello che, non
rispettando queste date, siamo soggetti comunque ad un
pronunciamento della Corte costituzionale. Uscendo fuori di qua, ho
trovato un dirigente - che probabilmente ha sentito il mio
intervento - e che mi ha detto che queste date sono state variate
volutamente; se sono state volutamente variate, Assessore, mi dica
perché lei ha detto che sono state rispettate le procedure
concorsuali e che "dal punto di vista tecnico legislativo il tutto
è stato costituito riprendendo le disposizioni integrali a livello
nazionale ". Se sono state rispettate, se lei ne era a conoscenza,
Assessore, non avrebbe dovuto neanche fuorviarci con questi
riferimenti. Se non ne era a conoscenza, io ritengo quanto meno
grave che qualche dirigente vada eventualmente a modificare o si
prenda la responsabilità di modificare queste date, perché a mio
parere non è accettabile rischiare di fare dei contenziosi con lo
Stato attraverso sentenze della Corte costituzionale che potrebbero
eventualmente avere ripercussioni su questo personale che va
stabilizzato. La mia preoccupazione era solo questa: era riferita
alla tempistica e alle date. Per il resto, torno a dire che quando
si vorranno fare delle battaglie per rivendicare l'autonomia
personalmente io ci sarò sempre.
Presidente -
Ha chiesto la parola l'Assessore Viérin per
fatto personale; ne ha facoltà.
Viérin L. (UVP) -
Non volevo intervenire, ma si continua
a tirare fuori questioni non veritiere. Ritengo - almeno pensavo
fosse così - che il collega Gerandin abbia abbastanza acutezza e
intelligenza per capire che se noi abbiamo difeso una posizione
quella non è la posizione integrale dello Stato - gliel'ho detto
questa mattina - perché lo sblocco del
turnover
a livello
statale non prevedeva gli amministrativi, siamo noi che abbiamo
aggiunto gli amministrativi. Ecco perché in quel verbale, che non è
ancora stato approvato per quanto mi riguarda, non c'è "integrale"
ma "integrandolo", perché noi abbiamo preso la norma statale
integrandola con la parola "amministrativi". Gliel'ho detto questa
mattina e pensavo che questo fosse stato veicolato. Non è stato
integrale, e immaginavo che lei avesse letto il testo statale e
quello regionale e che avesse visto la parola in più:
"amministrativi". Ho cercato di spiegarlo. Ad onor del vero, nel
dibattito, visto che non è stato chiaro - io dico spesso che il
collega Gerandin sarebbe un bravo tecnico, magari anche troppo,
però gli indirizzi politici sono una cosa e quelli tecnici sono
un'altra - noi abbiamo cercato di difendere una prerogativa in base
alle sentenze, che io questa mattina le ho citato, e abbiamo
riaffermato un principio che nei concorsi riservati, al di là di
quanto si faceva a livello statale, andava ad integrare con il
personale amministrativo. Qui siamo stati anche cauti, perché
sapevamo che questo esercizio poteva essere oggetto di discussione
con lo Stato. Vogliamo farci del male, vogliamo andare a discutere,
a guardare il pelo nell'uovo perché siamo i primi della classe?
Facciamolo! Questa mattina lei ha voluto dire tutto quello che
aveva per la mente; questo pomeriggio abbiamo cercato di tenere i
toni bassi, ma se adesso lei ritorna su cose che già questa mattina
ha detto in modo errato e che io ho cercato di non riprendere per
non cadere nel ridicolo, se volete facciamo il "botta e risposta"
qui, in aula, che non mi sembra il caso: stiamo discutendo su temi
molto importanti, è inutile arrabbiarsi, anche per poco. Io dico
solo che bisogna essere precisi.
Non interpretiamo le cose altrui, io non mi metto ad
interpretare il suo pensiero. Probabilmente nel verbale c'è un
refuso, lo approfondirò, perché non è "integrale" ma è
"integrandolo", ma noi abbiamo preso - glielo ribadisco oggi, poi
lei leggerà di nuovo il suo verbale perché lei è convinto che sia
così, ma la preghiamo e la prego di non interpretare il pensiero
altrui - una norma statale e l'abbiamo integrata a livello
regionale, difendendo la nostra autonomia. Questo non le fa
piacere? E non venga poi qui a dire che non ho preso l'impegno di
andare in commissione, perché non è vero! Io ho detto cinque minuti
fa che l'impegno c'era perché il testo è già assegnato in
commissione, ma che questa risoluzione, al di là del mio impegno di
andare in commissione ogni volta che sarò convocato, non la
possiamo accettare perché abbiamo urgenza di agire per difendere le
nostre prerogative.
Presidente -
Ha chiesto la parola il Consigliere Gerandin
per fatto personale; ne ha facoltà.
Gerandin (GM) -
Non voglio assolutamente mettermi a
dialogare a distanza in quest'aula con l'Assessore Viérin. Le
voglio solo ricordare che non ho la facoltà di redigere alcun
verbale, io mi limito a leggere gli atti; pertanto non ho cercato
né interpretato assolutamente nulla: mi sono limitato a leggere.
Dopo di che lei mi dice che mancano delle parti che vanno
integrate; lo faccia, però si limiti a dire che vuole rivedere
questo verbale in quanto, secondo il suo parere, non è confacente o
non è nel suo pensiero. Ribadisco: io non ho la facoltà di redigere
alcun verbale. La mia era esclusivamente una preoccupazione legata
ad una serie di scelte che lei in questo momento - e me ne
compiaccio - mi ha detto essere politiche, come quella di
modificare le date.
Assessore, io non sono neanche entrato nel merito degli
amministrativi, le ho detto che secondo me era l'unico aspetto che
andava a rivendicare qualcosa di veramente autonomista. Ritorneremo
su questo per capire perché sono state fatte tali scelte, come mai
non si sono rispettate le date fissate dalla finanziaria dello
Stato, perché con queste scelte si rischia - io mi auguro
sinceramente di no, veramente faccio il tifo - e gli ultimi che
devono pagare sono queste persone che devono essere stabilizzate.
Se per caso le cose non dovessero andare nel verso giusto con il
quale avete pensato di concludere questa vicenda, io penso che, a
partire dal dirigente che mi ha detto questo, lei, Assessore, dovrà
comunque trarne le conseguenze.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Vorrei che si ritornasse un po' alla
sostanza della questione, perché le richieste fatte vanno nella
logica di immaginare un percorso che oggi non è quello pensabile e
vorrei spiegarne le ragioni. Noi abbiamo avuto un'impugnativa da
parte dello Stato su alcuni punti della nostra norma e ricordo che
noi, come Regione, a più riprese abbiamo impugnato leggi dello
Stato su determinati punti: su alcune abbiamo avuto ragione, su
altre la Corte costituzionale ci ha dato torto, pertanto abbiamo
dovuto adeguarci.
Noi, chiaramente, quando abbiamo ricevuto le due impugnative
sulle leggi n. 15 e n. 16, abbiamo preso in esame e stiamo
esaminando - non solo con i nostri uffici, ma anche con esperti -
cosa e come si può fare per difendere quello che è difendibile, in
autonomia, nella massima chiarezza. L'obiettivo è di portare delle
integrazioni nel nostro mondo, come abbiamo spiegato, tant'è che,
siccome nel mondo dell'agricoltura gli adattamenti al nostro tipo
di agricoltura di montagna non sono di così facile comprensione,
non dico in Europa, ma nemmeno in Italia abbiamo cercato di far sì
che quei pochi che ancora svolgono quell'attività abbiano modo di
chiudere la faccenda. Abbiamo pertanto cercato di mantenere certe
cose e dare la possibilità di farle: alcune di queste sono state
approvate, altre sono state messe in discussione. Mettere in
discussione vuol dire trovare da parte nostra delle argomentazioni
per resistere, e non solo, ma anche per dimostrare che noi non
vogliamo andare fuori dalle norme generali igieniche. Non vogliamo
fare cose improvvisate o al di fuori delle regole sanitarie per cui
il veterinario non sia cosciente e coerente nel certificare che il
prodotto finale è sicuramente idoneo ad entrare sulla tavola del
cliente, perché questa è una domanda a cui noi dobbiamo rispondere.
Per l'Usl ci sono delle date e delle scadenze collegate ad
andamenti che conosciamo, legati alla nostra realtà, che
sicuramente non vanno a coincidere direttamente e su tutto con la
norma nazionale, perché questo l'abbiamo visto. Sull'ambiente
voglio ricordare al Consigliere Roscio che, come sulle altre
questioni, se resistiamo, resistiamo su tutte quelle che riteniamo
coerentemente di poter difendere nel modo giusto. Tra queste c'è
anche quella dell'ambiente, quindi non è che perché abbiamo parlato
solo di quello abbiamo dimenticato le altre.
Noi adesso non abbiamo analizzato tutto, perché ci sono diversi
punti nelle due leggi, lo dico per coerenza, sui quali anch'io
personalmente non sarei capace di spiegare alcune motivazioni
tecnico-amministrative e giuridiche - che sono alla base poi del
riscontro che noi come Regione daremo, anche consultando degli
esperti - ai Ministeri che hanno fatto alcune osservazioni. Ad oggi
io non ho né gli elementi, né forse sarei in grado di fare una
discussione, al di là dello spiegare il perché non le vogliamo. Ma
come mai sono state contestate? Molte volte sono contestazioni
legate a rilievi che sono proprio distanti dal nostro mondo, però
va spiegato, va fatto rientrare in una logica che ci permetta di
far capire questo.
Tutto questo significa che si sta lavorando ed, infatti, c'è un
tempo per presentare le osservazioni rispetto all'impugnativa.
Detto questo, noi abbiamo la possibilità di arrivare a spiegare le
motivazioni e fare in modo che si capisca qual è la logica con cui
noi abbiamo inserito queste decisioni nella legge. Quando avremo
tutto, non c'è problema, andremo a spiegare anche con gli esperti
che cosa secondo noi è da portare avanti e perché.
Il richiamo del collega all'attenzione nell'applicazione di
alcune norme in quanto, se poi non sono recepite, comportano un
qualche rischio, lo sappiamo, non è che non ci rendiamo conto
dell'impatto che questo ha; vorrei dirlo, non è che siamo proprio
dei
kamikaze
per cui non ci interessa, tenete conto anche di
questo, non facciamo fare ad altri delle imprudenze. È un discorso
aperto, ed è per quello che oggi noi riteniamo sia difficile fare
questo, tanto più spiegare agli altri quale sarà la conseguenza,
perché non conosciamo il risultato. Nella trattativa qualcosa può
essere accolto e qualcosa no, per cui qualcosa andrà fino al
giudizio estremo. Volevo solo dire questo, per correttezza: non c'è
la volontà né di coprire, né di non dire, ma c'è la volontà di
seguire questo con grande attenzione, sperando - come tutti voi
avete detto - che alla fine il risultato sia positivo.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Ringrazio il Presidente Rollandin per
aver fatto chiarezza, perché in effetti è vero che a volte basta
anche rimanere sull'argomento e non perdersi in altre piccole
pozzanghere, quando non si hanno argomentazioni, per poter attirare
l'attenzione su altre cose.
La risoluzione presentata dal collega Gerandin, che comunque
abbiamo firmato tutti noi del gruppo, credo sia semplicissima,
bastava leggerla: in effetti era veramente elementare, per non dire
da asilo nido. Probabilmente qualcuno non l'ha letta e ci ha fatto
delle grandi lezioni di autonomia, forse anche - come ha detto il
collega Roscio - di Corte costituzionale, ci ha fatto lezioni anche
su come si redigono i verbali. Noi siamo umilmente gruppi di
opposizione, gruppi di minoranza, e prendiamo semplicemente i
verbali che ci vengono dati, li correggiamo per quanto riguarda i
nostri interventi, ma non ci permettiamo certo di andare a
correggere gli interventi dell'Assessore. Lei ha risposto
chiaramente ai nostri interrogativi, come semplicemente abbiamo
chiesto mille altre volte anche in passato, solo che è proprio vero
che in quest'aula si cambia. C'era una canzone, tempo fa,
Come
si cambia per non morire
, e qui, oggi, abbiamo visto in sintesi
tutto questo aspetto: si cambia tutto, si cambia il pensiero, si
cambiano posizioni.
Abbiamo chiesto tantissime volte agli Assessori di venire a
relazionare e a dirci quali erano le posizioni o i dettagli, qual
era l'azione che si intendeva ancora fare; abbiamo chiesto di
informare su eventuali parti delle leggi a cui si vuole comunque
dare attuazione malgrado l'impugnativa; lo possiamo capire e lei
l'ha spiegato, è capitato altre volte che o lo Stato impugna o noi,
come Regione, impugniamo, e poi si cerca una via di mezzo:
chiediamo quello, in realtà.
Il terzo punto chiedeva di informare immediatamente i cittadini
sull'esito che emergerà a seguito dell'audizione. Sarebbe stato
talmente semplice e banale un comunicato della commissione! Io
rimango allibita dal percorso che ha preso la discussione, perché
dimostra veramente che probabilmente si hanno altri obiettivi: la
comunità valdostana è sicuramente per qualcuno l'ultimo degli
obiettivi.
Presidente -
Ha chiesto la parola il Consigliere
Bertschy; ne ha facoltà.
Bertschy
(UVP) -
Per una rapida conclusione. Qui
ci si marca a vicenda: se si prenota uno, arriva l'altro. Solo per
dire che se il Presidente Rollandin aveva concluso in maniera
pacata la discussione, la collega Certan è riuscita invece a
rianimarla subito, ma fa parte delle sue caratteristiche e ci
riesce bene. Credo che rispetto ad argomenti così importanti ci
possa stare, soprattutto il tentativo di essere utili alla comunità
nei propri ruoli.
Negli scorsi giorni abbiamo letto titoli pesanti rispetto ad un
lavoro profondo di attenzione fatto, e forse sono stati riportati
in maniera parziale; però, quando si parla di improvvisazione e si
cerca di evitare in qualche maniera di spiegare alla comunità cosa
sta dietro ad un lavoro, la reazione non può che essere quella di
farsi spiegare. Soprattutto dispiace far apparire che quasi ci sia
soddisfazione politica perché non si è conseguito un risultato,
quando invece la speranza - come è stato chiarito oggi - da parte
di tutti è che si raggiunga il risultato, poiché sarebbe semplice
riscrivere le norme dello Stato ed evitare ogni discussione. Se si
va in contenzioso con lo Stato è proprio perché a volte si cerca di
applicare, rispetto al proprio territorio, normative che possano
meglio adattarsi alle situazioni economiche, sociali e culturali
che si vivono.
L'esercizio dell'autonomia, come è stato spiegato stamattina
dall'Assessore, sta quindi in questi termini: riuscire ad andare
oltre a certe situazioni per vedere di essere utili al fine di
migliorare normative aventi una competenza di tipo nazionale. È in
questo senso che credo bisogna riportare la discussione, senza
scaricare sugli altri cose non volute e non dette, ma che sono
state repliche a certi articoli dei giornali e a certe
dichiarazioni riportate e scritte. Non credo sia corretto dire che
"nel fare le norme, la Giunta regionale mentiva sapendo di mentire"
e non sia un tipo di approccio che permetta di fare una discussione
serena. Sperando che questa mattina ci si sia chiariti, che si
faccia il lavoro che si deve fare e che continui quello che si deve
fare all'interno delle commissioni, l'attenzione e il lavoro
politico che tutti noi vorremmo fare in futuro sarà proprio quello:
cercare di non delegittimarci, perché forse è più importante unirsi
rispetto a certe battaglie invece di dare forza a chi, perché più
distante, capisce meno il nostro territorio e le nostre
situazioni.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Ho ascoltato attentamente la replica
del Presidente su questo tema. Condividiamo che non possiamo avere
tutte le conoscenze e competenze su qualsiasi argomento, sarebbe
fuorviante, abbiamo un ruolo tutto politico, elettivo e non
tecnico, ma se poi qualcuno in quest'aula è anche un po' tecnico
può aiutare, mettiamo insieme le due cose e si trova un'ottima
sintesi per modificare l'impianto legislativo.
Proprio sulle parole del Presidente vorrei comunque ancora fare
un invito al Governo: ci sono tutti i tempi tecnici per impugnare,
lei lo sa, ce lo ha giustamente illustrato poc'anzi, quindi non è
un discorso di fretta. Io penso non cambi nulla se la Giunta
impugna gli articoli nelle leggi n. 15 e n. 16 domani rispetto a
venerdì prossimo, perché c'è tutto il tempo tecnico; è la legge che
lo dice, non è Chatrian, non è neanche ALPE, né Gerandin, né
Cognetta. Noi gradiremmo veramente, con onestà intellettuale,
politica e tecnica, che la prossima settimana venisse in
commissione chi deve venire: legali, tecnici, chi ha sviscerato
quali sono le possibilità per incidere e poter far modificare dallo
Stato centrale questa impugnativa e che serenamente voi, venerdì,
faceste la vostra delibera di impugnativa come Governo regionale,
perché avete un ruolo esecutivo (lungi da noi, senza nessuna
invadenza di campo!), ma date corso a questa risoluzione che mi
sembra di buon senso e va pure oltre, perché ci teniamo tutti.
Questo è l'invito che faccio ai Consiglieri di maggioranza e al
collega Bertschy che è appena intervenuto. Se la politica è una
cosa seria - è meglio fare le cose bene, qui non c'è fretta - c'è
tutta la possibilità, c'è il tempo tecnico, ci sono i giuristi, ci
sono i legali. Ha detto molto bene il Presidente Rollandin: ci
affideremo perfino a delle consulenze, a persone che hanno alte
capacità dal punto di vista tecnico per poter entrare nel cavillo
tecnicamente e creare le condizioni per impugnare in maniera
robusta quanto lo Stato ci ha impugnato.
L'invito che faccio a voi della maggioranza è questo: il Governo
non impugni domani questi articoli, lo faccia fra una settimana e
noi, lunedì, martedì o mercoledì, quando lo riterrete opportuno, ci
saremo in commissione e ascolteremo, ci confronteremo, e forse
potremo portare anche noi il piccolo contributo da eletti e, perché
no, anche da tecnici.
Presidente -
Non ci sono altri interventi. Mettiamo in
votazione la risoluzione di cui al punto n. 29.01. La votazione è
aperta. La votazione è chiusa.
Presenti: 32
Votanti           
: 7
Favorevoli: 7
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rollandin, Rosset, Testolin, Viérin Laurent, Viérin
Marco)
Il Consiglio non approva.
