Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 385 del 10 luglio 1981 - Resoconto
OGGETTO N. 385/81 - DISEGNO DI LEGGE CONCERNENTE: "PRIMO
PROVVEDIMENTO DI VARIAZIONE AL BILANCIO DI PREVISIONE DELLA REGIONE
PER L'ANNO 1981".
Presidente
- Do lettura all'Assessore Ramera, che ha
facoltà di illustrare la sua relazione.
Ramera (DC)
- Ritengo che non ci sia molto da illustrare
in quanto è spiegato chiaramente che è una modificazione di
carattere tecnico nell'ambito del bilancio della Pubblica
Istruzione per favorire le varie spese dei capitoli esatti.
Se mi è consentito, vorrei anche scusare la mia assenza; direi
che non va ancora bene, mi hanno detto che mi sono salvato per un
pelo e quindi la mia testa non viaggia molto bene. Avevo preso due
impegni con il Consigliere De Grandis per il conto consuntivo per
fare un parallelo, e mi riprometto di farlo a settembre. Ieri avrei
dovuto relazionare al Consiglio - entro il 30 giugno - sull'assetto
delle assicurazioni fatte dalla Regione in seguito ad una mozione
del Consigliere De Grandis ed altri, ma non mi è stato possibile
preparare la relazione in quanto gli Uffici stanno proprio ponendo
fine al problema in questi giorni. Dall'altra parte lo studio è un
pacco di questo genere e credo che non avrei potuto in poche ore
tirar giù neanche una stringata relazione, quindi approfitto
dell'occasione per scusarmi di queste due lievi mancanze e per
informare il Consiglio che lo metterò al corrente a settembre.
Presidente
- È aperta la discussione generale.
Ha chiesto di parlare il Consigliere Viberti, ne ha facoltà.
Viberti (DPROL)
- Chiedo scusa Signor Presidente, se la
interrompo sempre all'ultimo momento, ma le tentazioni non sempre
si riesce a trattenerle. Complimenti per lo scampato pericolo
all'Assessore Ramera, che come è sua abitudine tornerà a settembre;
speriamo che finalmente passi l'esame. Gli auguriamo che si
mantenga in buona salute e che non debba succedere niente altro,
perché una sua immatura e inopportuna scomparsa potrebbe provocare
chissà quali rivolgimenti all'interno di questa sala.
Naturalmente la relazione a questo disegno di legge non poteva
essere più esauriente - ce lo ha detto l'Assessore Ramera - e noi,
non perché consideriamo inopportuno questo provvedimento, ma in
quanto avevamo già votato contro il bilancio, non possiamo che
ripetere la nostra posizione di allora. È evidente che si tratta di
scelte che poco avrebbero da essere criticate, ma d'altra parte una
posizione complessiva sul bilancio, contraria, non può oggi essere
smentita.
Valga quindi questo mio intervento anche come dichiarazione di
voto contrario.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Voteremo a favore di questo disegno di
legge proprio perché comporta delle variazioni tecniche e l'unica
cosa rilevante è la rinuncia ad acquistare un'automobile, anzi mi
complimento per questa scelta.
Vorrei chiedere una spiegazione sui due capitoli 37450
"diminuzione in relazione ad un'errata indicazione di uno
stanziamento fissato con legge sostanziale;" solo per capire questa
espressione che mi è un po' oscura.
In secondo luogo vorrei sapere come mai voci analoghe compaiono
prima nelle variazioni in aumento, poi nelle variazioni in
diminuzione. Perché per esempio da una parte i contributi per le
manifestazioni, iniziative culturali e scientifiche sostituiscono
le spese per manifestazioni, iniziative culturali e scientifiche
dall'altra, ciò solo per capire dal punto di vista tecnico.
Presidente
- Ha chiesto di parlare l'Assessore Pollicini,
ne ha facoltà.
Pollicini (DP)
- La diminuzione di questi £ 5 milioni è
legata ad una legge portata in questo Consiglio che si riferiva al
contributo da dare all'Associazione Maestri di sci e prevedeva di
portarlo da 15 a 20 milioni, sennonché la legge è stata bocciata in
Coordinamento. In autunno presenteremo la nuova legge per cui
evidentemente rimane in vigore il precedente preventivo che era di
15 milioni di lire. Questa era la differenza da cui la
sostituzione, legata ad una legge che non è operante in quanto non
approvata.
Presidente
- Ha chiesto di parlare l'Assessore Viglino,
ne ha facoltà.
Viglino (UV)
- Rispondo per parte mia sui capitoli 46350
e 46360 - quest'ultimo è un nuovo capitolo creato nel bilancio
1981. In un primo tempo, negli anni precedenti, tutte le spese e
contributi per manifestazioni ed iniziative culturali e
scientifiche andavano sul capitolo 46350 e ciò non era
contabilmente legale né corretto ed è per questo che abbiamo
preferito quest'anno sdoppiare questo capitolo, ma al momento della
discussione - in Giunta - del bilancio da sottoporre al Consiglio
regionale, sono stati fatti dei tagli. Lei sa che abbiamo avuto
enormi difficoltà, di modo che è venuto fuori - confesso che sul
momento non me ne sono accorta - una sperequazione fra le spese da
sostenere e i contributi da erogare. Tutti gli anni sosteniamo sia
i centri culturali, sia le corali con dei contributi e non con
delle spese assunte a carico della Regione. Così, essendomi accorta
di questa sperequazione - per poter effettuare i versamenti alle
corali sotto forma di contributo - abbiamo pensato di ridurre il
capitolo delle spese. Lo potevamo fare perché questo capitolo non
era stato toccato al momento dei tagli, e invece incrementare il
capitolo dei contributi.
Presidente
- Passiamo all'esame dell'articolato.
Do lettura dell'art. 1
Sono approvate le seguenti variazioni agli stanziamenti dei
sottoindicati capitoli dello stato di previsione della parte SPESA
del bilancio preventivo della Regione per l'esercizio finanziario
1981:
Variazioni in aumento:
cap. 43850
Spese per l'organizzazione e lo svolgimento di corsi serali e
professionali
£ 150.000.000
cap. 44400
Spese per le mense per studenti
£ 40.000.000
cap. 45150
Contributi e sussidi per l'acquisto di arredamenti e
attrezzature scolastiche
£ 25.000.000
cap. 45200
Spese per l'arredamento e l'attrezzatura di edifici adibiti
ad uso scolastico
£ 20.000.000
cap. 46100
Spese per manifestazioni ed iniziative culturali e
scientifiche scolastiche L.R. 28 luglio 1956, n. 3 art. 49
£ 10.000.000
cap. 46200.
Spese per l'acquisto e la stampa di riviste e monografie
aventi carattere culturale
£ 20.000.000
cap. 46360
Contributi per manifestazioni ed iniziative culturali e
scientifiche
£ 45.000.000
Totale
310.000.000
Variazione in diminuzione
cap. 21950
Spese per l'acquisto di automezzi
£ 10.000.000
cap. 37450
Contributi per corsi per aspiranti maestri di sci e per
maestri di sci e contributi per il funzionamento della relativa
associazione
L.R. 21 dicembre 1977, n° 72
£ 5.000.000
cap. 43000
Personale ispettivo, direttivo e docente ed educativo delle
scuole ed istituzioni educative della Regione. Stipendi, altri
assegni fissi e contributi diversi a carico dell'ente
01 - scuola materna
02 - scuola elementare
03 - scuola media 1° grado
04 - scuola media 2° grado
05 - convitto F. Chabod
£ 100.000.000
cap. 43650
Spese per il funzionamento dell'attività corrente nelle
scuole: materiale didattico e di consumo; pulizie, spese d'ufficio
e varie
£ 15.000.000
cap. 43800
Spese per la gestione dei Convitti regionali
£ 100.000.000
cap. 44450
Spese per il pagamento di rette per posti gratuiti e semi
gratuiti in collegi e convitti
£ 60.000.000
cap. 46350
Spese per manifestazioni ed iniziative culturali e
scientifiche
£ 30.000.000
TOTALE
£ 320.000.000
Presidente
- Pongo in votazione l'art. 1 testé letto.
Esito della votazione:
Presenti, votanti: 23
Maggioranza: 12
Favorevoli: 22
Contrari: 1
Il Consiglio approva
Presidente
- Do lettura dell'art. 2
È approvata l'istituzione del seguente nuovo capitolo dello
stato di previsione della parte Spesa del bilancio di previsione
della Regione per l'esercizio finanziario 1981
cap. 25560
Accantonamento interessi maturati su saltuarie giacenze di
cassa dei fondi di cui alla legge 5.8.1978, n. 457 art. 35
(edilizia sovvenzionata) da destinare a nuovi oneri emergenti nella
attuazione dei programmi
£ 10.000.000
Presidente
- Pongo in votazione l'art. 2 testé letto.
Esito della votazione:
Presenti, votanti: 23
Maggioranza: 12
Favorevoli: 22
Contrari: 1
Il Consiglio approva
Presidente
- Do lettura dell'art. 3.
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 3 testé
letto.
Esito della votazione:
Presenti, votanti: 23
Maggioranza: 12
Favorevoli: 22
Contrari: 1
Il Consiglio approva
Presidente
- Il Consiglio è chiamato ad esprimersi per
votazione segreta sul complesso della legge.
Votazione a scrutinio segreto
Esito della votazione:
Presenti, votanti: 25
Maggioranza: 13
Favorevoli: 23
Contrari: 2
Il Consiglio approva
