Classificazione
CASA DA GIOCO



Oggetto del Consiglio n. 2327 del 21 settembre 2016 - Resoconto
OGGETTO N. 2327/XIV - Interpellanza: "Predisposizione di un
nuovo piano marketing per il rilancio della Casa da gioco".
Farcoz (Président)
-
Point n° 18 de l'ordre du
jour. La parole au Conseiller Cognetta pour l'illustration.
Cognetta (M5S) -
Questa interpellanza prende spunto da
ciò che accadde in IV Commissione nel marzo del 2016: durante
questa commissione il Presidente e sia Sommo che Scordato vennero
in audizione insieme all'Assessore, e sostanzialmente spiegarono
quali erano le cose che si stavano facendo all'interno della Casa
da gioco per cercare di dare una sistemata a ciò che era accaduto
prima. Dico "cercare di dare una sistemata" perché venne spiegato
nel dettaglio che bisognava rimettere a posto le sale da gioco,
implicitamente venne detto che ciò che era stato fatto prima non
andava bene, ma questo l'abbiamo visto anche in commissione e
l'abbiamo detto anche noi, più volte: abbiamo buttato via solo 90
milioni, ma sono dettagli. Ci spiegano quindi che bisogna dare una
sistemata generale, a come vengono messi i tavoli, le
slot
e
così via, e anche qual era l'offerta rispetto all'ospitalità:
ristoranti, alberghi e così via. Ci venne poi detto che erano stati
fatti degli investimenti per esempio sulla
Champagnerie
,
frutto dell'accordo con una grossa azienda di champagne (MUMM), e
che c'era in pratica un grosso accordo con ALMA, che è una scuola
di cucina per la quale poi si sarebbe potuta avere tutta una serie
di
atout
e di offerta migliore per la clientela, e via via
tante altre iniziative. Ricordo con precisione - forse lo ricorda
anche lei, Assessore - che, alla domanda fatta da me in commissione
al signor Scordato su come pensava di rilanciare la Casa da gioco,
la risposta in sostanza fu che prima dovevano creare il prodotto,
perché di fatto non ce l'avevano, per poi pensare di cominciare a
venderlo, il che mi sembra una cosa sensata: se non ho il prodotto
come faccio a venderlo? A quanto pare questo prodotto non c'è
ancora perché, visti i risultati, non lo stiamo vendendo. Aumentano
però le criticità, perché non sappiamo bene da che parte andare,
soprattutto a noi Consiglieri normali non è stato detto: non so se
voi avete maggiori conoscenze, o lei, Assessore, ha un dettaglio
più preciso, però a noi non è stato detto quali sono i piani di
sviluppo di questa società direi piuttosto importante, dati gli
investimenti fatti fino ad oggi.
Non avendo nessuna documentazione in merito, sono pertanto qui a
chiederle e a chiedervi se c'è una qualche idea di cosa fare di
questo Casinò. Abbiamo annunci continui: lo vendiamo, non lo
vendiamo; lo diamo in gestione, non lo diamo in gestione; ci sono
gli americani, non ci sono gli americani, forse sono soltanto
interessati alla parte ospitalità e non alla parte Casa da gioco o
viceversa. Mentre accade tutto questo, visto che - questa è una mia
ipotesi personale - il signor Scordato è arrivato da fuori e non
conosceva la situazione valdostana, tanto meno la situazione della
Casa da gioco, tanto meno tutto quello che c'è politicamente
all'interno della Casa da gioco, abbiamo il magnifico risultato che
ci sono una serie di "capi e capetti" che fanno un po' come pare
loro. Lui cerca di fidarsi perché, chiaramente, non conoscendo la
situazione interna, fa quello che può. Purtroppo mi sembra un po'
sballottato di qua e di là, il che un po' mi dispiace, perché
magari è anche più bravo di quello che sembra. Però, nonostante il
fatto che continuino ad esserci degli avanzamenti di carriera di
persone che, nonostante i tagli, avvengano ancora; nonostante si
preferisca assumere persone a tempo determinato in continuazione,
così si abbattono i costi - si dice - però poi non si fa una scelta
corretta sulle assunzioni, nel senso che non è affatto trasparente
la procedura di assunzione; nonostante si sia rimessa a posto in
qualche modo la dirigenza, i risultati sperati non arrivano.
Mi sembra che l'esperimento che si è cercato di portare avanti
da un anno a questa parte abbia qualche piccola pecca e che non
stia funzionando, almeno vedendolo dal di fuori. Un po' mi dispiace
non poter avere risposte puntuali e precise alle tante domande che
vorrei fare, perché magari alcune di queste cose che mi vengono
segnalate non sono vere e quindi potrei tranquillamente depennarle;
invece, siccome uno fa la domanda e non riceve la risposta, sono
qui a lamentarmi del fatto che continuano ad esserci gli stessi
vizi di prima, però con risultati economici ancora più disastrosi.
Io non so per quanto tempo potrà andare avanti questa situazione,
Assessore: mi sembra che da un punto di vista economico siamo
arrivati quasi alla fine della corsa, a meno che lei non pensi di
usare parte dei soldi di Finaosta per dare ancora ossigeno ad una
società che non ce la fa più.
Vorrei quindi sapere che idee meravigliose avete e come
risolverete questo problema, perché magari non è soltanto una mia
perplessità quella che le cose non stiano andando benissimo. Tra
l'altro, vorrei anche farle notare che abbiamo dato anche un certo
tempo a chi si è da poco messo all'opera per arrivare a farci
vedere qualcosa: è un annetto circa che stiamo abbastanza
tranquilli, almeno per quanto mi riguarda, ma anche i colleghi;
adesso però siamo arrivati a tirare una riga, come al solito.
Vorrei per cortesia, se possibile, che non mi girasse intorno alla
risposta e me la desse bella chiara, può anche dirmi che ci state
pensando, però che perlomeno la risposta sia chiara.
Président -
La parole à l'Assesseur Perron pour la
réponse.
Perron (UV) -
Collega Cognetta, io provo a rispondere
puntualmente alle domande che lei mi ha posto nell'interpellanza,
poi abilmente lei mi inserisce molte altre questioni, per cui se
c'è la necessità di approfondire ulteriori dettagli organizzativi
rimanderei alla disponibilità di un confronto in commissione, che
credo possa essere il luogo deputato in cui, anche dal punto di
vista tecnico, si possano approfondire tutta una serie di questioni
da lei evocate e che meritano risposte puntuali; per brevità di
tempo in questa fase non posso affrontare tali argomenti.
Arrivo puntualmente alle questioni poste. Sul punto n. 1 lei
giustamente ricorda - lo evocava - che in quella data è stato
presentato il
master plan
, documento che includeva già tutte
le iniziative da perseguire che la dirigenza immaginava di mettere
in atto, al fine di riformulare l'offerta del prodotto,
l'organizzazione interna. Peraltro gli obiettivi di puro
marketing
erano già stati anticipati in un documento
presentato a dicembre, addirittura all'interno della commissione,
che aveva due grandi obiettivi. Il primo era quello di difendere
strenuamente la quota di mercato che la Casa da gioco ha raggiunto
in questi anni, e che francamente non è né comodo né facile
conservare, cercando di incentivare la presenza della clientela con
una capacità di spesa più elevata. La società ha dovuto quindi fare
tutta una serie di attività; non gliele elenco per brevità di
tempo, collega Cognetta, le rimando ai documenti presentati e le
anticipo un'eventuale disponibilità della dirigenza a tornare su
questi argomenti. L'altro obiettivo che voglio ricordare è quello
di mettere in atto anche delle discontinuità, per certi aspetti
necessarie, a modo di vedere della dirigenza, per allargare da una
parte e rafforzare dall'altra il posizionamento della Casa da
gioco; aumentare quindi le collaborazioni esterne per la ricerca e
la segnalazione di nuova clientela, che si accompagna alla
conservazione della clientela esistente; cercare di aggredire nuovi
mercati, in modo particolare all'estero, andando a cercare anche
quei clienti che hanno un potenziale di spesa medio-alto. Per
quanto riguarda invece la conservazione, ma anche la penetrazione
sul mercato di massa, che è l'altro aspetto venuto un po' a mancare
in questo periodo, si sta ragionando e lavorando sulla possibilità
di acquisire nuove quote di mercato. Il lavoro si indirizza quindi
sulla nuova immagine che il Casinò sta cercando di darsi, e per
questo si immagina tutta una serie di iniziative che lei trova nel
piano marketing: non gliele riassumo, sono molte, ma possiamo poi
confrontarci. Si tratta certamente, collega Cognetta, di azioni che
non sono raggiungibili nel breve periodo. È vero, lei ha detto che
in quest'ultimo periodo abbiamo lasciato respirare la Casa da
gioco, però le iniziative di marketing, perché ottengano risultati,
hanno necessità di tempo, in un contesto nel quale non è facile
lavorare. Nel frattempo, il calendario di gare e di eventi e di
tornei continua a ricevere una grande attenzione e seppur in un
contesto difficile, le necessarie risorse economiche. Sono state
avviate nuove campagne di visibilità, in modo particolare nelle
regioni vicine, su Lombardia e Piemonte; sono state messe in atto
delle promozioni sui giochi, intensificati i rapporti con i partner
per delle
partnership
sul territorio; si sta ragionando su
altre aree di interesse del Casinò. A settembre verranno proposti
sul mercato dei pacchetti abbinati ad una dotazione di gioco: da
una parte c'è una politica di indirizzo ad una clientela oscillante
tra i 1.000 e i 2 mila euro; dall'altra ci sono delle politiche
mirate a della clientela con un
target
di spesa decisamente
superiore. Si sta lavorando sui
Junket
, nel senso che anche
qui si stanno facendo tutta una serie di nuove proposte commerciali
indirizzate ad un segmento del gioco di livello medio. Questa è la
grande filosofia sulla quale si sta operando, ma il tempo non mi
permette, collega Cognetta, di entrare ulteriormente nel
dettaglio.
Ovviamente - e vado al punto n. 2 - l'andamento e l'avanzamento
del master plan, le attività di gestione, le attività di
market
sono tenute continuamente in osservazione, nel senso
che anche noi come lei, come credo tutti i colleghi all'interno di
quest'aula, siamo preoccupati della situazione della Casa da gioco.
Non mancano gli
input
da parte nostra alla dirigenza per
cercare di mettere in campo con forza e puntualità tutte le azioni
possibili per recuperare la clientela e per dare una soluzione
definitiva, anche finanziaria, alla Casa da gioco. In merito alle
azioni che si intendono quindi intraprendere, è chiaro che anche
sulla parte marketing gli amministratori devono fare i conti con i
budget
che hanno a disposizione, che sono ancora cospicui,
ma drasticamente ridotti rispetto a quelli che erano disponibili
anche solo alcuni anni fa; si sta quindi cercando di operare al
meglio.
Riguardo all'ultima richiesta da lei avanzata, collega Cognetta,
ad oggi non è prevista da parte della proprietà alcuna azione
straordinaria a supporto di eventuali ulteriori aiuti economici a
favore di Casino de la Vallée e di queste iniziative. Il Casinò
ragiona con i budget che ha, e con questo deve mettere in campo le
sue azioni e la sua politica di marketing.
Président -
La parole au Conseiller Cognetta pour la
réplique.
Cognetta (M5S) -
Ho avuto qualche piccola risposta, ma
non tutte quelle che volevo. Secondo me, l'
input
principale
che dovrebbe dare la proprietà alla dirigenza del Casinò è dare
maggiori risposte ai Consiglieri quando fanno le domande. Questo
probabilmente creerebbe qualche problema in meno: dovreste
ammettere almeno questo. Poi, che vengano o meno in commissione, mi
sembra normale.
L'altra cosa su cui vorrei porre l'accento - magari ho divagato
un po', ora torno a parlarne - è la
Champagnerie
: ho avuto
modo quest'estate di pagarmi una cena alla
Brasserie
e ho
visto l'angolo Champagnerie perché volevo vederlo dal vivo, volevo
capire cosa è stato fatto; ho chiesto come funzionava e mi è stato
detto che è sempre desolatamente vuoto. Abbiamo fatto un
investimento... non ho modo di verificare questa notizia, però è
ciò che mi è stato detto e glielo ripeto, così magari vediamo.
Sarebbe bello sapere, ma ahimè non sapremo mai se questa notizia è
vera o non lo è!
L'altra questione che mi sembra di aver capito è che vogliamo
andare verso una clientela di livello più alto, e mi sembra una
cosa sacrosanta. La mossa sui cinesi penso sia stata condivisibile:
forse è stata una delle poche cose che sinceramente andava fatta.
Io credo, e questo glielo posso dire senza ombra di dubbio, che se
la dirigenza attuale, oltre a cercare di avere idee per le quali
purtroppo, come dice lei, ci vuole tempo per portarle avanti - io
credo che invece di tempo ne ha avuto abbastanza - cercasse di
creare meno conflittualità ed esacerbare meno gli animi dei
lavoratori, probabilmente anche alla Casa da gioco qualche passo in
avanti si potrebbe fare. Purtroppo io sono a conoscenza anche del
fatto che spesso la dirigenza attuale si rivolge ai lavoratori in
maniera poco corretta, almeno da un punto di vista formale. Si
possono dire tante cose se si mantiene un certo tipo di rapporto,
cosa che invece vedo che alcune volte non va, ma, anche qui, non
posso che entrare nel dettaglio.
Un'ultima cosa che vorrei chiederle, eventualmente per parlarne
più avanti, è che probabilmente tutto quello che sta accadendo al
Casinò e il fatto che ad oggi non è previsto alcun aiuto... spero
non duri solo questo mese, perché voi siete bravi con le parole,
dite "ad oggi", ma poi il mese prossimo risulterà che io l'ho detto
il 21 settembre e non il 20 novembre. Da quello che so io, invece,
il problema economico c'è e va in qualche modo risolto, sapendo
benissimo che le banche hanno delle questioni. Lei cerca di giocare
con le parole, però secondo me dovrebbe fare un piccolo passo
avanti e cercare di non farlo con me, ma magari con qualcun altro,
se ci riesce. La risposta ad oggi vuol dire semplicemente che alla
data di oggi non è così, ma presto avremo un problema, secondo me,
e dovremo rimettere mano al portafoglio pubblico per risollevare
nuovamente le casse del Casinò.
