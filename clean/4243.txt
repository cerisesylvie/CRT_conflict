Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 585 del 11 novembre 1981 - Resoconto
OGGETTO N. 585/81 - INTERVENTI REGIONALI NEI TRE COMUNI
TERREMOTATI DI CALVELLO, ABRIOLA E PIGNOLA. (Discussione e ritiro
mozione - Approvazione di ordine del giorno)
Presidente
- Do lettura della mozione:
MOZIONE
Il Consiglio regionale,
SENTITE le dichiarazioni del Consigliere Pedrini sul tema
"Aiuti ai terremotati",
PRESO ATTO che l'Assessore Rollandin dichiara che quanto
detto dal Consigliere stesso è tutto un falso,
NOMINA
una Commissione d'inchiesta che accerti la veridicità dei
fatti ed entro il termine di due Consigli regionali porti in
Consiglio stesso le sue risultanze.
Presidente
-
La parola al Consigliere Pedrini; ne
ha facoltà.
Pedrini (IPLI)
- Signor Presidente, signori Consiglieri,
debbo dire all'inizio che non mi sono affatto preparato, perché il
materiale che andrò ad esaminare penso non abbia bisogno di
preparazione.
Qualcuno che era interessato alla cosa mi ha chiesto perché ero
andato a vedere quei tre paesi terremotati: devo dire che è stata
una richiesta di parecchi cittadini valdostani che, non so per
quali motivi, sapevano che le cose non erano come dovevano essere.
Innanzitutto, mi sono recato dal Presidente del Consiglio, sono
stato a Pignola, a Calvello ed a Abriola. Prima di partire, in
accordo con la Presidenza del Consiglio, desideravo non arrivare
allo scoperto in quei tre Comuni per non fare la figura del
fessacchiotto. Per questa ragione, mi sono dato da fare, aiutato in
questo dalla Presidenza del Consiglio, e in tre giorni di ricerche
non siamo riusciti a tirar fuori che pochissimi appunti, che ho
qua. Questo perché ognuno, interrogato se era in grado di dare una
risposta su che cosa era stato fatto, su che cosa era stato
mandato, si scaricava di ogni responsabilità. La constatazione di
quanto sopra, penso sia compito della Commissione.
Fatta questa premessa ne ho ancora due da fare: la prima, che
non ho assolutamente nulla di personale con l'Assessore Rollandin,
anzi direi che sulla dialisi avevamo trovato un accordo perfetto ed
io l'avevo anche ringraziato. Allo stesso modo, non conosco i
Signori Mantalbone e Chenevier, che mi hanno scritto due lettere
nelle quali non voglio entrare nel merito, perché dovrei dire delle
cose talmente forti che non mi degno nemmeno di entrare nel merito.
Perché quando uno fa qualcosa e lo fa pesare sulla bilancia, se è
vero che ha fatto questo qualcosa - che è ancora tutto da provare
perché ci sono dei documenti che dimostreranno esattamente il
contrario di quello che mi hanno scritto - allora anche questo
verrà giudicato dalla Commissione.
Non ho nulla contro l'Union Valdôtaine perché io sono ancora in
maggioranza, secondo quanto dichiara il Presidente della Giunta;
nel momento in cui egli dirà che non faccio più parte della
maggioranza, me ne vado all'opposizione, senza problemi, cercando
sempre di portare il contributo.
Desidero, poi, dire che, così come avevo previsto, qualcuno ha
cercato, scrivendo una lettera alla stampa, di buttare la cosa in
politica, e in un secondo tempo, con un'altra lettera, sul fatto
personale. Ripeto: non conosco né Chenevier né Montalbone, non
voglio entrare in polemiche con loro. Hanno mandato del materiale
scadente, questo non lo dico soltanto io (e a questo l'Assessore
non ha risposto) lo dice anche la stampa in un articolo pubblicato
domenica 8, del presente mese. In esso si legge: "costatiamo di
persona le distorsioni prodotte dalle difficili condizioni
ambientali estremamente umide e ventose; è stato necessario far
combaciare il legno delle pareti esterne per ottenere saldature
perfette, sollevando le costruzioni delle piattaforme in cemento.
In qualcuna, comunque, il legno non combacia alla perfezione e
presenta vistose spaccature: luce e vento filtrano all'interno ma
sono comunque perfettamente isolate con lana di vetro, truciolato e
listelli di legno al tetto e nei pavimenti".
A questo punto devo dire che il 22 aprile il sottoscritto non ha
visto né listelli, né lana di vetro, né truciolato, né cose di
questo genere.
C'è stato anche qualcuno che, visto che non era riuscito a
buttare le cose in politica, adesso dirà che la colpa è solo ed
esclusivamente dei meridionali; anche di questo parleremo perché si
dà il caso che il sottoscritto, stando sul posto, abbia recepito
alcune dichiarazioni dei tre Sindaci, per la precisione un Vice
Sindaco e due Sindaci, e le abbia scritte di suo pugno davanti a
loro: al mio rientro ho scritto una lettera che penso in parte o
tutta avrete letto, ed ho fatto esattamente quello che mi avevano
chiesto e che avevo promesso di fare.
Non pensavo assolutamente di arrivare in quest'aula con questa
richiesta di Commissione: per me era una cosa talmente tacita che
il sottoscritto, rientrato, si è recato prima dal Presidente del
Consiglio, poi dal Presidente della Giunta, relazionando tutto
quello che laggiù avevo visto e avevo sentito. Non ho voluto né
fare una polemica, né creare uno scandalo; ho detto soltanto che
desideravo che le cose fossero andate a posto e che chi aveva
provveduto a questo, provvedesse anche a sistemare definitivamente
come nuovi questi chalet.
Al Presidente del Consiglio e al Presidente della Giunta ho
aggiunto che in maniera formale ed ufficiale i tre Sindaci mi
avevano incaricato di dire al Presidente della Giunta, e a chi di
dovere, che non volevano più alcuno chalet. Per fortuna, ci sono
dei testimoni sia laggiù che altrove, e quindi, al momento
opportuno se la Commissione riterrà di vedere e vagliare anche
questo, siamo a disposizione.
La richiesta di sintesi era questa: siccome adesso sono state
create delle case in muratura, una o due che sia, il Presidente
della Giunta, a cui avevo espresso questo desiderio dei Sindaci mi
ha detto che questa proposta doveva essere discussa in Consiglio o
in Commissione e che non spettava a lui giudicarla. Mi sono recato
dall'Assessore Rollandin, dietro indicazione del Presidente della
Giunta, e gli ho esposto la questione. L'Assessore inalberatosi, mi
ha detto che aveva già comprato gli chalet e che li avrebbe
spediti.
A questo punto, me ne sono andato e ho scritto un bigliettino al
Presidente della Giunta, con cui presentavo la richiesta che entro
un mese chi di dovere provvedesse a sistemare perfettamente questi
chalet. Nello stesso giorno, facevo una richiesta scritta
all'Assessore Rollandin, in cui gli chiedevo di sapere il prezzo
degli chalet e cosa era stato mandato per avere tutte quelle
informazioni possibili e immaginabili che penso si debbano avere su
un argomento così delicato.
Ho avuto stamattina la risposta e ringrazio l'Assessore, ma essa
non risponde affatto ai miei interrogativi. Dice che 7
prefabbricati sono stati messi nel Comune di Abriola, 13 nel Comune
di Pignola, 20 nel Comune di Calvello. Questo lo sapevo anch'io,
perché ero stato laggiù e l'avevo visto. Gli interventi
sopraccitati sono stati pagati con i fondi versati al Comitato
della popolazione valdostana, Enti pubblici, organismi, etc., con
un primo stanziamento di 100 milioni in acconto su 400 milioni
deliberati dal Consiglio Regionale; le ditte fornitrici sono state
le seguenti. Con tutta la stima che posso avere per l'Assessore
Rollandin, questa è una risposta che poteva mandare probabilmente
alla telefonista o all'usciere di qualche stabilimento, non a un
Consigliere che richiedeva in modo particolare le spese
affrontate.
A questo punto, c'è una lettera di questo Signor Chenevier, che
io non conosco, che dice di aver lavorato gratis per il Comune di
Solofra. Un Comune della Valle d'Aosta, e precisamente il Comune di
Saint-Vincent, ha richiesto dei preventivi ed ha mandato uno chalet
in tronchetti nel Comune di Solofra. A questo punto sono andato a
ricercarmi la delibera del Consiglio Comunale di Saint-Vincent e i
preventivi che erano stati presentati al Consiglio stesso. Vedo che
c'è "Legnami Chenevier Giorgio" il quale per uno chalet a Solofra
di 40mt.2, consegna 30 ottobre 1981, reso a Solofra con un
montatore, dava un preventivo di 30 milioni più 15% di I.V.A. (non
sapeva probabilmente, che i Comuni terremotati erano esenti da
I.V.A.). Comunque, qua ci sono 30 milioni. Giro il foglio e trovo
l'"Industria Legnami Mezzo Corona" che ha mandato il preventivo al
Comune di Saint-Vincent (che poi ha deciso per questo) fornendo un
prefabbricato non di 40 ma di 56 mt.2 con un legno totalmente
diverso per il prezzo di L. 15.300.000.
Qua comincio ad avere un leggero sospetto e dico: se questo
signore ha lavorato gratis, è stato soltanto per l'Assessore
Rollandin, che aveva quei tre Comuni, e non per gli altri
terremotati. Questi documenti con tanto di firme, provano che il
Signor Chenevier che, ripeto, non conosco né desidero conoscere,
chiede 30 milioni per uno chalet di 40 mt.2 quando c'è una ditta
che ne chiede 15.300.000. Da tener presente che il Comune di
Saint-Vincent ha speso esattamente 19.800.000 per lo chalet montato
con tutte le forniture, allacciamenti, boiler, vasche da bagno,
lavello e rubinetteria. Mi risulta che questo chalet sia già stato
occupato e che verrà inaugurato con le autorità di Saint-Vincent
quanto prima.
Ho letto su "La Stampa" che l'Assessore Rollandin diceva che
Pedrini aveva dichiarato il falso; mentre il resto non mi
riguardava, se non come cittadino che doveva difendere determinati
interessi, sentendomi dare del bugiardo il sottoscritto, che ha 60
anni e non se lo è mai sentito dire da alcuno in vita sua, ha
rigettato questa parola all'Assessore, il quale con le sue falsità
cerca di coprire non so che cosa. Infatti, non credo, che se i
prezzi sono quelli che ha dichiarato, dovrebbe nascondere qualcosa;
indubbiamente però qualcosa ha nascosto come, per esempio, il furto
di 10 milioni di legname e altre cose in quel di Calvello.
La falsità consiste nel fatto di mettere in evidenza solo e
solamente il Comune di Pignola. Devo dare atto che il Comune di
Pignola ha degli chalet totalmente diversi da quelli di Calvello e
di Abriola che pur mancando della coibentazione interna sono dei
signori Chalet. Però lo avevo scritto sia ai Sindaci che
nell'articolo di accompagnamento, dicendo che mentre per Pignola vi
è stata l'assistenza tecnica, per Calvello e Abriola non vi è stato
alcuno aiuto in fase di impostazione del lavoro. Nel commento
aggiungevo: tutti e tre i Sindaci mi hanno detto che non vogliono
altri chalet e mi hanno incaricato di esprimere questa loro
richiesta al Presidente del Consiglio e a quello della Giunta, cosa
che regolarmente ho fatto.
Devo altresì aggiungere, per dovere di coscienza, che gli chalet
Pignola, seppure senza coibentazione, sono totalmente diversi da
quelli di Abriola e Calvello e che gli stessi saranno occupati in
questo mese di novembre. Ora "La Stampa" sbandiera un telegramma
del Sindaco di Pignola, Saverio Savone (?) ingegnere validissimo il
quale ha avuto la fortuna di avere: primo, i tecnici della Regione
che si sono fermati sul luogo per circa un mese; secondo, ha avuto
la fortuna di avere un gruppo di soldati che hanno costruito questi
chalet. Al contrario il Vice Sindaco e l'Assessore all'Urbanistica
del Comune di Calvello mi hanno detto che, nonostante la loro
precisa richiesta di avere almeno una persona che si fermasse in
loco per insegnare ai loro contadini montani come si montavano
quegli chalet, non avevano avuto, purtroppo, questa
soddisfazione.
Quando la Commissione sarà formata, è necessario che essa si
informi da queste due persone se è vero quello che dico oppure se è
falso.
Dunque, abbiamo spiegato come il sottoscritto abbia dichiarato
per scritto che gli stavano bene gli chalet di Pignola, e non
quelli di Abriola e di Calvello. Vi voglio leggere che cosa dice il
Sindaco di Abriola all'inviato speciale della stampa; "Abriola,
vero presepe arroccato sul fianco della montagna, è sulla scia
delle critiche. A differenza degli altri Amministratori - poi
quelli di Calvello erano sul piano di quelli di Abriola - dice il
Sindaco Felice Dapoto, comunista: avevo puntato su una scelta
diversa, mi ero accontentato di un ridotto numero di chalet, appena
sette di cui due già occupati - io ne ho visti solo 5, i 2 occupati
non li ho visti perché erano da un'altra parte e non mi è stato
detto nemmeno che esistevano per ottenere che mi fosse data una
mano nella realizzazione di un'opera pubblica. Il paese, in gran
parte abbandonato dagli emigrati, non presenta grosse necessità sul
piano abitativo; ha urgenza, invece, della scuola interamente
crollata. Questo non significa che tutto sia andato liscio per
l'installazione dei prefabbricati di legno: è stata una grossa
delusione, legno pessimo, di qualità scadente. Stiamo provvedendo
ad otturare le fessure con delle resine, abbiamo dovuto montarli
noi che non avevamo esperienza né personale qualificato; inoltre,
per i servizi igienici e per gli estintori, abbiamo finora speso di
tasca nostra 22 milioni".
So che l'Assessore ha detto che avrebbe telefonato per farsi
spiegare questi 22 milioni, ma il punto che mi interessa è quanto
ha dichiarato prima questo Sindaco che essendo io dalla parte
liberale, non avrò corrotto in qualche maniera e non gli avrò
affibbiato altri 9 o 10 o 13 chalet, facendogli intravedere chissà
quali altre opere turistiche.
A questo punto vorrei parlare del furto. Spariscono 10 milioni
di legname e di oggetti igienici; naturalmente, è logico che la
Regione non ne abbia colpa, perché la roba era laggiù e qualcuno
l'avrà pur rubata. Trovo però molto strano, e ho fatto delle
domande precise che continuerò a fare, che non esiste una denuncia
ai Carabinieri e che la cosa si sia saputa molto tempo dopo.
A questo proposito, come mai nessuno ha sino ad oggi saputo del
furto di parecchio materiale di legno, ceramica e di impianti
sanitari? Come mai l'Assessore Rollandin parla di questo furto
oggi, e non prima, e per di più tra le righe di un giornale? Non
avevano diritto i cittadini valdostani di essere messi al corrente
di questo furto? Ritengo che anche chi aveva dato 100 lire, doveva
essere informato di quello che stava succedendo laggiù; tanto più
che penso che avranno mandato giù la roba in sostituzione, e allora
dove li hanno presi questi 10 milioni per sostituire il materiale
rubato? L'avranno preso dalla cassa, Signor Bajocco, che voi
avevate a custodia di quanto doveva andare giù. Soltanto voi siete
i benedetti da Dio che dovete sapere che hanno rubato 10 milioni, e
tutta la popolazione lo deve sapere tramite le righe di un
quotidiano?
Penso che questo non sia né chiaro né pulito, perché quando c'è
qualcosa che non va lo si dice: eravamo tutti insieme in questa
operazione, dobbiamo arrivare tutti insieme alla fine di questa
operazione.
In realtà che cosa è stato rubato? Io dico 10 milioni, perché
non lo so con esattezza. Lo vedremo dalle fatture del materiale
sostitutivo. Vorrei anche vedere il capitolato, che penso ci sia,
con la ditta che ha fornito questi chalet. Chiederei al Signor
Bajocco di vedere se c'è un capitolato per la fornitura di 40
chalet, perché se non c'è un capitolato, voglio ridere un riso
molto amaro. Amare sono anche le parole del Vice-Sindaco di
Calvello, intervistato da Adriaco Luise: "Si è vero, qualcosa non è
andato come doveva, ma noi non siamo in condizioni di avanzare
pretese. È successo che è stato inviato del legname non
sufficientemente stagionato, ma il punto, è che non siamo in
condizioni di avanzare pretese". Se analizzate un momento questa
frase vedrete come sia tremendamente triste; in parole povere dice
che, essendo in povertà e rovinati, non sono in condizione di
chiedere né di dettare legge, ma soltanto di prendere e tacere.
Credo troppo all'onestà e all'onore dei meridionali, perché essi
non ripetano le stesse parole che hanno detto a me quando sono
stato giù. Poiché si dà il caso che quei tre Comuni hanno
un'affinità geografica, di urbanizzazione, forestale e di
abitazioni, con certi nostri paesi della Valle, direi che mi sono
sentito quasi a casa. Se mi permettete una piccolissima
digressione, quando sono arrivato su quel piazzale di Calvello e ho
visto questi chalet neri in mezzo a questo fango, che presentavano
dal di fuori la disorganizzazione più completa, mi sono rivisto in
un campo di concentramento tedesco, dove purtroppo sono stato, e ho
avuto un'impressione di tristezza dovuta sia al tempo che a vedere
quelle cose. Dentro di me ho detto che non si poteva tacere, ed ero
intenzionato, come lo sono tuttora, a dire soltanto: andiamo giù,
vediamo, non si può passare una mano fra asse e asse, non si può
vedere i gabinetti, il 22 di ottobre, totalmente sfasciati per
mancanza di pezzi richiesti da quattro mesi alla Valle d'Aosta,
poiché in bassa Italia non si trovano.
Sono convinto che questa gente ripeterà esattamente quello che
ha detto a me, perché non ho creato questo ad arte, né era mia
intenzione farlo; mi ha costretto l'Assessore Rollandin ad andare
fino in fondo e non accetto, ripeto, assolutamente, nella maniera
più categorica, la parola falso che rigetto a chi di dovere.
Mi avvio alla conclusione, riservandomi ulteriori precisazioni
in Commissione. Il Presidente della Giunta, Andrione, mi ha detto
che quanto prima si recherà in loco, così come mi aveva già
promesso il 30 di ottobre, e che vorrà con lui il Vice-Presidente
della Regione. Mi sta benissimo, mi pare tanto la visita di
Mussolini, quando, ad un dato punto, andava a visitare le
squadriglie degli aerei a Cameri, a Novara e poi andava a Milano e
si trovava altre squadriglie che erano, poi, sempre le stesse. Qui
non è che le squadriglie si spostino, semplicemente si mettono a
posto. Penso che l'intelligenza di qualcuno abbia fatto sì che
quelle porcherie che io ho visto venissero sistemate: ho qua delle
fotografie che metterò a disposizione della Commissione, dove si
vedono delle finestre chiuse con pezzetti di legno, tagliati a
mano, perché non c'era più il legname.
La Commissione perciò troverà le cose abbastanza a posto, perché
quando si solleva una questione del genere, tutti corrono ai
ripari, così come è corso ai ripari l'Assessore Rollandin che, 48
ore dopo quanto gli avevo detto, si è premurato di recarsi ad
Abriola, Calvello e Pignola per vedere come stavano le cose. Ma
caso ancora più strano è che il Vice-Sindaco ed il Sindaco di
Calvello si rimangiano tutto quello che hanno detto al degno
Pedrini ed al giornalista; e chiedono di mandare altri 8, 9, 10, 13
chalet. Sono veramente esterrefatto e, perciò credo alla parola
d'onore dei meridionali e sono convinto che ripeteranno esattamente
alla Commissione quanto è stato detto a me. Chiedo ufficialmente
non di far parte di quella Commissione, ma di essere ad essa
aggregato, perché voglio andare di persona a porre, con i membri di
questa Commissione, le domande di rito.
Qua ho segnato quello che mi hanno detto i Sindaci. Il Sindaco
di Abriola aveva chiesto, siccome erano mancati i pavimenti, che
fosse mandata la moquette, che avrebbe pagato lui, il suo Comune;
una moquette che costa 3000 lire lui l'ha dovuta pagare 10.000 lire
e queste sono sue dichiarazioni. Sempre il Sindaco di Abriola mi ha
detto, testuali parole: "Pedrini, le garantisco che quando mi hanno
voluto mandare quegli chalet avevo degli enormi dubbi; quando li ho
visti, mi sono cresciuti ulteriormente. Oggi dichiaro che se non li
avessi accettati avrei fatto un grosso affare per il Comune di
Abriola", e sfido chiunque a far dire al Sindaco di Abriola che
questo non è vero.
Il sindaco di Abriola aggiunge: "avevo chiesto di poter mettere
i prefabbricati su 1,20 di basamento, avremmo fatto 1.20 di scavo,
davamo a questa gente la possibilità di metterci un po' di legname,
un maialino, qualcosa. Che cosa ne facciamo di queste case di 40
mt2, quando le famiglie come minimo sono di 7, 8, 9, 10 persone? La
gente non ci vuole venire: dobbiamo mettere proprio i due vedovi o
i due soli o quelli abbandonati da tutti, che poi si troveranno
totalmente fuori dal paese, essendo l'area fuori dal paese".
Mi sono sentito profondamente offeso e ho detto a questi signori
che da montanaro a montanaro sarei ritornato in Valle e avrei
riferito a chi di dovere. Ero convinto che le autorità preposte a
questo avrebbero fatto tutto quanto era nelle loro possibilità
perché probabilmente non ne erano al corrente: queste sono le mie
parole ai Sindaci, pronunciate per salvare la faccia delle
autorità, ancora di più quelle della Valle d'Aosta. Vengo qua e mi
sento bistrattato. Allora, che cosa dovevo fare? Dovevo tacere?
Dovevo ingoiare? Dovevo scrivere a quei Sindaci che ero andato a
vedere le porcherie, ma che non le dovevo dire? Che non le potevo
dire?
Eh no, signori! Qua c'è ancora un minimo di dignità personale.
Qua non sono un Consigliere regionale, ma un semplice cittadino
valdostano che ha diritto di difendere i soldi di tutti i cittadini
valdostani, anche di quelli che non vogliono perché sono dall'altra
parte politica e non capiscono che qua la politica non c'entra.
Sono qua per chiedere alla vostra coscienza se, nelle mie identiche
condizioni, essendo trattato come sono stato trattato, avreste
chiuso il capitolo e avreste lasciato tre paesi, con tutto quel che
segue, in quelle condizioni. Onestamente non me la sono sentita, ed
allora, visto che non avevo altri mezzi, pur avendo avuto la piena
collaborazione del Presidente del Consiglio e del Presidente della
Giunta ho dovuto, e l'ho scritto al Presidente della Giunta,
tagliare i ponti con quanto era stato detto in precedenza; ossia
che entro un mese desideravo (e il Presidente me lo aveva
assicurato) che andasse nel giro di pochissimi giorni a vedere la
situazione. Penso che voi, al mio posto, avreste fatto esattamente
ciò che ho fatto io.
Sono a disposizione di chiunque di voi mi voglia porre delle
domande specifiche, su questo argomento; sono qua, in prima
persona, a rispondervi perché sono tranquillo, e ritengo di aver
fatto interamente il mio dovere di valdostano.
Assume la Presidenza il Presidente Dolchi.
Presidente
- È aperto il dibattito. Ha chiesto di parlare
il Consigliere Bajocco; ne ha facoltà.
Bajocco (PCI)
- Non sarei intervenuto, perché interverrà
qualcun altro del mio gruppo su questo importante argomento. Poiché
però l'amico Pedrini mi ha chiamato in causa per due volte, vorrei
chiarire un piccolo particolare.
Il Gruppo Comunista è d'accordo sulle sue ultime parole, perché
se il Partito Comunista fosse andato sul posto e avesse visto delle
cose che non andavano, avrebbe agito nello stesso modo prima con il
Consiglio, poi con la stampa, se occorreva, e avrebbe informato
veramente l'opinione pubblica di questi problemi. Un anno fa il
sottoscritto, insieme ad altri, si è recato in quei posti,
disagiatissimi, per portare quelle roulottes. Rientrando dopo un
paio di giorni, vedo un articolo sul giornale, fatto da persone che
erano giù con me, che diceva: quella gente non si muove, quella
gente rimane ferma, non ci da una mano, cosa le portiamo giù a fare
noi queste cose? Immediatamente ho risposto, già un anno fa, a
queste persone di Aosta, chiedendo se pensavano di trovare la banda
municipale, oppure se avevano creduto che mamme e bambini costretti
a dormire nei pullman, sarebbero venuti a dare una mano in mezzo
alla neve a spingere le roulottes. Già da allora ho combattuto
quella posizione, e ancora oggi vogliamo difendere questa gente.
Non è detto che siano tutti degli inermi, che non abbiano la
volontà di fare qualcosa; bisogna anche capire in quale stato,
veramente, quella gente si trovasse e forse si trovi ancora
oggi.
Passo ora al problema di far parte di questa Commissione. Il
sottoscritto, all'inizio di questo capovolgimento, non ne faceva
parte; è entrato a farne parte solo da due o tre mesi perché vi era
un altro mio compagno che per ragioni di salute non è potuto andare
in quella Commissione e che ha dato a me la delega. Queste due o
tre riunioni sono state interessanti, perché si sapeva come
andavano avanti i lavori in quelle zone. Nella penultima
Commissione è stato detto che vi erano stati dei furti. Ritengo
giusto che, mancando del legname e del materiale elettrico, si
siano presi dei soldi da quel fondo dei terremotati per intervenire
immediatamente per dare una casa, per non rischiare di arrivare ad
un altro inverno senza che questa gente avesse un tetto.
Ci siamo anche chiesti per quale ragione queste amministrazioni
non abbiano denunciato questi furti. Bisognerà indagare dove si
sono verificati i furti.
Nell'ultima Commissione il nostro Gruppo ha ribadito di essere
per le cose pulite; adesso vi è un po' tutto questo: l'articolo di
Pedrini, la stampa che parla, e se vogliamo dare fiducia
all'opinione pubblica - già ce ne è poca proprio perché in Italia
si verificano furti di ogni genere quasi ogni giorno: basta
guardare l'Italcasse, i petrolieri, la P2 - sarebbe opportuno che 2
o 3 persone, 4 se occorre, si recassero sul posto. Poiché
l'Assessore Rollandin è stato disponibile in questa direzione, era
logico arrivare in questo Consiglio per decidere di queste
cose.
Il nostro Gruppo è per la chiarezza fino in fondo: se vi sono
delle cose che non vanno, come ha accennato con forza il
Consigliere Pedrini, è bene andare fino in fondo e se ci sono delle
persone da colpire, che si colpiscano fino in fondo.
Presidente
- Ha chiesto di parlare il Consigliere Clusaz;
ne ha facoltà.
Clusaz (UV)
- Se ho capito bene e se le dichiarazioni di
certe autorità corrispondono al vero, a me sembra (è un'opinione
personale, e sottolineo personale) che questo rispecchi quanto è
successo parecchi anni or sono, quando mandavamo indumenti ed altro
in India e la Ghandi o li rimandava indietro o li faceva
bruciare.
Poiché sono, non tanto un antiradicale, ma un antipanelliano,
perché è troppo facile digiunare quando uno non ha fame e
sospendere non appena questa comincia a farsi sentire, allora dirò
quello che penso e non quello che vorrei altri credessero: forse
abbiamo perso l'occasione di far stare meno male 40 famiglie
valdostane.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- È evidente che se questa discussione si
fosse tenuta domani mattina, come era nell'intenzione del collega
Pedrini, probabilmente avremmo potuto avere le idee un po' più
chiare. Infatti, l'esposizione del collega Pedrini, che aveva
promesso di fornire a tutti i Consiglieri la documentazione, è
stata un po' disarticolata, dovuta all'improvvisazione, mentre
avrebbe potuto chiarire meglio i concetti e i principi.
Al termine del suo intervento, il collega Pedrini ha chiesto a
noi cosa avremmo fatto se fossimo stati nelle sue condizioni. Io
dico al collega Pedrini che sono arrivato con 24 ore di ritardo.
Infatti, dopo tutto quello che era apparso sulla stampa locale e
nazionale, ad esempio sul "Monitore Valdostano", era sorta in me
l'intenzione (e l'avevo chiesto alla Presidenza e agli Uffici della
Presidenza del Consiglio) di presentare una mozione, come ha fatto
il collega Pedrini, per nominare una Commissione d'inchiesta per
far luce su questo fatto.
Do atto al collega Pedrini di aver fatto delle constatazioni: il
fatto è che, poi, dopo la prima denuncia di constatazione, sono
saltate fuori accuse e contro-accuse. Il "Monitore" parla
abbastanza chiaro, perché se nel primo numero vi è la storia degli
chalet, successivamente si respingono certe accuse, accusando altri
di falso e via di seguito.
La popolazione valdostana aveva la necessità e, a mio avviso,
l'esigenza che si facesse luce su questo fatto. Per questo, come
Partito condividiamo la richiesta fatta dal collega Pedrini di
nominare una Commissione d'inchiesta. Questa Commissione
d'inchiesta, però, non deve fare la fine che fatto una precedente
Commissione d'inchiesta, insediata in questo Consiglio, di cui non
abbiamo saputo più niente. In questo senso, chi ha delle
responsabilità, è bene che ne renda conto, perché quando un
Consiglio Regionale nomina una Commissione d'inchiesta bisognerebbe
avere la cortesia di venire nella sede che l'ha nominata, almeno
per dire che è tutto a posto, che non c'è niente di illegale. In
questo modo, il Consiglio tutto sarebbe a conoscenza del lavoro
svolto da questa Commissione d'inchiesta.
Mi auguro che la maggioranza del Consiglio regionale questa sera
deliberi questa Commissione d'inchiesta: nel qual caso chiedo che
questa Commissione d'inchiesta abbia un termine ben preciso per
portare in Consiglio Regionale le risultanze dell'inchiesta
stessa.
A questo punto, ritengo come Consigliere regionale e come
cittadino valdostano, che entro breve termine si debba fare
chiarezza su questa questione. Essa infatti discredita non tanto
l'Assessore, non tanto la Giunta, non tanto il collega Pedrini (che
ha avuto il coraggio di fare delle constatazioni e di dichiarare
all'opinione pubblica come stanno certe cose) quanto la popolazione
valdostana, nonché la credibilità delle istituzioni. Infatti, la
prossima volta, i cittadini valdostani, se non sanno come va a
finire questa questione, si rifiuteranno di intervenire con
organizzazioni pubbliche a sostegno di altre popolazioni che
possono essere colpite da calamità some quelle che hanno colpito il
meridione. Probabilmente cercheranno di intervenire a titolo
personale, per aver perso la fiducia nelle istituzioni
regionali.
Io chiedo quindi, nell'essere d'accordo con la proposta fatta
dal collega Pedrini di nominare questa Commissione d'inchiesta, di
dare un tempo ben preciso perché questa Commissione torni in
Consiglio Regionale a portare il risultato del suo lavoro.
Presidente
- Ha chiesto di parlare il Consigliere
Carlassare; ne ha facoltà.
Carlassare (DPROL)
- Francamente sono esterrefatto; non
mi aspettavo, nella mia seduta inaugurale, di affrontare un
problema di questo genere. Francamente, non ho gli elementi, e
pregherei il collega Pedrini di fornirci in qualche modo il
materiale a sua disposizione per poterlo esaminare; spero che le
dichiarazioni in contrasto con quanto affermato da Pedrini,
rilasciate dall'Assessore Rollandin, vengano confermate. Ritengo
che l'unica possibilità che ci rimane sia quella di insediare
immediatamente una Commissione che vada a verificare cosa è
successo. Infatti, qui non è in ballo l'onore o la credibilità del
Consigliere Pedrini, l'onore e la credibilità dell'Assessore
Rollandin e non è neanche in ballo l'onore o la credibilità di una
istituzione dello Stato italiano: è in ballo la condizione di vita
della gente che paga queste cose tutti i giorni, pesantemente,
sulla propria pelle: tutto il resto è pura demagogia.
Sono abbastanza esterrefatto, se le cose che ha detto il
Consigliere Pedrini sono vere, di scoprire che vengono inviati
degli chalet senza fornire la consulenza tecnica per montarli. Ora,
per rispondere alla battuta del Consigliere Clusaz, dall'India
molte volte mandavano indietro roba che non avevano richiesto,
perché avevano bisogno di altro.
Queste cose sono successe spesso e volentieri: mandare delle
pellicce a chi abita ai tropici o degli ombrelloni da sole a chi
abita al Polo Nord.
Sono anche esterrefatto della battuta fatta dal Consigliere
Clusaz che mi sembra di un cinismo addirittura fuori luogo: il
fatto è che il terremoto, fortunatamente per noi, è toccato a
quella gente, quindi il problema che dobbiamo e che dovevamo porci
è se riteniamo giusto l'intervento nei confronti di queste
popolazioni che, al di là delle istituzioni che le governano,
stanno subendo i danni derivati dal terremoto che, fino a prova
contraria, non hanno voluto e di cui non sono responsabili.
Questo contributo avrebbe dovuto essere anche di altro genere.
Tutti abbiamo letto sui giornali che i danni del terremoto sono
stati ingigantiti dalla corruzione, dal non controllo delle
strutture, del cemento armato delle case nuove: sono stati
ingigantiti, infine, da un'organizzazione mafiosa e dalla camorra
che hanno speculato.
Il problema che mi pare abbia sollevato il collega Pedrini, e di
questo dovremmo esserne tutti coscienti, è che se le cose si sono
svolte in quel modo, noi non abbiamo dato alcun esempio; infatti,
il nostro comportamento è stato perfettamente in linea con quello
delle istituzioni che hanno determinato ritardi e incapacità
nell'affrontare le esigenze di quella popolazione.
Ritengo che questa Commissione non solo debba insediarsi con un
breve termine di scadenza, ma debba anche denunciare la condizione
attuale degli chalet e tutti gli avvenimenti che si sono succeduti
da quando si è deciso di inviare questi chalet fino ad ora.
Infatti, ritengo che possano emergere molte cose: ho sentito
parlare di furti, non so effettuati da chi né quando; mi sembra ci
siano anche delle responsabilità, non solo di carattere morale,
pesantissime, ma anche di carattere politico. È auspicabile, se ci
sono delle responsabilità di carattere politico, che queste vengano
messe in conto e che il responsabile paghi.
Mi pare, inoltre, che possano emergere delle precise
responsabilità di carattere penale e credo che questa Commissione
di inchiesta debba ricevere il preciso mandato da questo Consiglio
di procedere anche a denunce alla Magistratura, nel caso risultino
delle responsabilità di carattere penale.
Penso poi che questa Commissione debba essere necessariamente
formata da membri di questo Consiglio: però chiedo che essa sia
integrata da tecnici di fiducia, che siano in grado di dare delle
precise delucidazioni dal punto di vista tecnico, per quanto
riguarda ad esempio la coibentazione, i materiali usati e le
tecniche di impiego.
Presidente
- Ha chiesto di parlare il Consigliere Tonino;
ne ha facoltà.
Tonino (PCI) -
Non ho molto da aggiungere a quello che ha
detto Bajocco per illustrare la posizione del Gruppo Comunista.
Credo che la cosa più sbagliata, in un momento come questo, sia di
continuare una diatriba sulla stampa per salvaguardare l'immagine
dell'intervento della nostra Regione in quelle zone.
Credo vada ribadito un concetto fondamentale: lo spirito con cui
la Regione è intervenuta in quelle zone in modo unitario, era di un
grosso movimento di solidarietà verso delle popolazioni duramente
colpite. Credo inoltre vada sottolineato quanto ha detto prima di
me Carlassare: un aiuto alle popolazioni, perché hanno avuto un
momento difficile, in una logica che potrebbe vedere noi domani
aiutati da altre popolazioni. Questo credo sia un principio di
solidarietà umana di fondamentale importanza.
Non è un caso che nella nostra Regione, in rapporto alla
popolazione residente, si sia raccolto più che in tutti le altre
Regioni, in termini percentuali. Questo significa che lo slancio è
stato unitario, che non ci sono state posizioni di gretto
egoismo.
Questo sforzo non può essere offuscato da diatribe da cui non si
riesce ad ottenere delle risposte chiare: questo è un diritto di
chi ha versato per le popolazioni del Sud, di tutti i cittadini
valdostani. Per questo, credo sia necessario dire, prima di tutto,
quello che ha detto Bajocco: noi vogliamo assolutamente chiarezza
su tutto quello che è avvenuto in quelle zone. Questa chiarezza può
anche portare ad individuare delle scelte sbagliate; è necessario
avere il coraggio di modificarle, perché la qualità dell'intervento
della nostra Regione in quelle aree dà all'esterno l'immagine della
efficienza della nostra Regione a cui noi, evidentemente, teniamo.
Questa è la ragione per cui crediamo debba essere insediata questa
Commissione. Essa, secondo noi, non deve solo chiarire la storia
degli chalet, per vedere cosa in realtà è successo. Il suo compito
è anche quello di verificare l'intervento nelle zone terremotate,
per avere un bilancio obiettivo di tale intervento da rendere
pubblico, affinché sia stroncato ogni tentativo, se mai c'è stato,
di offuscare l'azione della Regione.
Qui sono stati fatti accenni a materiale mai arrivato a
destinazione o sparito - altra cosa su cui dovrà fare luce la
Commissione - quindi, è necessario e urgente un inventario sul
materiale inviato e sulla sua utilizzazione. Mi è parso di capire,
anche dai tre Comuni terremotati, che ci sono state delle posizioni
diverse: si continua a parlare di un intervento diverso rispetto
alla semplice costruzione di chalet. Questa mattina ho sentito
telefonicamente il Sindaco di Abriola che, insiste sulla
eventualità di un aiuto per completare la scuola crollata. Credo
che anche rispetto a questo argomento sia necessario definire
presto la possibilità di intervento della Regione.
Ci sono poi due versioni contrastanti. C'è chi dice che la
Regione Valle d'Aosta non può intervenire per il pagamento delle
rate di un mutuo contratto con la Cassa Depositi e Prestiti, mentre
altri sono di parere diverso. Si tratta di vedere qual è la
possibilità per arrivare ad una soluzione definitiva: anche questo
crediamo debba essere compito della Commissione, che deve trarre
delle conclusioni, naturalmente con rapidità.
Possono esserci stati degli errori: questa scelta di non
consegnare gli chalet chiavi in mano, come hanno fatto altre
Regioni, può essere una scelta criticabile, come abbiamo avuto modo
di fare in altre occasioni. Non abbiamo mai condiviso il fatto che
in loco sia mancata una presenza costante di tecnici della Regione
e che quando i tecnici sono stati presenti, non hanno assicurato
una continuità di intervento.
Questi sono i problemi che credo debbano essere affrontati in
modo franco, rapidamente, in modo da dissipare ogni tentativo di
deformare la realtà. L'obiettivo finale, ripeto, è di arrivare
rapidamente a definire l'intervento della Regione in modo unitario:
questo intervento deve essere estremamente qualificato, perché
comprendiamo benissimo i riflessi che esso ha sull'immagine della
Regione. Per questo motivo, evidentemente, voteremo questa
mozione.
Rispetto al taglio dell'indagine, più che una inchiesta
specifica, a noi interessa che ci sia un gruppo di lavoro che, in
tempi brevi, sappia definire ed affiancare l'opera della Giunta
negli interventi che non finiscono fra una settimana, ma che devono
continuare.
Presidente -
La parola all'Assessore alla Sanità ed
Assistenza Sociale, Rollandin; ne ha facoltà.
Rollandin (UV)
- Prendo questo monologo di Pedrini come
contributo alla celebrazione dell'anno dell'handicappato.
Questo monologo mi ha insegnato molte cose: mi ha insegnato ad
avere una pazienza di ferro, e soprattutto mi ha insegnato che ci
sono molte cose e molti modi di intervenire per far capire come si
può risolvere un problema.
Il lavoro, che è iniziato subito dopo il terremoto, ha portato
alla costituzione di un Comitato di coordinamento, sollecitato
dallo stesso Zamberletti, nella riunione tenutasi a Napoli: questo
impegno tendeva ad evitare la dispersione degli interventi
regionali.
Fin dal primo momento, penso che la stampa nazionale abbia a
sufficienza messo in risalto la disorganizzazione dell'intervento.
La Regione Valle d'Aosta, fin dai primi momenti, ha potuto
individuare una zona dove intervenire, evitando quei disguidi che,
ad esempio, sono toccati alla Regione Piemonte (che ha dovuto per
dei giorni vagare con camions carichi di roulottes, senza sapere
dover fermarsi).
Questa Commissione, vede presenti rappresentanti di tutte le
forze politiche e sociali, dei sindaci, delle organizzazioni che si
sono impegnate a lavorare in questo Comitato per cercare di
risolvere coralmente il problema. Non si è mai fatto una questione
politica. Casualmente è toccato a me presiedere questa
Commissione.
Inviterei Pedrini ad ascoltare i rappresentanti della
Commissione in modo che si renda conto di come si sono svolti i
lavori e di come le decisioni sono state prese. Ogni problema
veniva visto in relazione agli aiuti provenienti da tutta la
popolazione; non sto a precisare, ora, l'entità dei versamenti
effettuati, in quanto ci sono ancora dei Comuni che, data una
precaria situazione contabile, non hanno ancora potuto versare. Per
questi motivi veniva continuamente aggiornata la quota a
disposizione della Regione per questi interventi, e di volta in
volta è stato chiesto, da parte del Comitato, l'impegno ad avere la
massima collaborazione con le amministrazioni comunali.
Si sono svolte riunioni periodiche, che vedevano riunita ogni
lunedì la Commissione. In esse veniva fatta una relazione dei
lavori - qui ho le date ed i verbali delle riunioni: 9 dicembre, 15
dicembre, 30 dicembre, 8 gennaio, 2 febbraio, 3 marzo, 30 marzo, 11
maggio, 22 giugno, 19 ottobre, 9 novembre; - durante queste
riunioni, dunque, si cercava di vedere le difficoltà, quale fosse
l'andamento dei lavori, come si potesse intervenire nel modo
migliore per ovviare agli inconvenienti della zona.
Tutto ciò aveva portato alla decisione di investire questi fondi
in un primo intervento di 40 chalet, tenuto conto delle
disponibilità rispetto alle richieste dei Sindaci di 60 chalet. A
questo punto, non avendo tutti i fondi e non potendo garantire
questo intervento, nel mentre continuava la campagna di
sensibilizzazione tra la popolazione per cercare di avere più
fondi, abbiamo deciso di cominciare con un primo intervento.
Questo ha portato alla suddivisione tra i tre Comuni, e ad
iniziare subito i lavori, laddove c'era un'area prestabilita; dopo
cioè aver sentito la Commissione insediata a Potenza, con uno dei 3
centri di coordinamento e dopo aver fatto dei sopralluoghi per
verificare che le aree scelte avessero i requisiti della legge
anti-sisma e che, quindi, fossero rispettati i crismi di un
intervento corretto.
La collaborazione con il Genio Militare è stata ottima, finché
stata possibile e i militari hanno lamentato che, purtroppo, la
mancanza di scelta immediata della localizzazione soprattutto per
le aree di Calvello e Abriola, ha portato a dei ritardi di
installazione. I 40 chalet infatti erano pronti subito, ma non si
sono potuti montare perché non c'era la disponibilità delle aree, e
non c'erano i basamenti. Nel contempo, si era chiesto alle
amministrazioni locali se era preferibile che l'intervento fosse
globale, che cioè si intervenisse anche per la posa di basamenti; e
la scelta fatta dai Comuni è stata quella di limitare l'intervento,
in modo da avere recupero di fondi solo ed esclusivamente per
l'acquisto degli chalet.
Per l'acquisto degli chalet la Commissione (e non il
sottoscritto) ha interpellato al momento della scelta le ditte che
dovevano intervenire, chiedendo preventivi e stabilendo con dei
tecnici quali fossero le misure ottimali; è stata così fatta la
scelta di 40 mt. 2 con la collaborazione di ingegneri e di tecnici
che hanno partecipato gratuitamente al Comitato per seguire da
vicino il progetto. Dopo tutto questo si è provveduto ad inviare il
materiale e a costruire questi chalets.
La situazione fortunata di Pignola ha permesso la posa immediata
di questi chalets, e questo ha evitato che il legno trasportato
soggiornasse per parecchio tempo o sul terreno o in zone dei Comuni
e quindi fosse soggetto a deterioramento, non voglio fare una
disquisizione tecnica (mi sta bene che ci siano dei tecnici che
affrontino questi problemi di stagionatura, ma non voglio entrare
nel meritato della questione anche perché mai il Comitato ha
affrontato questi aspetti tecnici direttamente, ma affidandoli ad
esperti).
C'è stata la difficoltà del montaggio per le interruzioni dovute
all'acquisizione delle aree e del basamento, alle difficoltà
dell'impresa che ha dovuto sospendere i lavori perché mancavano i
soldi per pagare gli operai: tutti questi incidenti sono stati
puntualmente relazionati alla Commissione e al Comitato di
coordinamento. A questo, hanno fatto seguito dei telegrammi e delle
lettere di sollecito ai Comuni in cui si diceva che, se non
venivano prese delle immediate decisioni, avremmo dato questi
chalets ad altri Comuni. Queste lettere sono documentazioni che non
penso abbiano bisogno di essere sbandierate.
Poiché questi chalets sono costituiti da travetti di 7x18 a
incastro, tutti possono capire come la lavorazione del legno e il
fatto che non sono stati montati subito abbiano determinato delle
difficoltà di montaggio. Tali difficoltà sono dovute anche alla
scelta di occupare gente del posto, e non quelle squadre di operai
che erano disponibili ad andare giù ad offrire gratuitamente la
loro collaborazione. La lista di tutti questi volontari, tecnici e
operai, era stata segnalata all'allora Commissario
Straordinario.
Non voglio fare qui un elenco delle persone che gratuitamente,
con sforzi personali, hanno prestato la loro opera; come non voglio
entrare nel merito della decisione presa dal Comitato circa i
piccoli furti di materiale che avevano portato a dei disguidi, di
evitare lo scandalo per lo scandalo come dimostrano i verbali.
Questa scelta è stata fatta per evitare le polemiche troppo facili,
per evitare che si facesse di tutta l'erba un fascio, per evitare
di pubblicizzare contro gli interessi di quei Comuni questi fatti
negativi.
Ero presente quando c'erano i camion fermi, carichi di legna e
nemmeno uno ci dava una mano per mettere giù questo legname. Erano
le 7 di sera, c'erano gli autisti che non avevano questo compito,
ma non sono venuto su a dire: laggiù nessuno lavora. Troppo comodo!
Tutti questi fatti sono stati puntualmente relazionati nel Comitato
di coordinamento che era costituito. Questa è stata la linea di
scelta.
Quando abbiamo saputo dei furti, uno dei responsabili di questo
Comitato ha provveduto a chiedere ai Sindaci che venisse fatta
denuncia, cosa che è stata fatta. Hanno infatti provveduto a
denunciare tutte le responsabilità degli ammanchi di materiale. A
questo proposito, voglio ricordare che avevamo scelto, all'inizio,
di dare un numero maggiore di chalets, giocando sul fatto che la
contemporanea azione di più ditte, che hanno fornito il materiale a
prezzo di costo, hanno preso dei tecnici locali e sono andati in
Svizzera a far vedere che quel materiale, giudicato del migliore,
poteva essere installato in quelle zone. Sono andati con questi
tecnici in Svizzera, hanno fatto un corso in modo che potessero
essere in grado di montarli per conto loro, ricercando in questo
modo la collaborazione. Di questi 40 chalets, 5 sono stati donati
Caritas, la quale ha seguito i suoi lavori. Attualmente, so che ci
sono dei responsabili della Curia in loco, che hanno visto quanto è
successo perché erano presenti.
Stessa cosa valga per gli impianti elettrici, per la messa in
opera che abbiamo fatto a livello locale.
Si dice che i paesi non vogliono più chalets. Il telegramma che
ho fatto vedere alla Commissione è del Comune di Calvello, che è
stato stupidissimo quando mi sono recato per l'ennesima volta (e
non due volte, perché sono andato più volte in loco senza avvisare
il Comm. Pedrini) e ho chiesto quale doveva essere il prosieguo dei
lavori. Quando sono andato a Calvello, e mi hanno fatto vedere le
aree ancora a disposizione, mi hanno detto che avevano già
predisposto per gli altri 9 chalets. Ho risposto che era corsa voce
che non volevano più chalets., ed ho chiesto perciò che venisse
ufficialmente precisata la loro posizione. Il telegramma, che non
penso sia stato falsificato da me o sia stato soggetto a pressioni,
è arrivato chiedendo la conferma dei 9 chalets. Inoltre, non ho mai
fatto finta di ignorare quali fossero le difficoltà a Calvello,
difficoltà che d'altronde il Comitato conosce molto bene.
Calvello ha dovuto affrontare molte difficoltà: la situazione
mostrata dalle foto che ho visto, e che riguardava una finestra
aggiustata, era legata al fatto di essere mancate alcune travi, era
stato mandato di nuovo del materiale e si è poi chiesto al
falegname del posto di aggiustare le finestre. Si sa infatti, che
uno chalet ad incastro porta dei problemi alla sostituzione dei
pezzi e penso che questo non abbia bisogno di altre spiegazioni.
Quindi, il materiale ha creato questi inconvenienti di montaggio a
Calvello che nessuno ha mai nascosto. In particolare, c'è uno
chalet, entrando nel paese, che non è ancora stato messo a posto.
Tutte queste difficoltà sono state sempre riferite, ma chiaramente
non voglio entrare nel merito della questione della qualità del
legno.
È stato chiesto ad Abriola se volevano ancora degli chalets. Ci
hanno risposto di no, perché avevano già avuto i 7 chalets
richiesti. Inoltre, c'è la lettera che parla dei 2 chalets già
abitati: chissà perché non sono stati visitati; forse perché si è
sorvolato sulle cose che andavano bene.
La cosa ancora più grave è dire che è mancata l'assistenza
tecnica. Verrò adesso a parlare di questa contrattazione circa i
prezzi, che è tutta alla luce del sole, perché c'è una ragioniere,
che segue i conti alla lira e ha documentato con precisione e
pazienza tutti i movimenti contabili che si sono succeduti.
Questo ragioniere ha messo il suo tempo a disposizione di questo
lavoro, come pure ha fatto il Corpo Forestale, i geometri dei
Lavori Pubblici e tutti quelli che si sono recati sul luogo.
Adesso, a vedere questo battage su questo fatto, si dicono
scandalizzati, stupefatti e non si sanno capacitare della
situazione. Come se un dicesse: c'è il terremoto, andiamo a vedere
cosa succede, senza avere il buon senso di chiedere al Comitato di
Coordinamento di avere i dati.
Voglio ricordare che, quando qui c'è stata la rivoluzione in
quanto i dipendenti continuavano a chiedere dati, io era ad un
Congresso degli Assessori alla Sanità di Bolzano e quindi non
potevo dare le indicazioni. Quelle delucidazioni che sono state
chieste, sono state fornite puntualmente, in quanto quando un alto
responsabile di questa organizzazione ha saputo cosa veniva
richiesto, ha fatto un elenco di tutto quello che è stato fornito e
l'ha consegnato ad un'impiegata della Presidenza che, poi, essendo
il giorno dopo assente, non ha consegnato il materiale
all'interessato. Con questo voglio dire che le polemiche con i
dipendenti dell'Assessorato si devono evitare, perché i dipendenti
dell'Assessorato non sono a disposizione di chiunque e non sono
tenuti a conoscere la contabilità e le questioni del terreno.
Veniamo alla questione prezzi; non voglio fare la difesa
d'ufficio delle due ditte che hanno portato il lavoro, che hanno
dato la loro opera e che hanno fornito il legname. Dei prezzi che
mi sono stati riferiti adesso, conoscevo i costi degli chalets che
la Regione ha inviato e che adesso voglio mettere a confronto. Ad
esempio, il Comune di Saint-Vincent, ha collaborato con il Comitato
e ha esposto il caso particolare di questo prefabbricato, tenuto
conto che si trattava di una persona che lavorava a Saint-Vincent
ma che aveva la famiglia in quelle zone. Quindi, i dati erano
questi: Chalet-Regione 40 mt.
2
, Chalet-Saint-Vincent 56
mt.
2
; costo degli chalets della Regione senza servizi,
10 milioni, costo chalets 56 mt.
2
15 milioni e 300 mila;
costo al mt.
2
degli chalets della Regione solo 250.000,
costo dello chalet portato laggiù 273.000 al mt.
2
. Per i
nostri chalets finiti, tenuto conto delle spese per i servizi
igienici, per il materiale elettrico e tutto il resto, il costo
globale dello chalet è stato 19.800.000. I dati sono questi e non
c'è bisogno di altra spiegazione, perché questi dati non dipendono
da quello che dico.
Ho sentito fare dei riferimenti ed aggeggi particolari dei
prefabbricati che dovevano essere reperiti in loco. Ho già parlato
della scelta del materiale di ottima fattura. Si era fatta
un'indagine di mercato, si era visto chi poteva fornire, quali
erano i prezzi, quale era la qualità del materiale; e avevamo
delegato due o tre persone a scegliere questo materiale. Quindi non
è stata una scelta personale e nemmeno c'è stata mai all'interno
del Comitato una voce discorde sulle scelte.
Si è parlato di moquette che lì costa 10.000 e che qui costa
3.000. Non si tratta di moquette, ma di linoleum, che viene messo
sopra quel basamento il cui prezzo effettivamente, laggiù, era
molto più alto rispetto a qui. Essendo venuti a mancare alcuni
pezzi, l'Amministrazione ha scelto di comprarli lì perché comprarli
qui ed aggiungere le spese del trasporto da qui ad Abriola o a
Pignola, sarebbe stato molto più dispendioso.
Ho già detto delle famiglie che sono già in loco.
Sulle foto, non sto nemmeno a soffermarmi. Quando erano stati
montati i primi chalets, erano state prese dall'Amministrazione
delle foto, esposte in bacheca, perché si potesse vedere lo sforzo
dei valdostani, non del singolo movimento o partito, ma di tutta la
Regione. La visita dei Sindaci, non è di anni fa, e penso abbia
chiarito quale era la situazione. I Sindaci sono rimasti alcuni
giorni e penso che tutti abbiano potuto incontrarli e chiedere
tutti i ragguagli possibili.
La scuola, che era già lesionata prima del terremoto,
necessitava di un intervento che, a quanto mi risulta, è già
finanziato con altra fonte.
Con questo penso di aver fornito alcune notizie senza farne una
questione personale di polemica, che giudicherei alquanto
stupida.
Qui, per caso, c'è Bajocco che è nel contempo membro del
Consiglio e membro del Comitato: queste cose ce le siamo dette ed
abbiamo preso determinate decisioni a fin di bene, cercando di
rendere un servizio a queste popolazioni.
Non la stampa locale, ma altra stampa, ha già lungamente fatto
presente la tempestività dell'intervento; la stampa che seguiva
questi movimenti in loco ha fatto presente quale era l'intervento
della Regione Valle d'Aosta.
Con questo ritengo che possano essere tolti del tutto quei
sospetti politici a cui accennava Carlassare, che tra l'altro non
ho capito dove volessero arrivare, perché qui di politico non c'è
stato proprio niente e responsabilità politiche non ce ne sono
state. Se responsabilità ci sono state, vagliamo pure sul posto che
cosa è successo e facciamocelo dire, perché per fortuna c'è anche
un Commissario che ha seguito e segue queste zone ed i lavori, a
cui noi abbiamo relazionato e con cui siamo stati sempre in
contatto.
Anche sulle osservazioni di Tonino circa la prontezza
d'intervento penso di avere già risposte, perché se c'è una Regione
che è intervenuta prontamente è stata la nostra, anche per il caso
fortuito di aver individuato subito la zona di intervento e aver
potuto subito indirizzare i nostri aiuti nelle zone
interessate.
Voglio chiudere con un'osservazione, purtroppo amara. In questi
giorni ho ricevuto le telefonate di gente indignata dal fatto che
ci sia ancora qualcuno che specula sulle disgrazie altrui. Tutto è
stato fatto da questo Comitato, da gente che è rimasta
nell'anonimato e c'è gente che ha dato per questo mesi di lavoro.
Questa gente si sente, in questo momento, offesa, perché non si può
speculare su queste cose. Avrei potuto riempire i giornali di
titoli, ma lo scopo di questo Comitato non era quello di far
notizia, era quello di agire nel modo più corretto.
Pertanto, non mi sento impegnato in una polemica con Pedrini,
che rifiuto fin dall'inizio: mi sento, purtroppo, molto
demoralizzato sul modo di lavorare, perché se si voleva rispondere
come ritengo sia nel dovere di ogni Consigliere alla popolazione
verso cui tutto il Consiglio è impegnato, la prima cosa da fare
sarebbe stata (con questo associando il Presidente del Consiglio
che poteva largamente fare questo) chiedere una relazione più
particolareggiata, nei tempi possibili, a questo Comitato di
Coordinamento, che avrebbe potuto fornire tutte le informazioni
richieste. Quello infatti è come un libro aperto, e per fortuna non
c'è mai stato uno screzio all'interno del Comitato; c'è stato solo
un insieme di impegni portanti avanti collettivamente, che ha il
triste risultato di vedere polemiche personali e la gente
disorientata.
Non accuso di falso nessuno se non nei termini in cui l'evidenza
lo può dimostrare. Gli chalets sono lì, quando sono andato giù mi
hanno chiesto se potevamo andare via al più presto. Questa è la
situazione, e se uno va giù vede come stanno realmente le cose. Ci
sono stati dei difetti di montaggio, ma questo non può essere
imputato al Comitato o alla Regione Valle d'Aosta. Se compro una
macchina e questa macchina viene sfasciata, non è colpa della
Regione Valle d'Aosta, se la Regione Valle d'Aosta dà un contributo
per il trattore e uno lo spacca, la colpa non è
dell'Amministrazione regionale. Dobbiamo fare delle distinzioni,
informandoci sull'iter dei lavori e su come sono andate le
cose.
Per il montaggio non abbiamo dato una lira, perché pago
l'acquisto del materiale per una costruzione, non do la costruzione
finita. Per i disagi che si erano avuti, la scelta è stata di dare
gli chalets chiavi in mano. Se avessimo avuto altre certezze, non
avremmo fatto questa scelta, perché chalets chiavi in mano costano
di più. Mi sentivo impegnato verso il Comitato per correttezza e ho
voluto fare il sopralluogo, ma non cercando di discolparmi: non ho
infatti da rendere conto a Pedrini più che a tutti gli altri
Consiglieri e a tutta la popolazione. Lo ho fatto per poter dire al
Comitato, convocato ad hoc, come stavano le cose, per riferire
ancora una volta come procedevano i lavori.
Ritenevo poi che, poiché si andava giù per l'inaugurazione,
fosse il momento buono perché i rappresentanti dei Sindaci, dei
Sindacati, e tutti quelli che hanno partecipato, potessero
verificare sul posto cosa era successo con i soldi di tutti. Poi si
è pensato che il clima della festa potesse guastare l'esame. Allora
Bajocco ha detto che era meglio andare giù prima. Poiché il
Comitato ha un rappresentante del Consiglio che è anche
rappresentante nel Comitato, abbiamo trovato giusto che Bajocco si
recasse sul posto con qualcun altro per relazionare prima al
Comitato. Il Comitato infatti ha il diritto di essere informato di
ciò che succede laggiù.
Con questo, penso di aver dato delucidazioni sui documenti: sia
ella lettera di Abriola, dove dice che già delle famiglie occupano
gli chalets, della frazione di Tinchiera, che è una frazione appena
sotto Abriola, sia il telegramma di Calvello che richiede gli altri
9 chalets, per non parlare del telegramma di complimenti e di
felicitazioni per il lavoro di Pignola. Tutti questi documenti sono
a disposizione di tutti, come è a disposizione di tutti il
rendiconto di tutto ciò che è stato speso, comprese le 100.000 lire
che sono state date per interventi, compresi i soldi che sono stati
spesi per recuperare le roulottes. Tutto questo verrà relazionato
puntualmente.
Questa breve relazione ho voluto e dovevo farla per il rispetto
che ho per il Consiglio, per chi del Consiglio fa uno strumento di
lavoro e non un banco di prova della demagogia che uno può essere
in grado di rispolverare alla vigilia di certe scadenze. Mi spiace
che venga messo il mio nome in mezzo al ciclone; ritengo di dover
lavorare come ho lavorato fino ad ora seriamente, rispondendo al
Consiglio e a quanti ritengono che il lavoro venga fatto non solo
con la carta stampata, ma anche con altri mezzi, molto più
produttivi.
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Riteniamo che sia necessario approfondire
questa questione e di conseguenza siamo favorevoli alla istituzione
di una Commissione che stabilisca i fatti. Vorremmo solo precisare,
in maniera inequivocabile, quello che la Commissione deve
stabilire, perché non ci siano confusioni.
Il punto primo è che la Commissione deve stabilire se vi è stata
discrepanza, scorrettezza, disonestà tra quello che è stato deciso
dal Consiglio, dalla Giunta, dal Comitato in questione e quello che
è stato fornito. Non intendiamo dare la colpa a nessuno; vogliamo
semplicemente che sia stabilito chiaramente che fra le nostre
decisioni e le azioni conseguenti vi è un'esatta e onesta
corrispondenza. Se poi la Commissione, per dei ripensamenti o per
altri motivi, vorrà criticare l'intervento fatto, dicendo che
avrebbe potuto essere migliore, liberissima di farlo; ma la
Commissione deve stabilire solo questo specifico fatto ed è a
questo compito che deve essere chiamata.
Secondo punto. Ho detto e lo ripeto, andrò sul posto e sarò
accompagnato. Intendo infatti essere accompagnato, perché è mia
precisa conoscenza che giacciono degli enormi capitali, che vengono
dalla CEE, dagli Stati Uniti, dalla Gran Bretagna, dalla Francia,
dall'Olanda, dalla Germania Federale, etc., che non sono
utilizzati. È una protesta di certi amministratori meridionali che
questi capitali siamo inutilizzati; per questo intendiamo fare
tutto quello che è possibile, secondo quello che il Consiglio e il
Comitato hanno deciso; non intendiamo essere richiamati
continuamente a nuove, differenti prestazioni quando quello che è
possibile e doveroso fare non viene fatto. Non so se mi sono
spiegato chiaramente però ho tutti gli elementi per poter
suffragare una tesi di questo genere.
Pertanto, al di là di ogni polemica, posso benissimo capire sia
gli sfoghi di Pedrini che quelli di Rollandin, però chiederei che
non venissero anticipate né da una parte né dall'altra le
conclusioni della Commissione. La Commissione deve essere insediata
per dire se vi è questa corrispondenza tra quanto è stato deciso
dal Consiglio, se ben ricordo all'unanimità, e quanto è stato
fatto. Se cominciamo adesso a dare i risultati di quello che la
Commissione deve fare, evidentemente, facciamo a priori una scelta
politica. La Commissione avrà gli elementi, potrà interrogare i
Comitati e stabilire quale origine esse abbiano.
Questo è quanto intendiamo e questo, secondo noi, permettere di
andare a fondo della questione.
Mi sia permessa, per alleggerire un po' l'atmosfera, una
battuta. Sono stato paragonato a Mussolini che visita i differenti
impianti sportivi ginnico-militari dell'epoca; mi sia permesso dire
che non ho mai diretto un giornale.
Presidente
- Ha chiesto di parlare il Consigliere
Pedrini; ne ha facoltà.
Pedrini (IPLI) -
Non mi calmo, perché si dà il caso,
Signor Presidente, che il sottoscritto non abbia insultato nessuno,
che si sia comportato come una persona educata e si sia sentito
insultare immediatamente all'inizio di una disquisizione
bellissima, direi quasi plateale. L'Assessore ha avuto la cattiva
idea di mandarmi in quel posto, quel giorno, e siccome io non mi
faccio mandare in quel posto da certa gente, come dice lei, questa
è soltanto la prima replica.
Lei ha ricevuto tante telefonate e io, se mi permette, ne ho
ricevute tantissime, che mi dicevano: era ora che qualcuno dicesse
la verità! Se qualcuno non mi avesse detto "vai giù a vedere", io
che non mi ero interessato affatto del problema, non mi sarei
nemmeno lontanamente sognato di andar giù. Chi me lo ha detto, si
vede che aveva visto prima di me e giusto.
Ripeto, però, che io non ho insultato nessuno e mi sono sentito
insultare: avrei dei termini veramente adatti a certa gente, ma non
voglio mettermi su un certo piano. Voglio soltanto dire ai signori
del Comitato e ai tecnici della Regione che non ce l'ho né con il
Comitato, né con i tecnici della Regione, né con l'Assessore
Rollandin come Assessore, come persona. Dico soltanto che egli (ed
è stata qua l'abilità, direi quasi diabolica dell'Assessore
Rollandin che ha sempre ragione) con molta abilità ha cercato di
far sì che una certa parte dell'opinione pubblica, in modo
particolare il Comitato e i funzionari della Regione, si
dichiarassero offesi.
Non ho mai accusato i tecnici della Regione, Assessore
Rollandin: solamente sostengo, e l'ho detto alla radio e l'ho
scritto, di non aver fatto delle accuse ma soltanto delle
constatazioni. Ho avuto come risposta una bellissima disquisizione,
però una risposta agli interrogativi non c'è stata e questa è la
realtà.
Sono spariti, pare, (perché non si sa ancora chiaramente) 10
milioni circa, che per il nostro Assessore sarebbero piccoli furti.
Si fa dire al Vice-Sindaco Ignazio Fasulli e all'Assessore
all'Urbanistica Rocco Ancarola che loro non volevano più chalets,
ma che avrebbero preferito che la Regione pagasse degli interessi,
dei mutui fatti per i terremotati: questo lo sentiremo dalla viva
voce del Vice-Sindaco e dell'Assessore.
Devo dire che prima non avevo accennato che alle travi laterali
manca qualsiasi tipo di coibentazione. I nostri vecchi avevano
l'intelligenza di fare l'asse, poi mettevamo del fieno, poi
facevano una perlinatura: siamo a 1600 mt. di altezza, abbiamo da 1
metro a uno e mezzo di neve, questa è la realtà, ma manca
totalmente questa coibentazione. Non ho detto prima che quando uno
entrava in un qualsivoglia chalet, alzava gli occhi, si vedevano i
travetti che sostenevano il tetto, e si vedevano il cielo e le
stelle. Questa è la realtà di fatto e non so se questo vuol dire
poter abitare in quei locali.
Ho detto prima moquette, mi sono confuso: è linoleum che,
naturalmente ha dovuto pagare il Comune. Adesso lei mi dice,
invece, che l'ha pagato lei, o meglio, il Comitato.
È inutile che lei cerchi subdolamente direi, con una mente
veramente da "certa gente" come lei qualifica, di scatenarsi sulla
persona che ha avuto, non diciamo il coraggio, ma a cui si deve
dare atto di aver detto il vero. Chiedevo soltanto che gli chalets
fossero messi a posto, cosa che chiedo ancora adesso; tutto il
resto non mi interessa assolutamente, desidero soltanto che gli
chalets regalati dai valdostani siano degli chalets come Dio
comanda e non delle porcherie come ho visto. Ripeto, anche, che
questo non lo dico io, ma ci sono le dichiarazioni dei Sindaci che
lo confermano, e lei può dire tutto quello che vuole, ma di fronte
alle dichiarazioni dei Sindaci lei deve tacere e avere almeno quel
minimo di coscienza di non girare la frittata.
Quello che a me interessa, e lo ripeto, è che gli chalets siano
messi a posto e che si faccia luce sugli errori commessi (come ad
esempio l'acqua che entrava di sotto, proprio perché pioveva dai
basamenti).
Spesso e sovente l'Assessore Rollandin, quando il Gruppo
Comunista gli rivolge qualche domanda cattiva, si fa pallido e si
rivolge e si scatena, spesso e volentieri, contro il Gruppo
Comunista. Nelle sue parole, più di una volta, ho indovinato il
pensiero di avere a che fare con dei poveretti, degli ignoranti,
che non capiscono niente. Questa sera, su questo argomento,
dichiaro, prima che me lo dica lui, che sono un povero diavolo, che
sono un deficiente, che sono veramente un poveretto che non capisce
niente: così, se non altro, non lo potrà dire lui. Da deficiente
però posso anche dire che lui mena il can per l'aia per mezz'ora,
senza rispondere praticamente ad una sola delle domande che ho
posto, mandandomi una lettera dove non c'è un prezzo.
Sono tutte cose dette a voce che non mi interessano: mi
interessa però che l'opinione pubblica sia informata, così come
doveva essere informata a suo tempo dei furti, che non si
nascondono in un'Amministrazione pubblica degna di quel nome.
Sfido ciascuno di voi a dire se questo è un atto giusto e
legale. Se uno è d'accordo con l'Assessore, si alzi e lo dica: non
è giusto e legale che si nascondano queste cose all'opinione
pubblica.
E mi creda, Assessore, lei la deve smettere di insultare non
soltanto me, ma tutta la gente che avvicina. Mi consenta, io ho
qualche anno più di lei: noi ci siamo scontrati la prima volta che
lei è venuto in questo Consiglio, quando le ho detto che il
fascismo era finito da parecchio tempo. Non so se ricorda: lei ha
fatto un intervento, era appena arrivato e si vede che voleva farsi
la strada, per diventare, forse, il Presidente della Giunta nel
futuro. Nel suo intervento disse di dover cominciare subito, alla
prima seduta, a partire all'attacco. Le dissi che il periodo
fascista era finito e che qua siamo in clima di democrazia, dove
ognuno può dire la sua e fare quello che ritiene giusto e lecito,
senza andare contro la legge. Si deve però anche essere educati, e
glielo dice qualcuno che è vent'anni che siede su questi banchi e
che ha fatto qualche battaglia politica più di lei, senza con
questo voler montare in cattedra. Io sono meno di lei, però nella
mia pochezza, nella mia ignoranza, mi permetto di darle un
consiglio: non insulti la gente: come ha fatto l'altro giorno
quando, solo perché uno è liberale, davanti a 20 persone, è stato
insultato come un cane perché Pedrini ha denunciato la verità sui
fatti.
Queste cose, egregio Assessore, prima o poi si pagano, e se lei
vuol fare il Presidente della Giunta, non è questa la strada che
deve seguire. Le do qualche consiglio, se mi permette, anche se lei
dice che da certa gente non riceve consigli, glieli do.
Giunti a questo punto, ripeto e chiudo, non ho niente contro il
Comitato: desidero che i componenti del Comitato sappiano che non
hanno assolutamente motivo di offendersi, perché io ho scritto
quello che ho constatato in loco a Calvello ed Abriola. Inoltre,
non ho niente contro i tecnici della Regione che, ripeto, hanno
lavorato magnificamente bene in quel di Pignola, mentre non mi
risulta siano andati a Calvello ed Abriola: non so che cosa abbiano
fatto, perché là mi hanno detto che c'erano stati. Una cosa è
certa: l'assistenza non c'è stata e mi pare con questo di avere
smontato, in un certo senso, il tentativo di buttare soltanto del
fango su una persona che ha avuto la malaugurata idea, o la
benaugurata idea, di dire ancora una volta la verità: dire cioè che
era un'indecenza mandare la gente a dormire in quelle case, nello
stato in cui erano.
Se tutto questo significa che gli chalets, come sono convinto,
hanno già ricevuto l'ordine di essere messi posto, sono
perfettamente soddisfatto: il mio scopo era questo, e se questa
chiarificazione è servita a questo fine sono felice di averla
fatta.
Voglio aggiungere un'ultima cosa: con la battuta
dell'handicappato non so a che cosa volesse rivolgersi,
probabilmente al mio cervello. Sappia che sono un grande invalido
di guerra partigiana e lei ha fatto una battuta di pessimo gusto,
perché non si specula su un handicappato e non si offende un'altra
persona con una frase del genere. Lei ancora una volta ha mancato
di tatto e di educazione. Mi creda, è con rammarico che le dico
questo, perché avere un Assessore che appartiene, come dice lei, a
"certa gente", fa veramente male al cuore.
Presidente
- Ha chiesto di parlare il Vice-Presidente
Faval; ne ha facoltà.
Faval (UV)
- Consigliere Pedrini, noi due possiamo
parlare sullo stesso piano, perché anch'io sono un handicappato, ho
avuto la poliomielite all'età di 18 mesi e mi sono rimasti degli
esiti.
Hai detto, ed è per questo che prendo la parola, che viviamo in
una democrazia, per fortuna nostra. Confermo questo, però tutti
sappiamo che la democrazia ha anche degli aspetti negativi e lo
spettacolo squallido al quale abbiamo assistito oggi pomeriggio è
veramente uno di quei momenti in cui la democrazia perde di
sostanza e di importanza.
Non sono assolutamente del parere di Minuzzo, quando diceva che
tu saresti arrivato qui impreparato rispetto al tema che dovevi
svolgere. Al contrario, il collega Pedrini aveva preparato da tanto
tempo questo argomento, e non mi riferisco agli appunti sui quali
ha ordinato il suo discorso, ma a quello che è stato pubblicato da
più di una settimana a questa parte.
Voglio dire soltanto questo: ammesso che quello che hai detto
sia vero - e come ha detto il Presidente della Giunta sono del
parere che qui non dobbiamo anticipare i giudizi, ma fare delle
verifiche - ammesso che quello che hai detto corrisponda al vero,
non si fa della speculazione su argomenti di questo genere, non si
preparano dei titoli a tutta pagina su argomenti di questo genere
se veramente si è in buona fede e se si è democratici.
Dal mio punto di vista, (mi permetto, anche se sono più giovane
di te, ma sono handicappato come te) sono convinto che se ci fosse
stata la buona fede, un argomento di questo genere non sarebbe
stato trattato. Come ha detto Carlassare, qua si parla sulla pelle
di gente che ha avuto un terremoto: mi pare che tu lo abbia
addirittura raddoppiato il terremoto, con la interpretazione dei
fatti che ci hai dato.
A questo punto vorrei precisare una cosa, come è stato fatto da
altri appartenenti alla maggioranza e dal Presidente della Giunta:
sono disposto a votare l'insediamento di una Commissione
d'inchiesta, però non voto la mozione presentata dal Comm. Pedrini.
Prima di tutto, infatti, non mi pare, visto il modo con il quale
questo argomento è stato affrontato dal Comm. Pedrini, che sia il
caso di fornirgli altro materiale da pubblicare sul suo "Monitore"
(giornale di cui non è Direttore ma è editore): infatti, se noi
votiamo questa mozione, domani vedremo scritto "il Consiglio
Regionale vota la mozione del Comm. Pedrini".
Chiedo quindi, che si voti questa mozione, primo perché non
voglio che il Consiglio Regionale fornisca altro materiale
scandalistico al Comm. Pedrini; secondo, perché nella parte
dispositiva si legge "sentite le dichiarazioni del Consigliere
liberale Pedrini sul tema "Aiuti ai terremotati", e preso atto che
l'Assessore Rollandin dichiara che quanto detto dal Consigliere
stesso è tutto falso", e questo non è quanto è avvenuto in
quest'aula. Il Comm. Pedrini infatti ha illustrato, con le capacità
istrionesche che tutti gli riconosciamo, la sua versione: c'è stata
una versione dell'Assessore, il quale non si è permesso di dire che
quello che ha detto Pedrini è tutto falso, ma ha solo dato una
versione diversa.
Chiedo pertanto che sia nominata la Commissione d'inchiesta, ma
attraverso un ordine del giorno che noi Consiglieri Regionali,
possiamo redigere in 30 secondi. Chiedo quindi che si rigetti la
mozione presentata dal Comm. Pedrini, per i motivi che ho detto
prima.
Presidente
- Prima di dare la parola al Consigliere
Mafrica, vorrei fare una precisazione che forse può servire nel
prosieguo della discussione anche per l'Assessore Rollandin e il
Consigliere Pedrini.
Qui si è parlato di Commissione d'inchiesta, di indagine di
Commissione Speciale. Vorrei ricordare ai colleghi Consiglieri che
esistono diverse forme, proprio dal punto di vista regolamentare,
di concretizzare queste iniziative. Una è quella della Commissione
d'inchiesta, che viene nominata dal Presidente del Consiglio su
designazione dei Capi Gruppo; un'altra, è quella cui fa riferimento
il Vice-Presidente Faval, prevista dall'art. 18, che dice che il
Consiglio può deliberare la nomina di Commissioni Speciali per
l'esame di particolari questioni e che queste Commissioni Speciali
durano in carica fino al compimento del loro mandato: queste
possono essere nominate secondo la proposta che la Presidenza fa
per non perdere tempo, anche in questa sede, con la designazione
dei nominativi da parte dei Capi-Gruppo.
Infine la proposta del Vice Presidente Faval di non votare la
mozione, nel senso di respingerla, deve essere (se il Vice
Presidente Faval ritiene che il Consiglio debba esprimersi su un
altro testo) preceduta dalla presentazione o di emendamenti alla
mozione o di un ordine del giorno da far pervenire alla Presidenza
prima della fine della discussione generale sulla mozione, perché
possa essere messa ai voti.
Ho voluto precisare queste cose perché poi, quando arriviamo
alla votazione, non sappiamo come districarci da quelle numerose e
varie proposte che sono state formulate.
Ha chiesto di parlare il Consigliere Mafrica; ne ha facoltà.
Mafrica (PCI)
- Il Consigliere Pedrini, nel suo secondo
intervento, per rafforzare alcune sue argomentazioni, ha voluto
tirare in ballo il nostro Gruppo e i rapporti con l'Assessore
Rollandin. Sono osservazioni che lui può fare e può dare il
giudizio che crede: riteniamo però di essere in grado di non aver
bisogno di difensori d'ufficio e di stabilire noi quali rapporti
mantenere con ciascun membro della Giunta.
In questa discussione c'è il rischio di doversi schierare in
modo acritico, che non ci piace, o a sostegno delle tesi del
Consigliere Pedrini o a sostegno delle controtesi dell'Assessore
Rollandin. Non siamo dell'idea né che tutto quello che è stato
fatto nelle zone terremotate sia stato fatto male, né dell'idea che
laggiù sia andato tutto nel migliore dei modi. Non crediamo cioè di
poter sposare una tesi piuttosto che l'altra, perché è nella realtà
delle cose che alcune siano fatte bene, altre siano fatte male e
che si possa sempre fare meglio.
La nostra posizione rispetto a questo problema è di nominare una
Commissione, e io emenderei la mozione del Consigliere Pedrini a
questo scopo, in modo che si vada a verificare effettivamente a che
punto siamo, cosa è stato fatto, come è stato fatto, cosa bisogna
fare per rimediare a errori o a disfunzioni che si siano
verificate.
Quindi, chiediamo di emendare la mozione del Consigliere Pedrini
in questo senso, in una polemica che può apparire personale.
Chiediamo di verificare cosa ha fatto la Regione Valle d'Aosta, e
in questi tre Comuni chiediamo di andare a ricevere elementi di
giudizio per continuare l'intervento.
Questa discussione che stiamo facendo oggi, credo abbia già
prodotto dei guasti, al di là della volontà dei singoli proponenti
o della volontà di chi sostiene una tesi piuttosto che un'altra.
Quando il Consigliere Clusaz ha fatto determinate osservazioni, che
penso tutti possano respingere. Non voglio polemizzare con il
Consigliere Clusaz, ma a me viene l'impressione che questa sia
un'opinione molto diffusa. Se cioè si trattasse dell'opinione del
Consigliere Clusaz e si trattasse di contrastarla politicamente,
avremmo argomenti e possiamo ripeterli quanto vogliamo. Se però
nella popolazione valdostana passa l'idea che ci sia stata una
grande disponibilità, una grande solidarietà e che tutto sia poi
finito no si sa come, senza poter fare più niente, credo che
abbiamo fatto un pessimo servizio alla nostra Regione.
Abbiamo il dovere preciso di are le cose nel migliore dei modi,
di verificare se ci sono stati errori o disfunzioni e rimediare a
questo, perché questo grande slancio che c'è stato possa dare dei
frutti. Non siamo dell'idea che, considerando le popolazioni
lontane diverse da noi, magari peggiori, adempiamo al nostro
compito in questo Consiglio. Rappresentiamo un popolo che vuole
essere riconosciuto per le sue caratteristiche: dobbiamo avere la
capacità di comprendere le altre popolazioni, soprattutto nei
momenti particolari del bisogno.
Pertanto, desideriamo che sia fatta la chiarezza più assoluta,
che si riconoscano gli errori, se ce ne sono stati, che a questi
errori si rimedi e che non si faccia di questa questione uno
strumento di polemiche personali. Desideriamo cioè che si migliori
l'intervento della Regione Valle d'Aosta in una zona che ne ha
particolarmente bisogno. A questo scopo, quindi, presento un
emendamento alla mozione come segue:
Il Consiglio regionale della Valle d'Aosta, discussa la
situazione degli aiuti nelle zone terremotate, allo scopo di
verificare lo stato dei lavori decisi dal Consiglio Regionale nei
Comuni di Abriola, Calvello e Pignola
DELIBERA
di incaricare il Presidente del Consiglio di nominare una
Commissione Speciale per gli aiuti alle zone terremotate,
costituita da 3 rappresentanti della maggioranza e da 2 della
minoranza, designati dalla Conferenza dei Capigruppo, che riferirà
al Consiglio entro due mesi.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- Innanzitutto, desidero chiarire che c'è
stato un voluto fraintendimento delle mie parole iniziali, in
quanto non mi permetto mai di fare accenni alla persona, quindi
meno che mai in questi casi. Quindi, se per caso sono stato
frainteso, me ne dispiace, perché non era il mio scopo entrare nel
merito di questioni che assolutamente non devono entrare in
discussioni di Consiglio. Volevo sostanzialmente ripetere, perché
sia ben chiaro, che non mi interessa la polemica personale, né l'ho
mai cercata.
Per quanto riguarda le osservazioni delle controtesi, anche qui
voglio chiarire che non si tratta di tesi e controtesi: non mi
permetto di dire che ho fatto delle tesi, non ho fatto nemmeno
delle ipotesi. Sono stato sollecitato dagli organi di Stato che, di
fronte a determinate notizie, volevano sapere cosa era successo , e
ho detto quali erano certe impressioni e ho presentato i documenti
che avevo.
Chiederei che, per correttezza rispetto al Consiglio e per
evitare di continuare questa polemica, che ritengo tutto il
Consiglio sia d'accordo nel ritenere inefficace, si arrivi alla
definizione di chi sarà incaricato: questo, prima di esprimersi
ulteriormente su questo problema. Chiedo cioè di arrivare a dare i
risultati di una Commissione che, essendo nominata dal Consiglio,
dovrebbe avere la massima obiettività. Davanti poi ai risultati
finali si arriverebbe a dire, questa è l'immagine di quanto è
successo in queste tre zone, con tutto il bene e il male che si può
dire.
Per quanto riguarda in particolare le risposte mi si sollecitava
di mandarle anche a livello personale: non ho nessuna difficoltà e
manderò punto per punto le osservazioni. Chiederei, però, che non
si creassero ulteriori polemiche perché altrimenti diventa di nuovo
un fatto Rollandin-Pedrini, e questo non ha alcun senso: la
polemica tra noi due è infatti deleteria per il Consiglio, come
qualcuno ha già sottolineato. Non è nell'intenzione del Consiglio
stare a sentire le nostre polemiche, se si è verificato un fatto
obiettivo. Io rappresento solo un Comitato, e ribadisco di non aver
più responsabilità di ogni altro del Comitato. Voglio dire
chiaramente che il lavoro è stato fatto da un Comitato e quando mi
si dice che sono nell'occhio del ciclone, a me spiace non per un
fatto personale, ma perché l'immagine che ne risulta è che questo
diventi un fatto personale che ricalca un fatto politico.
Per rientrare in una giusta dimensione, penso sia corretto per
il momento evitare di avere ulteriori polemiche: fintanto che non
avremo dati precisi vorrei che non ci fosse inchiesta, perché
sembrerebbe di dare per scontato che ci siano stati degli errori da
parte del Comitato.
Poiché questo Comitato aveva la massima rappresentanza di tutte
le forze, se qualcosa è stato sbagliato siamo pronti ad ammetterlo
senza nascondere nulla.
Vorrei poi ribadire un fatto: la questione di non pubblicizzare
gli ammanchi di materiale (posso dare la lista di quello che ho
consegnato) è stata una scelta di Comitato. Ho relazionato al
Comitato, il quale ha fatto una scelta. Pedrini può dire che non è
corretto e può darsi che abbia ragione. Vorrei perciò evitarlo, non
perché tocchi la persona, ma perché è deleterio il fatto che un
aiuto, in cui è stata coinvolta tutta la popolazione, finisca in
una polemica tra due.
Se ci sarà rispondenza da parte dell'interessato ad attenersi a
questa linea, cioè ad evitare di creare una nuova polemica,
fintantoché non ci saranno questi risultati della Commissione,
penso che questo sarebbe nell'indirizzo di quanto è emerso in
questo Consiglio.
Presidente
- Ha chiesto di parlare il Consigliere De
Grandis; ne ha facoltà.
De Grandis (PRI)
- Questa mattina mi sono astenuto dalla
votazione del Consiglio che doveva decidere se ammettere
l'iscrizione in via d'urgenza di questa mozione. Mi sono astenuto
perché, poco più di un mese fa, in questo stesso Consiglio, avevo
chiesto di presentare una mozione d'urgenza, ma mi è stato opposto
il muro del regolamento. Non sono intervenuto questa mattina,
perché l'argomento sollevato dal Consigliere Pedrini e la risonanza
che aveva avuto sui giornali, sembrava fosse cosa di una tale
gravità per cui ho ritenuto di stare zitto.
Ora mi sembra, dalla discussione che è venuta fuori in questo
Consiglio, che si tratti di una grossa mongolfiera che si sta
sgonfiando: ragione per cui non voterò a favore di questa mozione
mentre sono favorevole all'ordine del giorno preannunciato dal
Consigliere Faval, perché ritengo non si debba nominare una
Commissione d'inchiesta. Non ci sono state - e lo ha ripetuto più
volte il Consigliere Pedrini - specifiche accuse di illecito e
chicchessia, ma egli ha soltanto rilevato alcune carenze e
manchevolezze nella realizzazione di alcune opere che il Consiglio
aveva demandato a questo Comitato di gestione dei fondi raccolti
per i terremotati.
Per questo motivo, ritengo che la cosa più opportuna sia la
nomina di una Commissione Consiliare Speciale del numero più
ristretto possibile, anche per ragioni economiche, che verifichi
quanto ha realizzato il Comitato di gestione, se ha rispettato,
come giustamente ha ricordato il Presidente della Giunta, il
mandato ricevuto dal Consiglio e che riferisca a questo Consiglio.
In quel momento, ritengo che potrà essere espresso un giudizio
pacato e sereno su quanto è stato o non è stato fatto: in quel
momento sarà il caso di esprimere un giudizio sulla necessità o
l'opportunità di nominare una Commissione d'inchiesta. Voto perciò
contro la mozione e a favore dell'ordine del giorno.
Presidente
- Ha chiesto di parlare il Consigliere
Minuzzo; ne ha facoltà.
Minuzzo (PSDI)
- Signor Presidente, visto che il collega
De Grandis ha anticipato un ordine del giorno del Collega Faval, mi
riservo di intervenire successivamente alla presentazione di questo
ordine del giorno, per evitare di intervenire due volte.
Presidente
- Il Consigliere Minuzzo, come forse altri
Consiglieri, ritengono che la discussione potrebbe procedere dopo
che sia stato distribuito l'ordine del giorno annunciato dal Vice
Presidente Faval.
Ha chiesto di parlare il Consigliere Pedrini; ne ha facoltà.
Pedrini (IPLI)
- Siccome qua mi si dà del volpone, ritiro
la mia mozione e aderisco all'ordine del giorno. Mi pare che in
questa maniera abbiamo veramente trovato la soluzione ad un
problema, perché a me interessa che l'argomento sia stato sollevato
e che le case, i prefabbricati dei tre Comuni siano messi in
ordine, come prevedo saranno quando la Commissione si recherà sul
posto.
Presidente
- Ha chiesto di parlare il Vice Presidente
Faval; ne ha facoltà.
Faval (UV)
- Ho sentito la proposta fatta da Mafrica.
Sono del parere che il testo da lui predisposto vada bene. Chiedo
però, che venga trasformato da mozione in ordine del giorno e che
sia confermato che la Commissione, che sarà nominata dal Presidente
del Consiglio, sia formata da tre persone: questo, per ovvie
ragioni di praticità e di funzionalità della Commissione stessa,
oltre che di economicità.
Presidente
- Allora, per riassumere, colleghi
Consiglieri. C'è, al termine della discussione generale una
proposta di emendamento alla mozione del Consigliere Pedrini,
presentata dal Consigliere Mafrica. C'è una proposta del Vice
Presidente Faval di trasformar questi emendamenti in ordine del
giorno, da votare in sede di discussione generale, con la variante
che la Commissione sia costituita da due rappresentanti della
maggioranza e uno della minoranza, e cioè in totale da tre persone
designate dalla Conferenza dei Capigruppo che riferirà al Consiglio
entro due mesi.
Nello stesso tempo c'è la dichiarazione di ritiro della non
votazione della mozione da parte del Consigliere Pedrini. Mi
sembra, allora, di dovermi rivolgere ai presentatori degli
emendamenti, per sentire se concordano con la proposta del Vice
Presidente Faval: in questo caso, sarebbe sufficiente una sola
votazione su questo ordine del giorno.
Ha chiesto di parlare il Consigliere Mafrica; ne ha facoltà.
Mafrica (PCI)
- Lo spirito della nostra proposta sembra
sia abbastanza vicino a quello della proposta del Vice Presidente
Faval, e per questo motivo concordiamo. Rimane dunque da vedere se
la maggioranza ritenga debbano essere tre e non cinque. Poiché
però, se continuiamo ad insistere su cinque non è che possiamo
farli passare, concordiamo con l'ordine del giorno nella forma
proposta da Faval.
Presidente
- Vorrei dire una cosa, rispondendo anche al
Consigliere Carlassare che era intervenuto sollevando questo
problema: è ovvio, è prassi e comunque è anche prescritto, che le
Commissioni possono sempre interpellare tecnici, esperti e
testimoni quando lo ritengono utile alla loro attività. Quindi,
anche se sono tre, domani possono allargare il loro lavoro a quanti
ritengono di poter dare un contributo.
Ha chiesto di parlare il Consigliere Pedrini; ne ha facoltà.
Pedrini (IPLI)
- Mi sta benissimo tutto. Mi pare infatti
che in questa maniera si riesca ad andare veramente a fondo della
questione, senza che ci sia un vincitore o un vinto, perché non era
questo loro scopo della mia mozione, era soltanto far sì che i 40
chalets diventassero tutti abitabili.
Desidererei, eventualmente a spese mie, far parte di questa
Commissione perché quando si va ad interrogare i Sindaci e a
chiedere spiegazioni, vorrei essere presente perché non vengano
cambiate le carte in tavola.
DICHIARAZIONI DI VOTO
Presidente
- Ha chiesto di parlare il Consigliere
Minuzzo; ne ha facoltà.
Minuzzo (PSDI)
- Per dichiararmi favorevole all'ordine
del giorno presentato dal collega Faval, che recepisce la mozione
presentata dal Gruppo Comunista, ribadendo che, siccome non ci sono
state spiegazioni plausibili per il fatto che questa Commissione è
stata composta da tre anziché da cinque, c'è probabilmente la
volontà di far partecipare il meno possibile le forze
dell'opposizione. Comunque, voto a favore di questo ordine del
giorno, con questa precisazione.
Presidente
- Voglio fare una precisazione. Mi sembra che
il problema delicato e anche urgente abbia meritato l'attenzione
del Consiglio per parecchio tempo: non vorrei che la convocazione
dei Capigruppo per designare i membri della Commissione portasse
molto avanti nel tempo il decreto costitutivo della Commissione. La
mia proposta, se il Consiglio è intenzionato a votare l'ordine del
giorno, è quella di pregare i Capigruppo di fermarsi e di fare
immediatamente la riunione, nella quale i Capigruppo della
maggioranza designino i loro due rappresentanti, e la minoranza
designi il suo. In questo modo domani possiamo già fare il
decreto.
Ha chiesto di parlare il Consigliere Fosson sull'ordine del
giorno; ne ha facoltà.
Fosson (DC)
- Sono d'accordo. Volevo soltanto proporre, a
nome della maggioranza, senza fare riunioni supplementari, i nomi
di Maquignaz e di Voyat.
Presidente
- Prendo comunque atto e metto in votazione
l'ordine del giorno:
Esito della votazione:
Presenti, votanti e favorevoli: 26
Il Consiglio approva all'unanimità.
Presidente
- Il Consiglio dà atto che il Consigliere
Pedrini ha ritirato la mozione e non ha richiesto che la stessa
fosse votata.
La seduta è tolta.
La seduta termina alle ore 20,42.
