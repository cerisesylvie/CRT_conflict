Classificazione
TRASPORTI E VIABILITÀ
Viabilità



Oggetto del Consiglio n. 863 del 6 ottobre 2004 - Resoconto
OGGETTO N. 863/XII - Verifica sul progetto di allargamento della
strada del Gran San Bernardo da Saint Rhémy-en-Bosses al Colle.
(Reiezione di mozione)
Mozione
Preso atto che l'ANAS intende realizzare un allargamento
generalizzato della strada del Gran San Bernardo da
Saint-Rhémy-en-Bosses al Colle;
Rilevata la necessità di valutare la coerenza di tale
intervento con le decisioni sul versante svizzero, alla luce del
Protocollo Trasporti della Convenzione Alpina e dei vincoli imposti
dall'esito del Referendum denominato "Initiatives des
Alpes";
il Consiglio regionale
Impegna
la Giunta regionale a:
- verificare se l'allargamento della strada del Gran San
Bernardo è previsto sia sul versante valdostano sia su quello
svizzero;
- richiedere all'ANAS una pausa di riflessione e di confronto
sulle caratteristiche dell'opera che si intende realizzare.
- relazionare sull'esito delle iniziative alla competente
commissione consiliare.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Nei mesi scorsi eravamo già intervenuti su
questo progetto di allargamento del tratto di strada da
Saint-Rhémy-en-Bosses al Colle del Gran San Bernardo con
un'interpellanza e un'interrogazione per acquisire elementi di
informazione, sulla base degli elementi emersi in quelle occasioni
abbiamo ritenuto opportuno depositare tale mozione, in modo che il
Consiglio possa esprimersi rispetto a questa vicenda, che pone
problemi anche rispetto alla cooperazione transfrontaliera. In
sostanza, il problema principale è il carattere discutibile
dell'intervento che si vuole realizzare, ancor prima il fatto di
avere elementi di certezza per sapere se questo intervento è
coordinato con quello che si vuole fare sul versante svizzero, o se
è un intervento che rimarrà limitato al versante valdostano.
Siccome vi è tutta una serie di elementi che ci inducono a
ritenere che questo allargamento generalizzato della strada di 7
metri sul versante valdostano del Colle non si potrà fare sul
versante svizzero per dei vincoli derivanti dalla Costituzione
svizzera, riteniamo che questo aspetto vada tenuto in seria
considerazione e precisamente verificato. Questa mozione, quindi,
contiene un dispositivo molto semplice: riteniamo vi debba essere
un impegno dato dal Consiglio alla Giunta per verificare cosa
succederà, quali sono i progetti sul versante svizzero del Colle
del Gran San Bernardo, per evitare di fare un intervento con un
grosso impatto ambientale sul versante valdostano, ma che non ha
nessuna utilità perché non è coordinato rispetto a quello che
avviene sul versante svizzero; di conseguenza, chiedere all'ANAS,
che è la finanziatrice del progetto, una pausa di riflessione prima
di andare avanti con le opere, in modo da non trovarsi di fronte ad
un fatto compiuto, in modo che vi possa essere una riflessione in
Consiglio e nella competente commissione consiliare, e sapere cosa
succede. Ci sembra un'iniziativa che, assunta in questo momento,
può permetterci di affrontare con la dovuta cautela un intervento
su una strada con caratteristiche storiche, paesaggistiche di
notevole rilevanza, per evitare di fare dei danni ambientali,
spendere dei soldi per avere un risultato che non è utile.
Ci auguriamo che da parte del Consiglio vi sia la disponibilità
a votare tale mozione e a fare tale approfondimento; ciò è coerente
rispetto a quanto già votato in precedenza da questo Consiglio,
quando ci siamo impegnati ad assumere atti e decisioni coerenti con
il "Protocollo trasporti" della "Convenzione alpina", che richiede
che su questi interventi sui colli transfrontalieri vi sia un
coordinamento fra i due versanti, che non si operi in modo isolato
su un versante rispetto all'altro. Anche sotto questo aspetto,
quindi, riteniamo si debba essere coerenti con il giudizio positivo
che abbiamo dato in Consiglio sul "Protocollo trasporti", l'impegno
che abbiamo dato di applicarlo in Valle d'Aosta e dare un segno
concreto in tale direzione.
Président - La discussion générale est ouverte.
La parole au Conseiller Borre.
Borre (UV) - Già l'altra volta, quando si era parlato di questo
problema, conoscendo la strada, mi ero spaventato, perché il tenore
della presa di posizione dei Consiglieri dell'"Arcobaleno" mi
faceva presagire chissà quali disastri in quella zona. Mi sono
informato dagli uffici dell'Assessore ed è venuto fuori che prima
di tutto non è un allargamento generalizzato, ma è un progetto
puntuale di allargamento della strada con prescrizioni precise da
parte della sovrintendenza, un progetto approvato dal VIA; a volte
il VIA è richiesto, se manca non fa niente, altre volte, quando vi
è il VIA, non basta lo stesso. Bisognerebbe capire cosa si vuole
dalla progettazione e quali sono i pareri a cui si deve dare
fiducia prima di approvare dei lavori.
Si dice che deve essere coerente con la parte svizzera; la parte
svizzera ha un codice della strada ben diverso, infatti chi scende
il Colle da quella parte non trova "guard-rail", perché la loro
legge non glielo impone, quindi le curve possono essere affrontate
anche da pullman grossi senza alcun problema per salire. Non parlo
di problemi di sicurezza, di quelli ce ne sono tanti, ma si vede
che da quella parte non interessano; invece dalla nostra parte vi
sono delle normative ben precise e rischiamo di vedere i pullman
arrivare al Colle, poi doversi fermare e tornare indietro, perché
il nostro codice prevede strade ben diverse per quei tipi di
pullman. Bisognerebbe capire cosa vogliamo veramente, se vogliamo
promuovere il turismo che arriva anche dalla Svizzera o se vogliamo
che passi dal Piccolo San Bernardo e dal Traforo del Monte Bianco,
poi ponendo anche lì dei limiti per entrare, quindi i rapporti che
vogliamo avere con la Svizzera... una sicurezza sulla strada
maggiore. Vogliamo che tutti adoperino solo il tunnel e quindi
eliminiamo la strada del Gran San Bernardo? La teniamo solo come
monumento al passaggio di Napoleone o vogliamo che diventi un
"momento" di transito? Questo chiederei all'"Arcobaleno", quindi, a
parer mio, vi sono delle grosse incongruenze all'interno di tale
mozione, che non mi portano a valutare positivamente questa
iniziativa; pertanto chiederò di astenersi sulla mozione, perché ha
delle parti che non sono coerenti e delle parti demagogiche.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Non sarò proprio breve nell'esaminare questa
mozione. Comincio con il dire che si tratta di un intervento che
prevede la realizzazione di 2 lotti sistematori di una situazione
che rischia di degenerare malamente.
Mi preoccuperei, prima di avere dei buoni rapporti con la
Svizzera - che peraltro sono addirittura ottimi su questa materia
-, di avere anzitutto un buon rapporto con gli enti, in particolare
con l'ANAS, che già una volta ha sospeso l'esecuzione di uno di
questi interventi, per prendere in considerazione una nostra
istanza di destinare le risorse alla variante di Etroubles
Saint-Oyen, cosa che poi è avvenuta con l'approvazione da parte del
Consiglio di amministrazione dell'ANAS di quel progetto; quindi
direi con un'assunzione di responsabilità l'ANAS ha richiesto di
completare questo intervento, pena la dismissione della strada,
quanto meno per quei mezzi pubblici che salgono il Colle dalle due
parti. Qui mi permetto di riprendere la questione della convenzione
sull'opportunità che gli interventi siano coordinati, perché la
coordinazione sta a significare che se io da una parte ho un
sentiero e dall'altra faccio una strada, è chiaro che poi porto il
traffico in cima a un colle che non ha sbocco... deve tornare
indietro creando anche dei problemi ambientali. In questo caso
l'intervento che viene proposto è proprio quello di commisurare le
due realtà, facendo in modo che la cosa che succede oggi sul
versante svizzero possa continuare ad avvenire sul versante
italiano, cosa che non può accadere se non si fa l'intervento,
perché la strada presenta delle situazioni di degrado e di
incertezza, oltre che di non rispondenza ai dettati del Codice
della strada.
Vi è una questione, ma è secondaria: si fa un investimento che è
migliorativo su un'infrastruttura, che altrimenti rischia di essere
inutilizzabile, con un apporto finanziario di 12 milioni di euro,
che non va demonizzato come se fosse un "label" di negatività.
Secondo me, è un'opportunità che, vista la destinazione e viste le
modalità esecutive dell'intervento, rappresenta una risorsa di
lavoro e di benessere. Voglio ribadire la questione di necessità:
guardate che la strada chiude altrimenti, quanto meno chiude a
tratti e per alcuni mezzi. Qui vengo poi al fatto già citato dal
Capogruppo sul VIA, sui pareri espressi dalle strutture regionali
che sono quelle alle quali abbiamo demandato di esprimersi sulle
singole vicende che compongono il VIA. Leggo che il parere
favorevole espresso per quanto attiene gli aspetti geomorfologici e
geodinamici del servizio...
(interruzione della Consigliera Squarzino Secondina, fuori
microfono)
... cito la deliberazione di approvazione del 19 luglio 1999,
non è cambiato niente da allora. Dicevo:
"in considerazione
della ridotta entità dell'opera e dell'assetto idrogeologico, la
zona è complessivamente idonea all'inserimento..."
, il Corpo
forestale valdostano ha espresso parere favorevole, ma rilevava
l'opportunità di stoccare in maniera compatibile il materiale,
soluzione che è stata risolta, in quanto il materiale di risulta
viene stoccato sulla vecchia discarica del materiale di scavo del
Tunnel del Gran San Bernardo e va a "ritombare" quella parte che
era stata allontanata per utilizzi su strade di questo materiale.
Per quanto riguarda la Direzione dei bacini montani e difesa del
suolo, si esprime parere complessivamente favorevole non essendo
previste modifiche agli attraversamenti esistenti, che risultano
già correttamente dimensionati.
Voglio ancora richiamare due aspetti. Riguardo a certi timori
per quanto concerne l'aspetto archeologico: il percorso della via
consolare romana in corrispondenza del valico del Gran San Bernardo
non è interessato dall'intervento; vestigia romane, percorso della
via romana in corrispondenza della casa cantoniera: non si
verificano interferenze con la presenza della strada romana; rupe
sacra, resti della via romana, vestigia del tempietto romano:
l'intervento proposto non considera questa zona; questo smentisce
l'enunciato "intervento generalizzato": l'intervento è tutt'altro
che generalizzato, ma è puntuale. Vorrei leggere quanto dice la
Sovrintendenza, che è uno degli elementi più importanti per fare
delle valutazioni:
"Effettuato sopralluogo in sito, questo
servizio ritiene che i lavori di allargamento proposti possono
essere considerati compatibili con le esigenze di tutela
paesaggistiche ed archeologiche alle seguenti prescrizioni
richieste. Al fine di uniformare e riordinare..."
- è qui che
l'intervento diventa migliorativo -
"... il più possibile le
diverse tipologie di manufatti presenti lungo il tracciato, tutti i
nuovi muri e quelli in calcestruzzo esistenti, anche compresi nei
tratti già precedentemente allargati, fino alla progressiva del km
26+250, vengono realizzati o rifatti con manifattura simile,
materiale lapideo e appezzatura, a quella al km 23+300, senza
copertura in calcestruzzo, riportando sulla sommità del terreno
vegetale. Oltre la progressiva km 26+250, i nuovi muri e quelli in
calcestruzzo esistenti, anche compresi nei tratti già
precedentemente allargati, dovranno avere una finitura esterna per
materiale lapideo e appezzatura, simile a quella in opera alla
progressiva km 27+520... è evidente che se i tratti di muri in
calcestruzzo da rifare fossero inseriti in continuità fra due altre
tipologie analoghe, al fine di evitare distonie dovranno essere
realizzati con fattura simile a quelle adiacenti, i parapetti
dovranno essere previsti fino alla progressiva km 26+250, con
tipologia come da quella proposta in pietra con la sola variante
relativa alla sommità che dovrà essere prevista in... oltre tale
progressiva potranno essere posti in opera parapetti prefabbricati
come quelli già realizzati alla progressiva 29+500. Tutti i
ponticelli esistenti dovranno essere conservati ed opportunamente
restaurati, l'ampliamento dovrà essere realizzato sempre verso
monte, al fine di evitare la compromissione della percezione della
struttura ad arco, se per i motivi statici medesimi fossero in
pessime condizioni, potranno essere sostituiti, previa specifica
singola autorizzazione, con altri di nuova manifattura e tipologia
come quelli precedenti. Le gabbionate esistenti - che sono un
pessimo elemento statico e paesaggistico - dovranno essere
sostituite con muri di tipologia come quella sopraindicata, i
parapetti sul ponte alla progressiva dovranno essere ripristinati
riprendendo la tipologia esistente... i lavori da eseguirsi nelle
zone archeologiche fra la progressiva 30 e 432, nonché a monte dei
paramassi, dovranno essere opportunamente seguiti dal nostro
personale addetto alla sorveglianza, pertanto si prega di inviare
nota scritta..."
eccetera.
Più blindato e seguito di questo... credo sia difficile da
immaginare. La questione della specularità dell'intervento sul
versante svizzero non è pertinente, perché su quel versante si fa
esattamente quello che noi vorremmo continuare a poter fare sul
versante italiano. Se non facciamo questi interventi, solo la
Svizzera potrà venire con i pullman al Colle, mi pare che questa
non sia una buona regola. Ci siamo sentiti con i tecnici della
parte svizzera e concordano su questa necessità, perché hanno una
realtà diversa: loro muri non ne hanno, non ne hanno la necessità
perché il loro codice stradale non impone di fare i parapetti,
contrariamente a quello che avviene qui. Il richiamo alla
"Convenzione alpina" mi sembra pretestuoso, perché qui non si
tratta di fare una nuova strada, si tratta solo di continuare a
rendere agibile una strada esistente, migliorandola e ridandole un
assetto storico e paesaggistico che la strada aveva. Spero che
l'ANAS sia sollecita nel fare i lavori, il primo lotto è stato già
appaltato, il secondo sarà appaltato quanto prima. Sarà cura
dell'Amministrazione regionale, attraverso le proprie strutture,
verificare che le prescrizione date siano diligentemente osservate,
pena il rifacimento di quanto realizzato. Si tenga conto che
proprio queste prescrizioni sono motivo di una lievitazione dei
costi di almeno un 35% di quello che altrimenti sarebbero costate.
Chiedo che la richiesta di questa mozione non sia da votare
favorevolmente e anch'io chiedo l'astensione su tale proposta.
Président - Je n'ai pas d'autres interventions, je ferme la
discussion générale.
La parole au Conseiller Riccarand.
Riccarand (Arc-VA) - Il problema posto da questo intervento non
è certo quello che deriva da una sistemazione della strada. Se
l'intervento fosse finalizzato a ripristinare le scarpate che
cedono, rifare dei muretti, fare i parapetti e sistemare situazioni
di degrado ambientale, saremmo d'accordo e ci va bene anche una
spesa significativa; il problema è che qui si tratta di un
intervento di allargamento generalizzato della strada. Non so se il
Consigliere Borre sta seguendo quanto sto dicendo, ma lui ha detto
che non è vero che vi è un allargamento generalizzato della strada
di 7 metri, l'Assessore - ho ancora gli appunti di quanto ci ha
detto la volta scorsa - ci ha parlato di un allargamento uniforme
della strada di 7 metri. Può darsi che vi siano dei punti in cui si
potesse facilmente mantenere quelle dimensioni, ma 7 metri è la
larghezza del Traforo del Monte Bianco, non si capisce perché su al
Colle si debba avere una strada con queste caratteristiche. Le
macchine passano e anche i pullman, il problema è che non dobbiamo
far passare i TIR dal Colle! Il problema è che non è un intervento
studiato con le caratteristiche e le finalità di questa strada, è
un progetto come si può fare in tante altre parti d'Italia, ma
prescinde dalle caratteristiche di tale territorio, quindi
riteniamo sia sbagliato.
L'Assessore l'altra volta ci ha detto che non sapeva cosa
intendevano fare sul versante svizzero; adesso ci dice che hanno
sentito i tecnici, che vi è consenso... allora che difficoltà vi è
di dire: "facciamo un approfondimento, ci confrontiamo, vediamo la
documentazione, "mettiamo le carte in tavola" per vedere se è
così". In realtà non è così, perché la strada svizzera che porta al
Colle è inferiore ai 7 metri e rimarrà inferiore ai 7 metri perché
non hanno alcuna intenzione di allargarla, lo sappiamo bene e hanno
operato la scelta politica di non allargarla. Noi facciamo una
scelta diametralmente opposta, poi ci "riempiano la bocca" di
collaborazione transfrontaliera, di coordinamento Conseil
Valais-Vallée d'Aoste e non affrontiamo in modo coordinato tali
temi che sono di carattere transfrontaliero; la mozione chiede solo
questo: che vi sia tale coordinamento.
La valutazione del VIA: abbiamo già detto, è un parere quello
del comitato scientifico, e la successiva deliberazione di Giunta,
datato 1999... sono passati 5 anni, non vi era ancora il
"Protocollo trasporti" della "Convenzione alpina", non vi era tutta
una serie di atti ora esistenti. Oltretutto quel parere era già
allora molto "tirato", perché se leggiamo il verbale:
"Rilevato
che il comitato scientifico, riunitosi in data 26 maggio 1999, pur
rilevando che lo studio di impatto ambientale presenta delle
carenze nei contenuti, ha espresso a maggioranza parere
favorevole"
, quindi già con dei rilievi critici. È un parere
che ha una validità temporale scaduta, perché quel parere era
valido 2 anni visto che le cose evolvono; la nostra normativa
prevede che, siccome le cose evolvono, si riesaminino i
progetti.
Vi è quindi tutta una serie di elementi che sottovalutate,
possiamo pensare che vi sia questa preoccupazione di buoni rapporti
con l'ANAS, perché loro sono contenti di far girare così i loro
soldi, di mandare avanti questi loro progetti, magari in
contropartita si farà qualcosa da altre parti, può essere una
scelta di opportunità, ma sicuramente non è una scelta conveniente
per quel territorio e per il coordinamento che dovrebbe esistere
rispetto al versante svizzero del Colle. Noi, quindi, insistiamo
nell'esprimere un giudizio negativo su questo intervento e
manteniamo la mozione, chiediamo che il Consiglio si esprima e poi
valuteremo man mano che andremo avanti cosa succederà e quali
saranno i risultati di questo progetto che voi sostenete e che noi
critichiamo.
Président - Je soumets au vote la motion dont à l'objet:
Conseillers présents: 29
Votants: 3
Pour: 3
Abstentions: 26 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lanièce,
Maquignaz, Marguerettaz, Nicco, Pastoret, Perrin, Perron,
Praduroux, Rini, Salzone, Sandri, Vicquéry, Viérin Laurent, Viérin
Marco)
Le Conseil n'approuve pas.
Président - Avec ce point nous terminons nos travaux pour ce
soir.
La séance est levée.
---
La séance se termine à 20 heures 8.
