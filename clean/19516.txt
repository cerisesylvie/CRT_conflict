Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 2674 del 12 giugno 2002 - Resoconto
OGGETTO N. 2674/XI Utilizzazione da parte delle
amministrazioni pubbliche regionali di parte della quota dell'otto
per mille sul reddito delle persone fisiche.
(Interrogazione)
Interrogazione Premesso che:
- una parte della quota dell'otto per mille dell'imposta sul
reddito delle persone fisiche è devoluta allo Stato che la
ripartisce tra i diversi soggetti, fra i quali le pubbliche
amministrazioni, che abbiano presentato idonei progetti;
- tra gli interventi finanziabili rientrano quelli inerenti
le calamità naturali e la conservazione dei beni culturali;
- negli ultimi due anni nessuna amministrazione pubblica
valdostana ha partecipato alla distribuzione di tali fondi;
i sottoscritti Consiglieri regionali
Interrogano
il Presidente della Regione per sapere:
1) quali sono i motivi dell'assenza tra i progetti finanziati
di interventi provenienti da amministrazioni pubbliche
valdostane;
2) se l'Amministrazione regionale abbia nel passato
presentato progetti e in caso affermativo, se sono stati finanziati
e quali siano gli ambiti di intervento.
F.to: Frassy - Tibaldi
Presidente
La parola all'Assessore al bilancio, finanze e
programmazione, Agnesod.
Agnesod (UV)
Vorrei in premessa, prima di rispondere alle
domande poste dall'interrogante, esprimere alcune mie
considerazioni su questa legge statale che regolamenta i versamenti
dell'8 per mille dei contribuenti, sia sulla destinazione che sulla
gestione della stessa.
La legge in questo momento ammette la ripartizione della quota
dell'8 per mille a diretta gestione statale per gli interventi
straordinari per la fame nel mondo, per le calamità naturali, per
l'assistenza ai rifugiati, per le convenzioni di beni culturali.
Possono accedere le pubbliche amministrazioni e le persone
giuridiche, gli enti pubblici e privati, escluso ovviamente il fine
di lucro. I dati a nostra disposizione sulla ripartizione si
riferiscono al 1999 e su un totale di 198 miliardi dell'8 per mille
come entrata 40 sono stati stanziati per la missione di pace, 100
per le forze armate, 26,5 per la Protezione civile e i restanti
31,5 suddivisi per interventi sul territorio e nello specifico sui
beni culturali.
Io mi chiedo: queste risorse non potrebbero in buona parte
essere destinate all'obiettivo di combattere la fame nel mondo, se
è vero, come sembra purtroppo vero dai dati piuttosto drammatici
emersi dal summit della FAO, che ogni 4 secondi una persona muore
di fame nel mondo? L'Amministrazione quindi potrebbe -
l'Amministrazione statale in questo caso se non viene cambiata la
gestione di chi deve gestire le risorse - destinare almeno una
parte consistente di questa risorsa a questo unico e grande
obiettivo.
Queste scelte comunque devono essere fatte dal Governo centrale,
quindi la mia era più che altro una considerazione critica rispetto
ad una legge che di per sé non ha molte risorse da gestire, ma poi
le distribuisce in mille rivoli e alla fine non riesce a contentare
nessuno, anche la percentuale stessa dei contributi è bassa, quindi
ci sono questi limiti.
Nello stesso tempo credo che un'altra scelta potrebbe essere
fatta, che riguarda in questo caso la gestione e che potrebbe
produrre maggiore interesse da parte dei cittadini contribuenti nel
destinare la loro quota a questi obiettivi: destinare il fondo
secondo il principio federalista direttamente alle regioni e su
questo esistono delle proposte di legge. Io ho avuto modo di
valutarne una dell'Onorevole Di Rosa che prevede il passaggio di
competenza della gestione dell'8 per mille dallo Stato alle regioni
alle quali spetterebbe successivamente la scelta sulla
destinazione.
Detto questo, come analisi dell'argomento, come suggerimento
rispetto ad una problematica di questa legge, che in definitiva
rischia di non accontentare nessuno, occorre adesso spiegare come è
possibile e con quali requisiti si può accedere a tali fondi e
rispondo alle domande poste. L'ostacolo che ha impedito e che
tuttora impedisce da parte nostra l'utilizzo di tali fondi è
determinato dal fatto che i progetti su cui si chiede l'intervento
non devono far parte di una programmazione ordinaria e non devono
rientrare in piani o interventi altrimenti finanziabili. Se a
questo si aggiunge l'aleatorietà del risultato e la percentuale
dello stesso, si capisce come una Regione strutturata e organizzata
con piani e programmi come la nostra non possa entrare in un tale
contesto non possedendo i requisiti per la presentazione delle
domande.
È necessario infatti, come punto fondamentale per accedere ai
fondi, una dichiarazione del legale rappresentante dell'azienda o
dell'ente richiedente in cui si attesta che l'intervento su cui si
chiede il contributo non è stato inserito in alcuna programmazione
o in alcun piano o programma di interventi approvati
ufficialmente.
Questa Amministrazione, come è noto, sia sugli interventi del
territorio che sui beni culturali, opera ormai da più di un
decennio con piani e programmi che rendono efficace e tempestivo il
proprio operare, ma in questo modo non può accedere alla
ripartizione di queste piccole risorse che sul totale sono 190-200
miliardi su tutto il territorio nazionale. Noi abbiamo anche avuto
l'elenco di quali sono i monumenti e gli interventi che sono stati
fatti, si tratta di interventi molto marginali, infatti con questi
vincoli difficilmente si possono inserire degli interventi
sostanziali.
Evidentemente non sono in grado di rispondere alla domanda se
altri enti pubblici o soggetti privati valdostani abbiano
presentato domande o abbiano avuto finanziamenti in base a questa
legge perché non sono di competenza di questa Amministrazione.
Ipotizzo di no in quanto anche in questo caso, essendo il
territorio e i beni oggetto di un continuo e costante monitoraggio,
tali interventi rientrano in programmazioni: vedi prima FRIO e poi
FOSPI, e poi ancora progetti Giubileo, interventi con il CNR o
piani di intervento locali gestiti dal consorzio o da comunità
montane.
In conclusione l'augurio che facciamo è che queste risorse
vengano usate in maniera sempre più efficace e proficua decentrando
possibilmente la gestione delle risorse dallo Stato alle regioni,
il che rappresenterebbe un altro piccolo tassello nella direzione
del tanto auspicato federalismo fiscale.
Presidente
La parola al Consigliere Frassy.
Frassy (FI)
Siamo un po' sorpresi dalla sua risposta,
Assessore. È la risposta di quella volpe che, non riuscendo a
prendere l'uva, diceva che non era matura. Perché la sua risposta,
Assessore, è una non risposta.
Ha esordito innanzitutto dicendo che bisognerebbe cambiare la
legge, ma è un po' fuori tema per certi versi; io direi che questa
legge è una legge che esiste e sulla quale forse sarebbe opportuno
fare qualche sforzo maggiore con la struttura degli uffici per
riuscire a concretizzare alcuni interventi perché sulla marginalità
dei contributi mi permetta di fare qualche obiezione. Qui ho
l'elenco del decreto che ha stanziato i fondi del 2002 e ci sono
cifre che veleggiano dai 140 milioni, le più basse, al miliardo e
tre e oltre per le più alte e ci sono un po' tutti i comuni di
questa penisola che hanno attinto a questi fondi per interventi di
restauro, di consolidamento, di monitoraggio, di sistemazioni
idrogeologica, e via elencando, dalla pianura padana all'Italia
insulare.
Sul fatto di dire che non riusciamo ad attingere perché abbiamo
una programmazione ferrea perciò mi permetta di sorridere perché il
suo collega Pastoret ci ha detto a più riprese, ogni qualvolta
portava il piano della programmazione proprio di questi tipi di
lavori inerenti i beni culturali, che non tutti i beni potevano
essere finanziati come sarebbe stato suo intendimento, ancora
l'anno scorso sono rimaste fuori delle opere perché non c'era
finanziamento ed erano semplicemente messe come ipotesi da attivare
a futura memoria, quest'anno è stato cambiato - e lo vedremo
successivamente - il meccanismo, perciò è una programmazione,
quella che fra l'altro ci porta a discutere a giugno degli
interventi per l'anno corrente, che - mi consenta di dire - è più
di forma che di sostanza.
Devo dire che siamo insoddisfatti rispetto al quesito posto
perché, e nel campo dei beni culturali e purtroppo nel campo delle
calamità naturali, penso che qualche soldo in più probabilmente non
farebbe male perché tante sono le cose da effettuare. Prendo atto,
anche se l'Assessore non lo ha esplicitamente detto, che progetti
in questo senso non ne sono mai stati presentati, auspichiamo che
nel prossimo futuro gli uffici si attrezzino per poter attingere a
questi finanziamenti. Se poi la legge cambierà, sarà un altro
discorso, ma "rebus sic stantibus" è un peccato lasciarli agli
altri.
