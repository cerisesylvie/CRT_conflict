Classificazione
LAVORO
Infortunistica - Previdenza - Tutela della salute



Oggetto del Consiglio n. 670 del 15 luglio 2009 - Resoconto
OGGETTO N. 670/XIII - Disegno di legge: "Interventi a favore
dei familiari delle vittime degli incidenti sul lavoro e per la
prevenzione degli infortuni sul lavoro".
Articolo 1
(Oggetto e finalità)
1. La presente legge detta disposizioni finalizzate a
sostenere i familiari delle vittime degli incidenti sul lavoro
residenti in Valle d'Aosta, attivando iniziative di solidarietà e
di sostegno per contribuire ad alleviare le conseguenze e i disagi
economici derivanti alle rispettive famiglie e alla prevenzione
degli infortuni sul lavoro.
Articolo 2
(Contributo a favore delle famiglie)
1. L'agevolazione di cui al presente articolo consiste in un
contributo concesso una tantum a favore dei familiari della
lavoratrice o del lavoratore deceduti a causa di incidente sul
lavoro verificatosi nel territorio regionale.
2. Il contributo è concesso nel seguente ordine di
precedenza:
a) al coniuge o al convivente anagrafico, come specificato
dall'articolo 1, comma 2, della legge regionale 27 maggio 1998, n.
44 (Interventi a favore della famiglia);
b) ai figli, anche se non conviventi;
c) agli ascendenti, anche se non conviventi.
3. Il contributo è concesso qualsiasi siano la natura e la
tipologia di lavoro autonomo o subordinato svolto dalla vittima
dell'incidente, nella misura massima di euro 30.000, tenuto conto
delle condizioni economiche dei soggetti di cui al comma 2.
4. Entro sessanta giorni dalla data di entrata in vigore
della presente legge, la Giunta regionale, con propria
deliberazione, adottata previo parere della Commissione consiliare
competente per materia, stabilisce i criteri e le modalità per la
concessione del contributo, nonché ogni altro aspetto, anche
procedimentale, preordinato alla concessione del medesimo.
5. La deliberazione di cui al comma 4 è pubblicata nel
Bollettino ufficiale della Regione.
6. La struttura regionale competente in materia di politiche
del lavoro, entro venti giorni dalla presentazione della domanda da
parte dei soggetti di cui al comma 2, valuta l'ammissibilità della
medesima e procede alla concessione del contributo.
Articolo 3
(Avviamento di personale a selezione pubblica)
1. Nel caso di avviamento di personale a selezione pubblica
per le assunzioni a tempo determinato presso l'Amministrazione
regionale, gli enti locali e gli altri enti del comparto unico
regionale, i Centri per l'impiego di cui all'articolo 30 della
legge regionale 31 marzo 2003, n. 7 (Disposizioni in materia di
politiche regionali del lavoro, di formazione professionale e di
riorganizzazione dei servizi per l'impiego), sono tenuti, all'atto
della formazione della graduatoria degli idonei, a riconoscere ai
soggetti di cui all'articolo 2, comma 2, con esclusione degli
ascendenti:
a) la precedenza, nel caso in cui siano privi di reddito alla
data della selezione;
b) un punteggio aggiuntivo, da stabilirsi con deliberazione
della Giunta regionale, nel caso in cui, alla data della selezione,
abbiano un reddito non superiore a quello stabilito con la medesima
deliberazione.
Articolo 4
(Diritto allo studio)
1. La Regione, al fine di favorire l'accesso agli studi
universitari e di facilitare la frequenza ai corsi universitari e
post-universitari, interviene finanziariamente per la concessione
ai soggetti di cui all'articolo 2, comma 2, lettera b), di assegni
di studio e di contributi per le spese relative
all'alloggio.
2. Le misure di cui al comma 1 sono concesse a favore di
studenti universitari in possesso dei requisiti di merito
scolastico e di condizioni economiche disagiate e sono cumulabili
con altri interventi analoghi previsti dalla normativa
vigente.
3. Entro sessanta giorni dalla data di entrata in vigore
della presente legge, la Giunta regionale, con propria
deliberazione, da pubblicarsi nel Bollettino ufficiale della
Regione, definisce i requisiti di merito e di reddito per
l'ammissione agli assegni di studio e ai contributi, nonché ogni
altro aspetto, anche procedimentale, preordinato alla concessione
dei medesimi, ivi compresa la documentazione da allegare alla
domanda.
4. La struttura regionale competente in materia di politiche
del lavoro, entro venti giorni dalla presentazione della domanda da
parte dei soggetti di cui all'articolo 2, comma 2, lettera b),
valuta l'ammissibilità della medesima e procede alla concessione
delle misure di cui al presente articolo.
Articolo 5
(Prevenzione degli infortuni sul lavoro)
1. La Giunta regionale, con propria deliberazione, individua
specifiche misure per realizzare un effettivo coordinamento tra
tutti i soggetti pubblici e privati ai quali sono affidati, dalla
normativa vigente, compiti in materia di prevenzione degli
infortuni e sicurezza dei luoghi di lavoro.
2. Nell'ambito del piano triennale degli interventi di
politica del lavoro, delle azioni di formazione professionale, di
orientamento e sviluppo delle azioni per favorire l'impiego e
l'occupazione di cui all'articolo 4 della l.r. 7/2003, la struttura
regionale competente in materia di politiche del lavoro provvede
alla predisposizione di uno specifico programma pluriennale di
formazione per la sicurezza, aggiornato annualmente, rivolto in
particolare ai soggetti pubblici e privati cui sono affidate
funzioni di prevenzione, controllo e repressione degli incidenti
sul lavoro.
Articolo 6
(Comitato regionale di coordinamento in materia di sicurezza
e salute sul luogo di lavoro)
1. Il Comitato regionale di coordinamento in materia di
sicurezza e salute sul luogo di lavoro, di cui all'articolo 7,
comma 1, del decreto legislativo 9 aprile 2008, n. 81 (Attuazione
dell'articolo 1 della legge 3 agosto 2007, n. 123, in materia di
tutela della salute e della sicurezza nei luoghi di lavoro), svolge
funzioni di programmazione e di indirizzo delle attività di
prevenzione e vigilanza, al fine di individuarne i settori e le
priorità di intervento.
2. In conformità a quanto previsto dai commi 2 e 3
dell'articolo 1 del decreto del Presidente del Consiglio dei
ministri 21 dicembre 2007 (Coordinamento delle attività di
prevenzione e vigilanza in materia di salute e sicurezza sul
lavoro), il Comitato di cui al comma 1 è composto:
a) dal Presidente della Regione, o da un assessore delegato,
con funzioni di Presidente;
b) dall'assessore regionale competente in materia di
sanità;
c) dal dirigente della struttura regionale competente in
materia di igiene pubblica;
d) dal dirigente del dipartimento prevenzione e sicurezza
degli ambienti di lavoro dell'Azienda regionale Unità sanitaria
locale della Valle d'Aosta (Azienda USL);
e) dal responsabile della medicina del lavoro dell'Azienda
USL;
f) dal responsabile dell'Agenzia regionale per la protezione
dell'ambiente della Valle d'Aosta (ARPA);
g) dal responsabile del settore ispezioni del lavoro della
Direzione regionale del lavoro;
h) dal Comandante del Corpo valdostano dei vigili del
fuoco;
i) dal responsabile della sede periferica dell'Istituto
superiore di prevenzione e sicurezza sul lavoro (ISPESL);
j) dal responsabile della sede regionale dell'Istituto
nazionale per l'assicurazione contro gli infortuni sul lavoro
(INAIL);
k) dal responsabile della sede regionale dell'Istituto
nazionale di previdenza sociale (INPS);
l) dal Presidente del Consorzio degli enti locali della Valle
d'Aosta (CELVA);
m) da quattro rappresentanti dei datori di lavoro designati
dalle organizzazioni di categoria;
n) da quattro rappresentanti dei lavoratori designati dalle
organizzazioni sindacali maggiormente rappresentative operanti nel
territorio regionale;
o) da un rappresentante dell'Associazione valdostana impianti
a fune (AVIF);
p) da un rappresentante dell'Unione valdostana guide alta
montagna (UVGAM).
Articolo 7
(Ufficio operativo)
1. Alla struttura regionale competente in materia di
politiche del lavoro sono attribuite le funzioni di coordinamento
tecnico dell'ufficio operativo di cui all'articolo 2 del decreto
del Presidente del Consiglio dei ministri 21 dicembre 2007, con
particolare riferimento:
a) alla pianificazione delle misure di coordinamento
individuate dalla deliberazione della Giunta regionale di cui
all'articolo 5, comma 1;
b) all'individuazione delle priorità di intervento a livello
regionale;
c) alla definizione dei piani operativi di vigilanza, nei
quali sono previsti gli obiettivi specifici, i settori produttivi,
i tempi, i mezzi e le risorse che sono rese sinergicamente
disponibili da parte dei soggetti pubblici interessati.
Articolo 8
(Disposizione transitoria)
1. Le disposizioni di cui alla presente legge trovano
applicazione per gli incidenti sul lavoro verificatisi a far data
dal 1° gennaio 2008.
Articolo 9
(Disposizioni finanziarie)
1. L'onere derivante dall'applicazione della presente legge,
valutato in annui euro 60.000 per l'anno 2009 e in annui euro
100.000 a decorrere dall'anno 2010, trova copertura nello stato di
previsione del bilancio della Regione per l'anno finanziario 2009 e
di quello pluriennale per il triennio 2009/2011 nell'obiettivo
programmatico 2.2.3.03. (Assistenza sociale e beneficenza pubblica)
nel Fondo regionale per le politiche sociali di cui al capitolo
61310, previsto dall'articolo 3 della legge regionale 4 settembre
2001, n. 18 (Approvazione del piano socio-sanitario regionale per
il triennio 2002/2004), secondo le modalità di cui all'articolo 22,
comma 3, della legge regionale 11 dicembre 2001, n. 38 (Legge
finanziaria per gli anni 2002/2004).
2. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni al bilancio.
Président
- La parole au rapporteur, Conseiller
Crétaz.
Crétaz (UV)
- Merci, M. le Président. Il disegno di legge
che ci apprestiamo ad esaminare in Consiglio regionale, pur nella
stringatezza del testo, a mio parere risponde alla forte domanda di
"giustizia sociale" che proviene dalla società civile, che questo
consesso deve istituzionalmente rappresentare. L'esigenza di
sopprimere la miseria, la disuguaglianza, lo sfruttamento,
l'oppressione dei lavoratori e della povera gente è un sentimento
fortemente sentito soprattutto dalle giovani generazioni o, meglio,
da tutti coloro che hanno una visione idealistica della società.
Ebbene, in Valle d'Aosta possiamo rivendicare con orgoglio un
sistema di
welfare
assolutamente "performante" pur nella
difficoltà di rispondere alle nuove esigenze derivanti da un
progressivo passaggio da una società chiusa ad una società
multiculturale. Alcuni anelli della "catena della solidarietà"
valdostana, passatemi il termine, necessitano di un'attenzione
particolare, potremmo dire di una manutenzione normativa, sia
perché rappresentano numericamente nicchie (e dunque colpevolmente
non degne di attenzione), sia perché nel momento del bisogno non
scendono in piazza a manifestare, anzi tendono a chiudersi nel loro
infinito dolore: è il caso delle vedove e degli orfani degli
infortuni sul lavoro, ai quali il Consiglio regionale con tale
provvedimento si appresta, per così dire, a rendere giustizia.
Se è vero che in Valle d'Aosta si registra un aumento del 3,9
percento degli infortuni dal 2007 al 2008 in controtendenza
rispetto alla media italiana (-4,1 percento) e che i morti sul
lavoro nel 2008 non superano le due unità, l'obiettivo che il
presente disegno di legge si propone è duplice: intervenire con
decisione nelle azioni di prevenzione degli infortuni sul lavoro e
prevedere azioni di sostegno nei confronti degli eredi del
de
cuius
. Lo stesso Presidente della Repubblica On. Napolitano, in
occasione della Festa del lavoro, ha sollecitato a guardare al
futuro con la costruzione di un'Italia più attenta al valore del
lavoro, alla tutela del lavoro, ai diritti del lavoro e ha
sottolineato l'importanza del primo articolo della Costituzione che
recita:
"L'Italia è una Repubblica democratica, fondata sul
lavoro"
. Il sostegno previsto non si limita dunque a
prestazioni economiche, ma interessa anche il diritto allo studio
e, giustappunto, il diritto al lavoro, pilastro incontrastato della
dignità umana.
Nello specifico dell'articolato del disegno di legge, lungi da
me dal voler descrivere asetticamente il contenuto dello stesso, mi
limiterò ad illustrare i due nuovi emendamenti ed a rispondere alle
domande emerse in V Commissione consiliare. L'emendamento n. 1
chiarisce meglio che sono ricompresi anche gli infortuni avvenuti
in caso di trasferta ed "in itinere", intendendo per tali gli
eventi dannosi occorsi durante il normale percorso di andata e
ritorno dal luogo di abitazione a quello del lavoro, durante il
normale percorso che collega due luoghi di lavoro se il lavoratore
ha più rapporti di lavoro e, qualora non sia presente un servizio
di mensa aziendale, durante il normale percorso di andata e ritorno
dal luogo di lavoro a quello di consumazione abituale dei pasti.
L'emendamento n. 2 recepisce un'osservazione avanzata dal Consiglio
permanente enti locali di sostituire il Presidente del CPEL con un
rappresentante dello stesso. A tal proposito preciso, rispondendo
in tal modo ad una domanda della Commissione consiliare, che in
materia di famiglia la via maestra è rappresentata dalla legge
regionale n. 44/1998 che, dopo aver riconosciuto il ruolo della
stessa come società naturale fondata sul matrimonio, riconosce
inoltre come formazione sociale primaria e soggetto di fondamentale
interesse pubblico la famiglia comunque formata, fondata su legami
socialmente assunti di convivenza anagrafica, di solidarietà, di
mutuo aiuto, di responsabilità nella cura delle persone che la
compongono e nell'educazione dei minori.
Per quanto concerne le deliberazioni della Giunta regionale che
devono dare applicazione agli articoli 2, 3 e 4, mi preme
anticipare in questa circostanza, anche a seguito di un confronto
con la Presidenza della Regione, che, rispetto al criterio del
reddito, è intenzione del Governo regionale limitarsi a considerare
il reddito di lavoro calcolato al momento della domanda di
sostegno. Analogamente questo concetto è espresso in legge
all'articolo 3, punto a), laddove prevede la precedenza assoluta
nelle assunzioni a tempo determinato nel caso in cui gli eredi
siano privi di reddito alla data della selezione, escludendo a
priori il calcolo del reddito del
de cuius
. Il disegno di
legge che ci accingiamo a votare è stato ampiamente dibattuto nella
Commissione consiliare competente e recepisce molte delle proposte
avanzate dalle parti sociali, alcune delle quali troveranno
applicazione nelle deliberazioni della Giunta regionale. Con questo
impegno invito e vi chiedo, Signori Consiglieri, di votare il
testo. Je vous remercie pour votre aimable attention.
Président
- J'ouvre la discussion générale. Je vous
rappelle que le texte a été approuvé à majorité en V
e
Commission, avec deux amendements portés de la part de la
Commission et qu'ont été déposés deux amendements de la part du
Président de la Région.
La parole au Conseiller Rigo.
Rigo (PD)
- Grazie, Presidente.
"Quando tre giorni fa
ho letto che i morti sono scesi a quota 1.120, non sono riuscito a
pensare che fosse una buona notizia. Certo, sono in costante calo
da anni, certo, non accadeva da quasi 60 anni che scendessero sotto
la soglia di 1.200, certo, il Paese ha fatto grandi passi in avanti
da quel 1963 in cui persero la vita ben 4.664 persone, ma l'idea
che i morti siano più di 3 ogni giorno mi pare terribile! Penso a
quanti siano, ai figli che lasciano, alle famiglie distrutte e alla
disperazione di chi è più debole"
, così scriveva il 27 giugno
di quest'anno il Direttore de
La Stampa
Mario Calabresi. Nel
2008 dice il rapporto INAIL, pur nella drammaticità dei numeri che
rimangono inaccettabili, si è conseguito un incoraggiante record
storico: 7 in meno rispetto al 2007, dico io. Ha ragione allora il
Direttore Calabresi, così come ha ragione il Segretario regionale
della CISL, Riccardo Monzeglio, quando dice che, per quanto ci
riguarda, anche un solo infortunio mortale è troppo, non è
accettabile che si continui a morire mentre si fa il proprio lavoro
- voglio ricordare oggi qui i due incidenti sul lavoro avvenuti
ieri nella nostra regione e purtroppo la morte di un operaio di
origine peruviana -, troppo spesso perché vengono ignorate o
disattese le regole e le più semplici misure di sicurezza, perché
le statistiche dicono che questo fenomeno è legato a doppio filo
all'illegalità, al lavoro nero, all'abusivismo. Ci dicono che il
settore in cui accadono più incidenti è ancora l'edilizia e proprio
nelle costruzioni è alto il numero di coloro che non denunciano gli
infortuni per paura di perdere il posto, di inguaiare il datore di
lavoro che non li ha messi in regola. I dati ci dicono poi che
diminuiscono le morti sul lavoro, ma crescono le malattie
professionali e aumenta il numero degli stranieri coinvolti negli
incidenti, lo abbiamo ricordato prima, che sempre più spesso hanno
come scenario la strada ed è proprio di quei giorni in cui l'INAIL
ha pubblicato il suo rapporto l'incidente sull'Aosta/Torino in cui
sono rimasti coinvolti dalla corsa di un TIR 5 lavoratori, con la
morte di uno di loro, un operaio marocchino. Sull'asfalto sono
caduti metà dei lavoratori morti nel 2008 e in questa direzione va
proprio l'emendamento presentato dal Presidente. Quello degli
stranieri vittime di incidenti sul lavoro è un dato significativo,
che testimonia una sorta di integrazione negativa. Gli stranieri
partecipano in misura percentualmente maggiore rispetto ai dati
demografici agli eventi critici e alle zone grigie e nere del
sistema sociale. Bisognerebbe ricordarlo anche quando adottiamo
regole, strumenti, atti che regolano la vita degli stranieri nel
nostro territorio.
Agli incidenti, agli infortuni purtroppo si aggiungono le
perdite del posto di lavoro, come si ricordava anche prima, o i
diritti di riconoscimento e indennizzo dei danni subiti; anni ad
inseguire pratiche e visite mediche che sovente si traducono in
udienze davanti al giudice, con un danno economico anche per
l'Istituto nazionale per l'assicurazione contro gli infortuni
chiamato, nel caso vinca il lavoratore a pagare, oltre alle
indennità, le spese legali. Fatto sta che nel 2007 un lavoratore su
cinque ha dovuto aprire un contenzioso legale con l'ente per vedere
riconosciuti i propri diritti. Lo dice la CGIL, mentre i dati del
bilancio dello stesso INAIL dicono che nel 2006 su 500.000
incidenti più di 100.000 sono stati definiti e trattati oltre il
termine previsto. Tempi lunghi anche per le rendite ai superstiti,
ossia gli assegni mensili in attesa degli indennizzi che spettano
ai familiari dei lavoratori morti a seguito di un incidente.
Volendo fare il punto su questa problematica, si possono
individuare alcuni elementi. Innanzitutto i tempi lunghi per gli
indennizzi, il riconoscimento delle nuove tipologie di malattie
professionali, l'onerosità delle azioni legali alle quali sono
chiamati i lavoratori che non vedono riconosciuti i propri diritti,
ossia quando al danno fisico si aggiunge spesso la beffa. È un
problema anche culturale che viene acuito dalla direzione assunta
dal Governo nei confronti della sicurezza sul lavoro. In linea di
principio tutti sono d'accordo a rendere i luoghi di lavoro più
sicuri, poi però le intenzioni non si traducono in fatti, accordi e
misure reali. Tre le domande poste dalla CGIL in un convegno di
qualche settimana fa: perché il Governo ha ridotto le ispezioni per
il 2009 del 17 percento?, perché stabilire che gli ispettori siano
meno controllori e più consulenti dell'impresa?, perché abolire le
ispezioni a seguito di denuncia anonima? In ogni cantiere americano
sono appesi decine di cartelli in più lingue che invitano i
passanti a denunciare ad un numero di telefono in cui è garantito
l'anonimato, le violazioni della sicurezza: dagli operai senza
casco alla mancanza di reti di protezione. Vedete, Consiglieri, è
l'assenza di un approccio coerente nel nostro Paese che rende il
fenomeno infortuni ancor più complesso. Penso alla scarsa
attenzione che viene data a quegli aspetti che sembrano lontani dal
problema, ma di cui in realtà fanno parte: dall'organizzazione del
ciclo produttivo e quindi del lavoro stesso, alle gare di appalto
giocate a volte sui diritti dei lavoratori, fino ai controlli,
perché è vero che smantellando un sistema di leggi sulla sicurezza
smantelliamo i diritti, ma è altrettanto vero che la prevenzione,
la formazione, la regolamentazione del mercato e il recente testo
unico sono nulli se non ci sono adeguati controlli ed equilibrate
sanzioni.
"Va garantita a tutti la sicurezza sul lavoro e nello
svolgimento della vita quotidiana"
ha ammonito anche
recentemente il Papa. La politica allora deve fare la sua parte e
noi crediamo che il disegno di legge che stiamo discutendo vada
nella direzione giusta, cerca di rispondere ad alcune delle
questioni e dei paradossi che ho prima cercato di richiamare:
primo, il riconoscimento che la strada è uno scenario importante
dell'incidente e quindi l'introduzione del principio della
trasferta; secondo, i tempi lunghi per gli indennizzi e quindi il
contributo diretto della Regione alle famiglie; terzo, il dovere di
essere vicini ai familiari delle vittime, non lasciarli soli e
abbandonati in un momento tragico e drammatico e quindi
l'accompagnamento della famiglia e anche dei figli nella
quotidianità della vita stessa; quarto, la necessità di un
approccio coerente al tema degli infortuni sul lavoro e quindi la
programmazione, il coordinamento degli interventi, delle azioni
nell'attività di prevenzione e vigilanza.
In conclusione un parere positivo in merito ai contenuti del
disegno di legge, così come già espresso in sede di Commissione
consiliare, ma un voto favorevole anche al metodo con cui è stato
scritto questo disegno di legge; ci ritorno al metodo perché non è
sempre così. Permettetemi però di ricordare che il gruppo Partito
Democratico alla fine del mese di novembre del 2008 presentò una
mozione, poi approvata all'unanimità dal Consiglio stesso, mozione
che impegnava - leggo -:
"la Giunta a predisporre... un'apposita
legge regionale con due duplici obiettivi: istituire un fondo
regionale di solidarietà a favore dei familiari delle vittime
decedute a causa di infortuni sul lavoro; promuovere misure per
realizzare un effettivo coordinamento fra tutti i soggetti pubblici
e privati ai quali sono affidati, dalla normativa in vigore,
compiti in materia di prevenzione degli infortuni e sicurezza dei
luoghi di lavoro"
.
Per sollecitare il Governo regionale, il nostro gruppo
consiliare, in data 15 aprile 2009, presentò una proposta di legge
per l'istituzione del Fondo di solidarietà per le famiglie delle
vittime di incidenti mortali sul luogo di lavoro, proposta che
abbiamo ritirato il 28 maggio perché la Giunta regionale aveva nel
frattempo depositato una propria proposta. Lo abbiamo fatto perché,
una volta raggiunto l'obiettivo di avere a disposizione della
Commissione competente un disegno di legge, ci sembrava logico - e
in questa direzione abbiamo lavorato - avere la massima
concertazione possibile su un solo testo e ci è sembrato naturale
avviare le consultazioni con le forze sociali sul disegno di legge
preparato dalla Giunta. Le audizioni, le osservazioni, le proposte
e i suggerimenti anche per gli atti amministrativi successivi sono
stati esaminati con attenzione e, laddove miglioravano il testo,
sono stati fatti propri dal Presidente Rollandin in due emendamenti
presentati in Commissione e gli emendamenti di oggi dimostrano oggi
nei fatti la volontà di migliorare comunque l'impianto
legislativo.
Presidente
- La parola al Consigliere Donzel.
Donzel (PD)
- Egregio Presidente, care colleghe e cari
colleghi, avevo scritto queste righe qualche mese fa, erano righe
di presentazione della nostra proposta di legge su questo delicato
tema. Oggi naturalmente mi ritrovo pienamente anche nell'intervento
del collega Crétaz, che ha presentato il disegno di legge e nelle
parole del collega Gianni Rigo, Presidente di Commissione, che ha
ben sintetizzato come su questo testo vi sia stata una volontà
unanime di lavorare e di migliorarlo. Penso sia importante
ricordare la volontà di manifestare la solidarietà alle famiglie di
coloro che sono deceduti nello svolgere la loro attività
lavorativa. Abbiamo sollecitato più volte questo provvedimento e i
tragici fatti, che nessuno immaginava potessero accadere, di questi
giorni ci ricordano che non si fa mai troppo in fretta una legge.
Sappiamo bene che dietro ogni infortunio mortale ci sono famiglie
che si trovano da un giorno all'altro catapultate in una realtà
tragica. Il contributo della Regione rappresenta un aiuto concreto
in un momento in cui tutto sembra crollare. Il tema della sicurezza
nei luoghi di lavoro è quotidianamente e drammaticamente alla
ribalta. Il fenomeno infortunistico sul lavoro ed in particolare
quello relativo agli infortuni mortali sul lavoro riveste per
l'intera società, anche in ragione della crescente attenzione
collettiva per fortuna, un elemento di forte interesse rispetto al
quale l'opinione pubblica chiede in modo più o meno diretto che il
sistema pubblico si attivi per ridurne la frequenza e anche per
sostenere in modo concreto e il più possibile tempestivo coloro che
si sono visti privati di una persona cara; questo è uno dei
concetti fondamentali, ossia la tempestività con cui arriva questo
aiuto. Su questo ci siamo fortemente battuti, perché sicuramente
nel momento della tragicità uno dei punti deboli è quello anche di
soffrire di una sorta di abbandono anche dal punto di vista
economico. I dati dell'INAIL evidenziano che nel corso del 2007 in
Italia si sono verificati 1.207 incidenti mortali sul lavoro
rispetto al 2006 - quando era stata registrata un'impennata di
1.341 casi -, la flessione è decisamente significativa e tocca il
10 percento. Si conferma l'andamento in progressiva flessione del
numero di infortuni mortali, registrato a partire dagli anni '60:
basti pensare che solo dal 2001 al 2005 si è passati da 1.546 a
1.280 episodi, ma la strada da fare è ancora molta, come
ricordavano i colleghi prima, la tragedia resta e anche una sola
vittima è troppo. A livello regionale i rapporti annuali dell'INAIL
registrano una mortalità che, esclusi gli anni terribili 1989 e
1990, si è comunque purtroppo stabilizzata tra le 3 e le 5 morti
bianche. Pur ribadendo quindi che è sempre necessario un forte
richiamo all'applicazione e al rispetto delle norme di sicurezza
previste dalla normativa vigente, non da meno per le ragioni sopra
addotte è opportuno istituire un fondo di sostegno a favore dei
familiari di lavoratrici e lavoratori deceduti in incidenti sui
luoghi di lavoro. Ci tengo a dire in modo particolare che la
prevenzione resta e resterà il nostro principale obiettivo e spero
che sul tema della prevenzione ci sarà occasione di ritornare con
attenzione, con dei provvedimenti, come mi pare ci siano stati
impegni significativi al riguardo, con leggi che, oltre alla
prospettiva del rigore che ricordava giustamente il collega Rigo,
sappiano anche promuovere sempre più le imprese virtuose e
soprattutto nella nostra realtà sappiano cogliere le difficoltà
esistenti, fare sicurezza laddove si fanno piccoli interventi.
Quello è il grosso problema: noi abbiamo tantissimi artigiani che
intervengono per tipologie di lavoro estremamente pericolose, ma
che, avendo un compenso estremamente basso per il tipo di lavoro
(sostituire una lose, modificare un piccolo lavoro su un tetto),
rendono eccessivamente costoso costruire una struttura di
sicurezza. Ci sono anche lì dei metodi di sicurezza per garantire,
ma spesso questi piccoli lavoretti sono proprio quelli più a
rischio, quindi bisogna trovare delle soluzioni che possano mettere
in condizione di sicurezza queste persone. Spesso incontrando la
gente per la strada, ci chiedono, ma voi cosa fate voi, Consiglieri
regionali? Ossia ci chiede il senso del nostro lavoro. Ebbene, in
giornate come queste dove posso discutere un provvedimento
legislativo come questo trovo il senso del mio lavoro di
Consigliere regionale. Penso che il gruppo PD si sia speso
fortemente per raggiungere questo obiettivo, ne vado fortemente
orgoglioso, perché ancora un anno prima che nascessi quello che
sarebbe diventato mio padre cadde da un'impalcatura, aveva 20 anni,
e rimase per tre giorni in coma in ospedale. Ho perso un caro amico
che è stato schiacciato da un trave lamellare, era diventato padre
da pochi mesi di una piccola bambina, quindi conosco questo mondo,
so quali siano le difficoltà che si incontrano, ho assistito alle
tragedie di famiglie che hanno perso dei cari, so quale sia la
delicatezza di tale questione e quindi sono convinto che questo sia
un buon modo per rendere un servizio alla cittadinanza, sia un buon
modo di fare politica. Auspico che la Giunta regionale, che dovrà
fissare alcune criteri con un'apposita delibera, possa provvedere
al più presto fugando ogni tentazione di eccessiva
burocratizzazione delle procedure che, come ha ricordato Rigo,
riguardando l'INAIL, spesso rendono difficile l'accesso a questi
contributi; questo è
una tantum
, come si diceva, prima
arriva meglio è.
Président
- La parole au Conseiller Lattanzi.
Lattanzi (PdL)
- Grazie, Presidente. È un argomento
sensibile, delicato, si è parlato di famiglie che rimangono orfane
dei padri o delle madri, le famigerate morti bianche. Un fattore
che in Italia è fortunatamente in lieve regressione per effetto di
una serie di normative sia del "Governo Prodi", fine 2007, sia del
"Governo Berlusconi", che hanno lavorato per ridurre questa piaga
umana, sociale e anche economica che colpisce il nostro Paese. A
tal proposito è giusto ricordare gli sforzi che l'attuale Governo
nazionale in questo senso ha dato come contributo, ossia
incoraggiare la maggiore propensione delle imprese ad assumere
attraverso la deregolamentazione dei processi, perché sappiamo che
la grande burocrazia disincentiva le imprese a creare un rapporto
ufficiale, non in nero, con le loro maestranze, quindi una
sburocratizzazione dei rapporti con la burocrazia certamente è un
fattore importante. Così come in questi giorni se ne sta parlando è
certamente un atto concreto, preventivo quello di far emergere il
lavoro nero in tale Paese, soprattutto gli extracomunitari, che
sono fra le vittime più sacrificate in questo contesto e su questo
poi si scatenano discorsi che a volte vanno al di là, con le
sanatorie, piuttosto che le condizioni che tutti noi in questi
giorni stiamo leggendo. Credo che però dobbiamo tornare alla nostra
legge regionale e significare due aspetti di questa legge: diceva
il collega Donzel in Valle d'Aosta... sulle 1.300 morti annuali in
Italia... anche qui siamo un'isola felice, noi possiamo, pur
riconoscendo che le 3-4 famiglie che ogni anno perdono un proprio
congiunto è un fatto grave, perché è il 100 percento della loro
situazione, in un contesto statistico è un dato che ci può,
rispetto ad altre Regioni, far riflettere in maniera più positiva e
dobbiamo anche ricordare le cifre che stiamo stanziando con questo
disegno di legge, perché, se non ricordiamo le cifre, sembra che
stiamo parlando dello scindibile umano! Stiamo parlando di un
decreto che con questa legge stanzierà 60.000 euro per quest'anno e
100.000 euro per il prossimo anno, per venire incontro a quelle
esigenze drammatiche che, oltre che essere umane, affettive,
emotive, sono anche di tipo economico: come portare avanti una
famiglia, come far finire di studiare i figli, come agevolare
l'inserimento dei figli nel mondo del lavoro. Credo quindi che la
Regione, la Comunità valdostana e questo Consiglio facciano bene
oggi - spero all'unanimità - ad approvare questo disegno di legge
che viene incontro a quelle poche, ma significative esperienze
negative che qualcuno nei prossimi anni dovrà purtroppo
statisticamente vivere.
Ci terrei anche a sottolineare che in questo decreto ci sono tre
articoli: 6, 7, 8, che invece procedono alla determinazione di un
Comitato di regolamentazione della prevenzione peraltro stabilito
da una legge del "Governo Prodi", fine 2007, e che solo oggi nel
2009 questo Governo finalmente mette in atto. Qui voglio esprimere
una linea di indirizzo, una preoccupazione e un auspicio: nel
momento in cui è stato pensato il coordinamento delle attività di
prevenzione, è stato pensato con la logica di prevenire e di
aiutare le imprese ad attuare i processi di sicurezza che le norme
già esistenti prevedono. L'auspicio del mondo economico ed
imprenditoriale allora è che questo non si traduca in un comitato
di repressione, perché è evidente che, quando parliamo di
sicurezza, parliamo di costi. Non possiamo non riflettere su un
dato che citavamo prima: i 1.300 morti, la stragrande maggioranza,
circa il 67 percento di quei morti sono morti di imprese che
lavorano per il pubblico, per le opere pubbliche, per gli enti
pubblici! E sono vittime di quella legge devastante degli appalti
che mette nelle condizioni le imprese di lavorare sui minimi
ribassi e, quando si lavora sui minimi ribassi, si lavora sul
minimo della sicurezza! Lì bisogna affrontare questo tema e va
affrontato, altrimenti possiamo "riempirci la bocca" di
solidarietà, possiamo "riempirci la bocca" di sostegno alle
famiglie, ma se non affrontiamo la questione che la stragrande
maggioranza delle morti bianche si sviluppa nelle imprese che
lavorano negli appalti pubblici, non risolviamo il problema!
Possiamo andare solo a sostenere poi le vittime di queste tragedie,
ma non a prevenirle. Credo che il Governo italiano su questo stia
facendo una riflessione importante, credo che la Regione con la
costituzione di questo organo di coordinamento delle attività di
prevenzione possa iniziare un percorso di valutazione, ma anche qui
credo che su questo capitolo di spesa uno sforzo vada fatto, perché
se vogliamo chiedere alle imprese di aumentare la sicurezza,
dobbiamo dare degli incentivi non dei disincentivi! Perché se
un'impresa, nel momento in cui deve regolare il lavoro con un
proprio dipendente, si trova una montagna di burocrazia da
espletare, magari solo per tenere in prova 20 giorni un operaio, ha
una tentazione enorme di farlo lavorare per 15 giorni in nero e, se
si lavora in nero, sappiamo che non si lavora in sicurezza! Questi
sono i temi che dobbiamo affrontare, che non affronta certo tale
disegno di legge, perché esso con uno stanziamento di 60.000 euro
per quest'anno e di 100.000 euro per il prossimo anno affronta il
sostegno alle famiglie vittime delle morti bianche (3-4 all'anno in
Valle d'Aosta) e la Commissione di coordinamento della prevenzione,
quindi dell'attività di prevenzione e di controllo sulle imprese
valdostane, che - ripeto - auspico sia un organo di dialogo con le
imprese. So che vi sono rappresentate le imprese, ma vedo anche
tanti rappresentanti della repressione e pochi rappresentanti della
prevenzione, quindi auspico che questo organismo possa diventare un
interlocutore pubblico, un'istituzione di dialogo per incentivare
le imprese a fare sicurezza. Questo è l'auspicio che Il Popolo
della Libertà ha nel votare favorevolmente tale disegno di legge,
auspicando naturalmente che queste attività di prevenzione riducano
a zero... perché quella è la cifra che dobbiamo e vogliamo
raggiungere, zero in termini di...
Presidente
- Ci sono altri che chiedono la parola?
La parola alla Consigliera Patrizia Morelli.
Morelli (VdAV-R)
- Grazie, Presidente. Questo è un
argomento che coinvolge trasversalmente tutte le forze politiche e
in eguale modo e con eguale preoccupazione. La discussione del
disegno di legge n. 39, come ricordato da alcuni colleghi che mi
hanno preceduto, si inserisce tristemente in un contesto che non
potrebbe essere più adeguato. È infatti di ieri la notizia dolorosa
della morte di un lavoratore, un operaio precipitato da un
traliccio di 12 metri e di un altro incidente che ha coinvolto due
muratori. È di pochi giorni or sono la notizia della morte di un
pensionato di Aymavilles, anche lui morto mentre lavorava e risale
ad un mese fa circa, proprio mentre si svolgeva una seduta del
Consiglio regionale, la notizia della morte di un operaio addetto
alla manutenzione stradale. È una tragedia infinita che miete
vittime e colpisce duramente le famiglie dei lavoratori, privandole
degli affetti più cari, ma anche spesso dell'unica fonte di
reddito. Riteniamo dunque assolutamente doveroso che anche il
Consiglio regionale valdostano, come Assemblee di altre Regioni
hanno già fatto, ponga un'attenzione particolare a questo tema e
dia un segnale importante, anche se ahimè ci rendiamo conto che
rispetto ai drammi vissuti dalle famiglie questo sia in fondo poca
cosa.
Il disegno di legge, che si pone fra gli obiettivi quello di
fornire un sostegno concreto, immediato ed urgente ai familiari
delle vittime da incidenti sul lavoro, dipendente e autonomo,
residente in Valle d'Aosta, per gli argomenti che tratta ha
naturalmente avuto l'attenzione e la collaborazione fattiva del
nostro gruppo. Attenzione che ci impegniamo a porre in Commissione
anche per quanto riguarda la delibera di Giunta che stabilirà i
criteri e le modalità per la concessione del contributo.
Condividiamo dunque il senso degli articoli riguardanti gli aiuti
economici, che costituiscono una manifestazione di partecipazione
effettiva e concreta e auspichiamo che un'uguale attenzione sia
posta a quella parte della legge riguardante la prevenzione degli
infortuni, punto fondamentale, sottolineato già dai colleghi,
ampiamente dibattuto in Commissione e ricordato sia dai sindacati,
sia dai rappresentanti delle imprese. Auspichiamo che vi sia un
impegno forte da parte della Giunta e del suo Presidente
all'interno del Comitato regionale di coordinamento, che è deputato
a definire le priorità di intervento in materia di sicurezza e
salute sul luogo di lavoro, a farsi carico delle problematiche
sollevate in Commissione, al fine di favorire una maggiore
diffusione della cultura della sicurezza in termini di prevenzione,
riducendo così i rischi e migliorando le condizioni di lavoro.
Presidente
- Non ci sono più iscritti a parlare? Possiamo
chiudere la discussione generale? La discussione generale è
chiusa.
La parola al Presidente della Regione, Rollandin.
Rollandin (UV)
- Grazie, Presidente. Gli interventi su un
tema così delicato sono stati moderati nei toni e credo molto
intensi, lasciando da parte l'emotività, comunque intensi nelle
problematiche che hanno voluto risottolineare. Questo tema della
sicurezza dei luoghi di lavoro era stato messo nel programma della
maggioranza, ma non era una novità, credo che fosse piuttosto una
cosa scontata. È stato poi ricordato che con una mozione a novembre
si era voluto sottolineare l'urgenza di questo punto, la mozione
era stata accolta; poi il progetto di legge, che è stato presentato
aveva avuto oggettivamente un ritardo e vorrei brevemente... non
per scusare questo termine, ma per far capire perché si era preso
un po' di tempo per arrivare ad un progetto che avesse queste due
finalità ricomprese. Perché avevamo cercato di guardare qual era la
legislazione regionale esistente in tal senso, c'erano poche leggi,
che in genere prevedevano solo l'intervento che andava a sostegno
economico delle famiglie, senza intervenire con l'approfondimento e
con le modifiche, che poi sono state fatte, nel disegno di legge
che oggi è all'attenzione di noi tutti. Ho voluto ricordare questo,
perché anche il sostegno in Regioni che sono cinque volte più
grandi della nostra era di 20-30mila euro, la legge prevedeva un
intervento massimo di impegno di spesa di 20-30mila euro. Il
ragionamento che abbiamo cercato di fare è che nella stessa legge
non poteva non esserci un impegno anche ad una riflessione sui
luoghi di lavoro e sulla sicurezza nei luoghi di lavoro, che è
stata correttamente interpretata, ricordando anche l'evoluzione
della normativa nell'ambito della prevenzione. Il fatto di
semplificare le norme burocratiche non vuol dire ridurre
l'intervento vero di prevenzione, manca sempre un addendo molto
importante anche qui che si ricollega con il dibattito appena fatto
sulla formazione: di solito gli operai che lavorano in certi
cantieri non sono soggetti, quando vengono assunti, a nessun tipo
di conoscenza nell'ambito delle regole legate all'infortunistica e
alla prevenzione, né nell'ambito di un minimo abbigliamento che sia
consono a quello, né nell'ambito delle difficoltà di utilizzare
alcuni strumenti che poi nell'ambito dei cantieri, parliamo
soprattutto dell'edilizia... perché nell'ambito dell'agricoltura
molto spesso gli interventi sono legati all'utilizzo di mezzi
moderni molto potenti, che non sono collegabili con le capacità
residue che persone anche anziane si trovano ad utilizzare in zone
di montagna. Tornando all'edilizia, che è il settore dove più
l'intervento... dico l'edilizia o comunque le imprese stradali, le
imprese di costruzione in senso lato, in questo caso una delle
osservazioni che ci sono state fatte dal mondo del lavoro è quella
di utilizzare le fasi in cui gli operai sono in cassa integrazione
o non sono utilizzabili nel periodo invernale per fare dei corsi di
formazione, in modo che vi sia o entri la cultura della
prevenzione, che può facilitare anche le modalità con cui viene
organizzato il lavoro, perché non sempre è facile, organizzare e
seguire dei cantieri, perché anche se metti dei bei cartelli, se
questi cartelli vengono regolarmente by-passati, non servono a
nulla! Bisogna che vi sia progressivamente una formazione e una
cultura, che, come è stato sottolineato, è alla base. Sotto questo
profilo, quando si è scelto di presentare il progetto di legge... e
do atto ai colleghi del PD che hanno ritirato poi la loro proposta
che era stata fatta perché non era ancora stata predisposta quella
della Giunta, perché aveva voluto approfondire questi temi in
stretto collegamento con le politiche del lavoro, perché non
dimentichiamo che qui per caso vengono assieme, ma sono
strettamente collegate, perché una va nel senso di dire: "facciamo
in modo che non succeda". Quando mettiamo un fondo, ci auguriamo di
non utilizzarlo, perché l'ideale sarebbe di spendere per la
prevenzione e non per intervenire per le famiglie che hanno queste
vittime.
Detto questo, credo che sicuramente il passo che oggi viene
fatto sia nell'ambito di quello che è l'intervento, guardando la
fattispecie più ampia, ossia, come è stato ricordato dal collega
Rigo, anche quali sono le modalità con cui avvengono gli incidenti
in modo da poter non escludere... o includere giustamente gli
interventi in modo che abbiano una ricaduta positiva, dall'altra il
regolamento degli articoli 5 e 6... quindi la prevenzione sugli
infortuni e relativo comitato, è vero che ci sono diverse figure,
ma era importante mettere a confronto queste figure, perché se si
fa un passo avanti anche se difficoltoso, bisogna che vada nella
direzione di non castigare chi lavora, ma nemmeno di sottrarre a
questi impegni. Se non ci sono i confronti diretti a quel tavolo,
dei responsabili dei singoli enti con i responsabili del lavoro,
difficilmente si esce con delle norme che stanno in piedi, che
siano conformi ai
desiderata
. Con questo credo sia un passo
dignitoso che va nella direzione che è stata ricordata, che non
risottolineo, auspicata da tutti; evidentemente noi non possiamo
che sottoscrivere l'auspicio che si investa sempre più nelle
politiche di prevenzione e nelle politiche della cultura del lavoro
in questo caso, fatta in modo attento e in modo tale che gli
incidenti si riducano sempre più e nel contempo sperare che vi sia
nell'ambito del mondo del lavoro una politica di investimenti sul
fronte dell'attenzione alla prevenzione degli incidenti, che sono
purtroppo oggetto di tutti questi interventi a posteriori, che sono
necessari, ma che noi vorremmo evitare. Grazie.
Presidente
- Passiamo alla votazione dell'articolato.
Pongo in votazione l'articolo 1:
Consiglieri presenti, votanti e favorevoli: 34
Il Consiglio approva all'unanimità.
Presidente
- All'articolo 2 abbiamo l'emendamento del
Presidente della Regione, che sostituisce l'emendamento n. 1 della
V Commissione, e abbiamo l'emendamento n. 2 della V Commissione che
è un emendamento sostitutivo. Per memoria do lettura
dell'emendamento n. 1 della V Commissione, che recita:
Emendamento
Il comma 1 dell'articolo 2 è sostituito dal seguente:
"1) L'agevolazione di cui al presente articolo consiste in un
contributo concesso una tantum a favore dei familiari della
lavoratrice o del lavoratore deceduti a causa di incidente sul
luogo di lavoro.".
Do lettura dell'emendamento n. 1 del Presidente della
Regione:
Emendamento
Il comma 1 dell'articolo 2 è sostituito dal seguente:
"1. L'agevolazione di cui al presente articolo consiste in un
contributo concesso una tantum a favore dei familiari della
lavoratrice o del lavoratore deceduti a causa di incidenti sul
luogo di lavoro compresi quelli che si verificano durante le
trasferte ed in itinere come definiti dall'articolo 2, comma terzo,
del decreto del Presidente della Repubblica 30 giugno 1965, n. 1124
(Testo unico delle disposizioni per l'assicurazione obbligatoria
contro gli infortuni sul lavoro e le malattie
professionali)."
.
Lo pongo in votazione:
Consiglieri presenti, votanti e favorevoli: 34
Il Consiglio approva all'unanimità.
Presidente
- Do lettura dell'emendamento n. 2 della V
Commissione:
Emendamento
La lettera b) del comma 2 dell'articolo 2 è sostituita dalla
seguente:
"b) ai figli, anche se non conviventi, legittimi, naturali,
riconosciuti o riconoscibili e adottivi, e ai figli concepiti alla
data dell'infortunio;".
Lo pongo in votazione:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Contributo a favore delle famiglie)
1. L'agevolazione di cui al presente articolo consiste in un
contributo concesso una tantum a favore dei familiari della
lavoratrice o del lavoratore deceduti a causa di incidenti sul
luogo di lavoro compresi quelli che si verificano durante le
trasferte ed in itinere come definiti dall'articolo 2, comma terzo,
del decreto del Presidente della Repubblica 30 giugno 1965, n. 1124
(Testo unico delle disposizioni per l'assicurazione obbligatoria
contro gli infortuni sul lavoro e le malattie
professionali).
2. Il contributo è concesso nel seguente ordine di
precedenza:
a) al coniuge o al convivente anagrafico, come specificato
dall'articolo 1, comma 2, della legge regionale 27 maggio 1998, n.
44 (Interventi a favore della famiglia);
b) ai figli, anche se non conviventi, legittimi, naturali,
riconosciuti o riconoscibili e adottivi, e ai figli concepiti alla
data dell'infortunio;
c) agli ascendenti, anche se non conviventi.
3. Il contributo è concesso qualsiasi siano la natura e la
tipologia di lavoro autonomo o subordinato svolto dalla vittima
dell'incidente, nella misura massima di euro 30.000, tenuto conto
delle condizioni economiche dei soggetti di cui al comma 2.
4. Entro sessanta giorni dalla data di entrata in vigore
della presente legge, la Giunta regionale, con propria
deliberazione, adottata previo parere della commissione consiliare
competente per materia, stabilisce i criteri e le modalità per la
concessione del contributo, nonché ogni altro aspetto, anche
procedimentale, preordinato alla concessione del medesimo.
5. La deliberazione di cui al comma 4 è pubblicata nel
Bollettino ufficiale della Regione.
6. La struttura regionale competente in materia di politiche
del lavoro, entro venti giorni dalla presentazione della domanda da
parte dei soggetti di cui al comma 2, valuta l'ammissibilità della
medesima e procede alla concessione del contributo.
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 34
Il Consiglio approva all'unanimità.
Presidente
- All'articolo 6 abbiamo l'emendamento n. 2
del Presidente della Regione, che recita:
Emendamento
La lett. l) del comma 2 dell'art. 6 è sostituita dalla
seguente:
"l) da un rappresentante del Consorzio degli enti locali
della Valle d'Aosta (CELVA);".
Lo pongo in votazione:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 6 nel testo
così emendato:
Articolo 6
(Comitato regionale di coordinamento in materia di sicurezza
e salute sul luogo di lavoro)
1. Il Comitato regionale di coordinamento in materia di
sicurezza e salute sul luogo di lavoro, di cui all'articolo 7,
comma 1, del decreto legislativo 9 aprile 2008, n. 81 (Attuazione
dell'articolo 1 della legge 3 agosto 2007, n. 123, in materia di
tutela della salute e della sicurezza nei luoghi di lavoro), svolge
funzioni di programmazione e di indirizzo delle attività di
prevenzione e vigilanza, al fine di individuarne i settori e le
priorità di intervento.
2. In conformità a quanto previsto dai commi 2 e 3
dell'articolo 1 del decreto del Presidente del Consiglio dei
ministri 21 dicembre 2007 (Coordinamento delle attività di
prevenzione e vigilanza in materia di salute e sicurezza sul
lavoro), il Comitato di cui al comma 1 è composto:
a) dal Presidente della Regione, o da un assessore delegato,
con funzioni di presidente;
b) dall'assessore regionale competente in materia di
sanità;
c) dal dirigente della struttura regionale competente in
materia di igiene pubblica;
d) dal dirigente del dipartimento prevenzione e sicurezza
degli ambienti di lavoro dell'Azienda regionale Unità sanitaria
locale della Valle d'Aosta (Azienda USL);
e) dal responsabile della medicina del lavoro dell'Azienda
USL;
f) dal responsabile dell'Agenzia regionale per la protezione
dell'ambiente della Valle d'Aosta (ARPA);
g) dal responsabile del settore ispezioni del lavoro della
Direzione regionale del lavoro;
h) dal Comandante del Corpo valdostano dei vigili del
fuoco;
i) dal responsabile della sede periferica dell'Istituto
superiore di prevenzione e sicurezza sul lavoro (ISPESL);
j) dal responsabile della sede regionale dell'Istituto
nazionale per l'assicurazione contro gli infortuni sul lavoro
(INAIL);
k) dal responsabile della sede regionale dell'Istituto
nazionale di previdenza sociale (INPS);
l) da un rappresentante del Consorzio degli enti locali della
Valle d'Aosta (CELVA);
m) da quattro rappresentanti dei datori di lavoro designati
dalle organizzazioni di categoria;
n) da quattro rappresentanti dei lavoratori designati dalle
organizzazioni sindacali maggiormente rappresentative operanti nel
territorio regionale;
o) da un rappresentante dell'Associazione valdostana impianti
a fune (AVIF);
p) da un rappresentante dell'Unione valdostana guide alta
montagna (UVGAM).
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione il disegno di legge nel
suo insieme:
Consiglieri presenti, votanti e favorevoli: 34
Il Consiglio approva all'unanimità.
