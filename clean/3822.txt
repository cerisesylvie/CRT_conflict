Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 95 del 25 febbraio 1981 - Resoconto
OGGETTO N. 95/81 - PROSPETTIVE DI RIPRESA OCCUPAZIONALE E DI
DIVERSIFICAZIONE PRODUTTIVA DELLO STABILIMENTO SADEA DI VERRES.
(Interpellanza)
Presidente
- Do lettura dell'interpellanza dei
Consiglieri Cout, Mafrica, Carral, Bajocco.
INTERPELLANZA
VISTE le notizie apparse nella stampa di una prossima
produzione di monete da 500 e 1.000 lire in acmonital;
RICORDATA la situazione della SADEA di Verrès i cui
lavoratori sono da 11 mesi in cassa integrazione speciale;
i sottoscritti Consiglieri regionali
INTERPELLANO
la Giunta regionale per conoscere:
1) qual è oggi la situazione della SADEA e quali sono oggi le
sue prospettive di occupazione e di diversificazione
produttiva;
2) quale spazio è riservato alla SADEA nei nuovi programmi di
monetazione annunciati dai giornali;
3) quale azione intende svolgere la Giunta regionale verso i
Ministeri del Tesoro e dell'Industria affinché la produzione dei
tondelli per le 500 e 1.000 lire sia eseguita dalla SADEA di
Verrès.
Presidente
- La parola al Consigliere Mafrica per
l'illustrazione dell'interpellanza.
Mafrica (PCI)
- Tra qualche giorno i lavoratori
valdostani e le organizzazioni sindacali si troveranno di fronte a
un anniversario che penso non festeggeranno: è ormai vicino l'anno
da quando la SADEA è entrata in cassa integrazione.
Noi abbiamo presentato questa interpellanza perché abbiamo letto
sui giornali che sarebbe stato varato un programma di monetazione
da parte del Ministero del Tesoro, che riguarda le monete da 500,
1.000 e 2.000 lire e, che le monete da 500 lire dovrebbero essere
prodotte in acmonital.
Vorremmo pertanto avere dalla Giunta e in particolare
dall'Assessore all'Industria, notizie sulle attuali prospettive
occupazionali alla SADEA e sullo stato dei piani di
diversificazione produttiva; vorremmo sapere il ruolo che ha la
SADEA in questo programma di monetazione, e, ancora, quali
interventi la Giunta intenda svolgere presso i Ministri del Tesoro,
dell'Industria e delle Partecipazioni Statali per risolvere, dopo
un anno, o cominciare a risolvere, questo problema che è molto
sentito nella zona.
Presidente
- Risponde l'Assessore Chabod, ne ha
facoltà.
Chabod (DC)
- La situazione attuale della SADEA non è
variata rispetto a quella delineatasi nel corso dell'80. A seguito
di un recentissimo intervento da parte del Direttore Generale del
Ministero del Lavoro, la Zecca ha confermato l'attuale difficoltà
nel ritiro dei tondelli per monetizzazione prodotti dalla SADEA, a
causa della considerevole giacenza in magazzino di monete
precedentemente ordinate dal Ministero del Tesoro, e non ritirate
per surplus di monete metalliche in circolazione nel territorio
nazionale.
La SADEA ha intrapreso numerose iniziative per diversificare la
propria produzione in parallelo alla monetizzazione, quali
l'elettroricalcatura - pezzi perforati per utensili, - piattelli
per regolazione delle valvole di motori a scoppio e fusioni di
precisione per industria automobilistica aeronautica.
Queste lavorazioni porteranno a regime - secondo semestre
dell'81 - a dei risultati in termini occupazionali di un certo
rilievo - circa 50 persone, - ma naturalmente non rappresentano la
soluzione al problema occupazionale della SADEA, la cui attività
principale rimane comunque, considerata la struttura degli impianti
esistenti, la produzione di tondelli da monetizzazione.
Sono stati presi contatti anche con l'Argentina e la Jugoslavia
per poter penetrare in un più vasto mercato.
Le notizie apparse sul giornale, alle quali si riferiva il
Consigliere Mafrica, non hanno trovato un riscontro ufficiale; la
nuova moneta da 500 lire è prevista dalla legge 5 maggio '76 che
autorizza la fabbricazione di nuove monete metalliche di questo
valore. In base a tale legge sarebbe sufficiente, per dare il via
alla produzione, un decreto legge per la scelta della lega, che non
è ancora stato varato.
La sostituzione delle 500 lire di carta con quelle di metallo è
un primo passo per la razionalizzazione del sistema monetario
italiano, che dovrebbe provvedere in futuro alla coniazione di
monete metalliche anche da 1.000 e da 2.000 lire. Con questa
iniziativa la Zecca italiana potrà rinnovare la circolazione di
numerose monete minacciate dalla consunzione e ripristinare
l'attività di coniazione bloccata per mancanza di ordini da parte
della Banca d'Italia, che ha provocato la grave crisi occupazionale
e produttiva della SADEA. Poiché la nuova moneta metallica da 500
lire dovrebbe essere prodotta in acmonital, lega che ha il pregio
di rimanere inalterabile per lungo tempo, di essere più leggera di
altre leghe e di essere totalmente prodotta in Italia, la SADEA ha
ottime possibilità di vedersi aggiudicata la produzione di tali
monete, data la sua esperienza nel settore e i trentennali proficui
rapporti con la Zecca.
Cosa pensa di fare la Giunta regionale, cosa pensa di fare
l'Assessorato all'Industria e Commercio? Noi abbiamo preso vari
contatti col Ministero del Tesoro, e solo l'altro giorno sono stato
di nuovo a Roma e ho di nuovo preso dei contatti con il Ministro
dell'Industria e Commercio Pandolfi. Presto ritornerò a Roma con
appuntamento con il Ministro Pandolfi per vedere quello che si può
fare.
Presidente
- Il Consigliere Mafrica intende replicare. Ne
ha facoltà.
Mafrica (PCI)
- Solo per esprimere la mia insoddisfazione
per il fatto che le notizie continuano ad essere negative e che
addirittura le notizie apparse sui giornali, da quello che dice
l'Assessore, non hanno per il momento un riscontro ufficiale.
Mi auguro che ci si possa una volta dichiarare soddisfatti,
quando veramente riprenderà l'iniziativa per la monetizzazione alla
SADEA. Nel frattempo noi come Gruppo sollecitiamo la Giunta a non
desistere da questi tentativi, che mi sembra però non trovino molto
ascolto presso il Governo e presso i Ministeri.
Presidente
- Abbiamo così terminato, colleghi
Consiglieri, le interpellanze e le interrogazioni, fermo restando
che due saranno discusse con l'oggetto n. 20 e le altre due alla
presenza del Presidente della Giunta.
Il Consiglio è quindi chiamato ad affrontare l'oggetto n.
16.
