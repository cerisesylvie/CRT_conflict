Classificazione
BILANCIO E CONTABILITA' REGIONALE



Oggetto del Consiglio n. 250 del 1° dicembre 2008 - Resoconto
OBJET N° 250/XIII - Illustration des lois de finance et de
budget pour l'année 2009.
Président
- Chers collègues, comme il était convenu, on
passe maintenant à l'examen conjoint des points 9 et 10: avant tout
le rapport du Conseiller rapporteur et après l'Assesseur au
budget.
Je vous informe que la communication au Conseil prévu par
l'alinéa 6 de l'article 66 de la loi régionale 54/1998 et le
rapport au Conseil prévu par les articles 4 et 5 de la loi
régionale 7, concernant l'état de réalisation du plan triennal de
la politique du travail pour 2008, seront illustrés par le
Président de la Région après le rapport de l'Assesseur Lavoyer. Je
vous rappelle qu'il s'agit de communication préalable et
obligatoire, qui parfois venait incluse à l'intérieur du rapport et
parfois donnée par lue. Aujourd'hui le Président s'est déclaré prêt
à vous l'annoncer.
La parole au rapporteur, le Conseiller Rosset.
Rosset (UV)
- Merci, M. le Président. Chers collègues, ho
il piacere di ricoprire il ruolo di relatore di questi importanti
provvedimenti che tracciano le linee della finanza pubblica in
Valle d'Aosta per il prossimo anno e per il prossimo triennio in
una fase di particolare difficoltà economica.
Nella II Commissione, che ho l'onore di presiedere, abbiamo
analizzato l'insieme dei documenti e proceduto a diverse audizioni
che ci hanno in genere permesso di poter meglio percepire i
contenuti e comprendere alcuni meccanismi della manovra di
bilancio, e siamo in questo senso grati al governo regionale e ai
funzionari dell'assessorato. Non nascondo tuttavia come la
difficoltà di lettura dei documenti - in particolare per i
neoeletti, forse anche per una impostazione, a mio modo di vedere,
ormai obsoleta - suscitano qualche perplessità per una corretta
valutazione dei provvedimenti all'esame del Consiglio Valle.
L'annunciata complessiva riforma dovrebbe offrire una maggior
trasparenza e comprensibilità e modificare in profondità
l'approccio attuale, difficile e complesso per il ruolo dei
consiglieri. Lavoreremo alacremente per dare gambe a questa attesa
riforma, tesa anche a valorizzare il ruolo del Consiglio, senza
ovviamente far venir meno le competenze e i poteri della Giunta
regionale.
Consentitemi, fatta questa premessa, di proporvi una visione
complessiva, ricca naturalmente di cifre, che sottintendono le
risposte che governo e maggioranza offrono ai bisogni e alle
necessità della comunità valdostana, con elementi di ovvia
continuità con l'azione dei governi precedenti e nel rispetto del
programma di legislatura. Non mi attarderò su problemi, quali il
patto di stabilità o le prospettive del federalismo fiscale, che
potranno essere approfonditi dall'esecutivo.
La previsione delle entrate complessive per il 2009 si attesta a
2.460.000.000. Le risorse disponibili sono pari a 1.675.000.000,
escludendo le partite di giro pari a 785.000.000, e evidenziano un
incremento di circa il 3 percento rispetto alle previsioni
formulate per il 2008. Il primo elemento che appare dall'analisi di
questi atti programmatori, ovvero della legge finanziaria e del
bilancio previsionale per l'anno 2009 e per il triennio 2009/2011,
nel periodo di grave crisi economica costituiscono un punto fermo
in controtendenza. In quest'ottica, nella mia relazione rilevo,
nello specifico degli interventi più significativi previsti dal
disegno di legge n. 14 recante le disposizioni per la formazione
del bilancio annuale e pluriennale della Regione Autonoma Valle
d'Aosta (legge finanziaria per gli anni 2009/2011): l'incremento
dei trasferimenti agli enti locali, una particolare attenzione alla
sanità, l'incremento del fondo regionale per le politiche sociali,
l'incremento delle risorse destinate al finanziamento del piano
triennale di politiche del lavoro, il cofinanziamento del programma
attuativo regionale (PAR) e dei programmi di investimento
comunitari della programmazione 2007?2013, il finanziamento degli
aiuti diretti alle aziende agricole per l'attuazione del programma
di sviluppo rurale 2007?2013, l'attenzione verso la difficile
situazione economica.
Passando al disegno di legge n. 15 relativo al bilancio di
previsione della Regione Autonoma Valle d'Aosta per l'anno
finanziario 2009 e per il triennio 2009/2011, nella parte entrate,
a fronte di un aumento delle entrate, rileva contestualmente
segnalare la riduzione dell'indebitamento. Il bilancio regionale
appare cosi solido e certo nel suo contenuto previsionale. Per
quanto riguarda le previsioni di spesa, l'ammontare stanziato al
netto delle partite di giro è di 1 miliardo 675 milioni, in aumento
di 50 milioni rispetto all'anno precedente, pari al 3 percento. Di
tale importo il 3 percento è rappresentato dagli oneri non
ripartibili (titolo III), mentre la restante parte pari a 1
miliardo 628 milioni è suddiviso tra le spese correnti (titolo I)
per 1 miliardo e 101 milioni, e quelle di investimento (titolo II)
per 527 milioni di euro. Nel bilancio di previsione per l'anno 2009
l'incidenza delle spese correnti migliora rispetto al 2008 passando
da 69 percento a 67,6 percento.
Esaminiamo ora il bilancio regionale attraverso le leggi che
autorizzano gli interventi nei diversi settori, al fine di fornire
una chiave di lettura diversa rispetto alla classificazione
adottata nel documento contabile.
Settore dell'agricoltura. Gli stanziamenti per finanziare il
piano di sviluppo rurale 2007/2013, introdotto dal titolo III della
legge 32 del 2007, sono pari a 52,1 milioni per il 2009, 56,4
milioni per il 2010 e 59 milioni per il 2011. Tali risorse saranno
destinate principalmente allo sviluppo e al miglioramento delle
infrastrutture rurali, con una spesa di 27,5 milioni per ciascun
anno del triennio, ai contributi per gli investimenti nelle aziende
agricole a cui sono destinati 8,1 milioni nel 2009, 8,3 milioni nel
2010 e 9,3 milioni nel 2011, e a quelli per la conservazione di
paesaggi e alpeggi, per i quali è prevista una spesa di 5,8 milioni
nel 2009, 10,1 milioni nel 2010 e 10,9 milioni nel 2011. Inoltre
per la conclusione degli interventi relativi al piano di sviluppo
rurale 2000/2006 sono previste nel 2009 spese di investimento per
1,2 milioni di euro.
La Regione, per il supporto all'allevamento zootecnico e per i
relativi prodotti, in riferimento alla legge 21 del 2001, ha
stanziato 10,5 milioni quasi interamente destinati a spese
correnti. Per il finanziamento degli interventi sanitari a favore
del bestiame d'interesse zootecnico, ai sensi della legge 3 del
2002 sono assegnati 5,5 milioni destinati soprattutto a spese di
investimento tra cui il risanamento degli allevamenti per 3 milioni
di euro. Gli investimenti stanziati a favore degli operatori
agrituristici, la cui disciplina è inserita nella legge regionale
29/2006 ammontano a 600 mila euro.
All'
Institut agricole
, fondazione per la formazione
professionale e per la sperimentazione agricola, istituito ai sensi
della legge regionale 12 del 1982, la Regione assegna un contributo
annuo di 4 milioni. All'agenzia regionale per le erogazioni in
agricoltura della regione (AREA VDA), istituita con la legge 7 del
2007 è assegnato un contributo di 1,3 milioni di euro per le spese
di funzionamento.
Settore trasporti. Per i servizi di trasporto pubblico di linea,
regolati dalla legge 29 del 1997 sono stanziati 23,3 milioni,
interamente destinati alla spesa corrente, di cui 18,1 per
l'esercizio di servizi di trasporto. La parte restante è destinata
principalmente a spese per le facilitazioni e le tariffe
preferenziali e agevolate a carico della Regione, per le iniziative
e i servizi integrativi di trasporto pubblico per 1,7 milioni e
spese per il trasporto agevolato dei portatori di handicap per 2
milioni. Per finanziare le spese per impianti e attrezzature
dell'aeroporto Corrado Gex ai sensi della legge 78 del 1991 e
dell'apposito Accordo di Programma Quadro, sottoscritto fra l'ENAC,
lo Stato e la Regione nel dicembre 2005, sono stanziati nel
triennio 25 milioni di cui 9 nel 2009, 9,1 nel 2010 e 7 nel 2011.
Per lo sviluppo e la riqualificazione degli impianti a fune e delle
connesse strutture di servizio, ai sensi della legge 8 del 2004,
sono stati assegnati nel 2009 12,5 milioni.
Settore turismo. Per gli interventi di promozione turistica
previsti dalla legge 6 del 2001, sono stanziati 11,6 milioni
destinati quasi interamente a spese correnti di cui 7,3 per spese
di pubblicità ed azioni promozionali turistiche e 3,7 per il
finanziamento delle AIAT. A questi si aggiungono 9,8 milioni per
gli interventi regionali della legge 19/2001, di cui 5 milioni a
sostegno delle attività turistico?ricettive e 4,4 milioni per le
attività commerciali. Il servizio di soccorso sulle piste di sci di
discesa, ai sensi della legge 32 del 2001, assorbe 4,2 milioni.
Per gli interventi a favore dello sport, di cui alla legge 3 del
2004 sono stati stanziati 3 milioni quasi interamente destinati a
spese correnti. L'intervento principale riguarda i contributi a
organismi privati per la realizzazione di manifestazioni a
carattere sportivo in ambito regionale e per l'organizzazione di
spedizioni di alto livello tecnico (1,2 milioni). Le restanti
risorse sono destinate soprattutto a contributi per attività
sportiva ordinaria federale e contributi speciali, per l'attività
agonistica di squadra di rilievo nazionale e per l'attività
agonistica a livello di rappresentative regionali. Per le finalità
della legge 4 del 2004 sono assegnati 2,5 milioni, quasi tutti
destinati a contributi per interventi, arredi e attrezzature
relativi a rifugi, bivacchi e dortoirs. Il finanziamento della
legge 16 del 2007 concernente gli interventi per la realizzazione
di infrastrutture ricreativo?sportive di interesse regionale,
ammonta a 6,3 milioni, di cui euro 5,7 milioni destinati a spese
d'investimento. Per il funzionamento dell'istituto regionale per la
formazione professionale turistica e del relativo istituto
alberghiero di Châtillon, di cui alla legge 20 del 1991, sono
destinati 3,9 milioni.
Settore attività produttive. La legge di riferimento per gli
interventi di sviluppo delle imprese industriali e artigiane è la
legge regionale 6/2003 che viene finanziata con circa 8,1 milioni
destinati principalmente al sostegno di investimenti produttivi: a
favore di imprese artigiane, o loro consorzi, per euro 4,3 milioni,
e a favore di imprese industriali, o loro consorzi per euro 2,6
milioni. Alla legge 84/1993, riguardante gli interventi regionali
in favore della ricerca e dello sviluppo sono iscritti 5,6 milioni,
soprattutto per spese d'investimento, destinati quasi interamente
al settore industriale. Per il finanziamento degli interventi a
favore del Consorzio Garanzia Fidi di cui alla legge 75 del 1990
sono stati stanziati 5 milioni di euro destinati per 2,2 milioni
agli industriali, 1,8 milioni agli artigiani, 0,7 milioni ai
commercianti, 0,25 milioni agli albergatori e 0,05 milioni agli
agricoltori. Per gli interventi di tutela e promozione
dell'artigianato tipico, di cui alla legge 2 del 2003, sono stati
stanziati 1 milione e 200 mila euro, interamente destinati a spese
correnti, tra cui l'organizzazione di manifestazioni fieristiche e
iniziative varie per oltre un milione. In ambito energetico, la
legge 3 del 2006 disciplina gli interventi regionali per la
promozione dell'uso razionale dell'energia per i quali sono
previsti 4,4 milioni finalizzati a concedere contributi per
l'installazione di impianti dimostrativi (1 milione) e per l'uso
razionale dell'energia nel settore dell'edilizia residenziale (2,2
milioni), mentre in materia di rendimento energetico nell'edilizia
la nuova legge 21 del 2008 prevede 4,7 milioni nel triennio.
Settore cultura. Per le iniziative e gli interventi volti alla
promozione culturale e scientifica in Valle di cui alla legge 89
del 1993 sono previsti 6,2 milioni. Per la realizzazione del parco
archeologico dell'area megalitica di Saint Martin de Corléans, di
cui alla legge 55/1998, sono stati destinati per spese
d'investimento 9,5 milioni nel triennio di cui 3,5 milioni nel
2009. Per il funzionamento dell'Associazione del Forte di Bard, di
cui alla legge 10 del 1996, sono stanziati 3,2 milioni.
Settore istruzione. La legge regionale 25 del 2001, di
istituzione dell'Università della Valle d'Aosta, vede stanziati 7,6
milioni quasi interamente destinati al finanziamento di spese
correnti. Per gli interventi della Regione per l'attuazione del
diritto allo studio nell'ambito universitario, disciplinati dalla
legge regionale 30/1989 sono stati stanziati 3,4 milioni. Il
contributo annuo per il funzionamento della Fondazione Istituto
musicale della Valle d'Aosta ammonta a 4,3 milioni, ai sensi della
legge 8 del 1992.
Per garantire il funzionamento delle istituzioni scolastiche
regionali di cui alla legge 19 del 2000, sono stati destinati 5,1
milioni per lo più concernenti i trasferimenti delle dotazioni
ordinarie e perequative (2,2 milioni), mentre per i trasferimenti
delle dotazioni straordinarie per realizzazione di progetti di
iniziativa della Regione sono stati stanziati 1,2 milioni. Le
risorse destinate al finanziamento delle scuole private (scuole
materne ed elementari) gestite da istituti ed enti morali sono di
3,2 milioni ai sensi della legge 55 del 1986.
Settore ambiente e territorio. Per il finanziamento del
programma pluriennale nel settore del servizio idrico integrato, la
legge regionale 13 del 2008 prevede uno stanziamento complessivo,
nel periodo 2008/2015, pari a euro 182.530.000, di cui euro 18,08
milioni nel 2008. Nel periodo 2009/2011 sono stati previsti 43,5
milioni nel 2009, 27,45 milioni nel 2010 e 25,1 milioni nel 2011.
Per il finanziamento degli interventi di interesse regionale
realizzati da Comuni, Comunità montane, consorzi e/o loro
associazioni nel settore della raccolta e del trattamento delle
acque reflue e delle acque destinate al consumo umano di cui alla
legge 27 del 1999, sono stati stanziati 4,2 milioni di euro. Per lo
smaltimento dei rifiuti, di cui alla legge regionale 31 del 2007
sono destinati 5,3 milioni di cui 4,3 per la gestione di impianti e
di attività finalizzate allo smaltimento e al recupero dei rifiuti,
nonché per la gestione delle acque reflue, e 1 milione per la
realizzazione delle opere e impianti necessari per l'attuazione del
piano regionale dei rifiuti. I trasferimenti all'ARPA ammontano a
5,6 milioni, quasi interamente destinati all'esercizio di funzioni
in materia di prevenzione e controllo ambientale, ai sensi della
legge 41/1995. I finanziamenti previsti dalla legge 18 del 1992 per
la costruzione di infrastrutture tecniche per il Parco del
Mont?Avic ammontano ad 1 milione, mentre il trasferimento annuale
all'ente gestore del parco, previsto dalla legge 16 del 2004, è
pari a 1,2 milioni.
Settore protezione civile. Per le attività di protezione civile
sono previsti 17,6 milioni di euro, compresi i 6 milioni iscritti
nella finanza locale per contributi ai Comuni e alle Comunità
montane per interventi per la prevenzione di eventi calamitosi.
Della somma complessiva, 2,1 milioni sono destinati alle misure di
previsione e prevenzione di eventi calamitosi e 7,2 agli interventi
strutturali per la difesa dei rischi idrogeologici. A questi si
aggiungono 7,8 milioni per l'elitrasporto.
Mi avvio a concludere con alcune considerazioni in merito al
disegno di legge finanziaria. Si tratta di un atto programmatorio
che, nel periodo di grave crisi economica che stiamo vivendo,
contribuisce a dare certezze alla società valdostana, certezze che
passano attraverso: l'incremento di 16 milioni dei trasferimenti
alle comunità locali, le più vicine alle esigenze dei cittadini, a
cui sono destinati complessivamente 227,2 milioni; una particolare
attenzione alla sanità che vede sostanzialmente confermate le
risorse assegnate nell'anno precedente; l'incremento di 2,6 milioni
del Fondo regionale per le politiche sociali, pari al 9,7 percento,
che raggiunge uno stanziamento di quasi 30 milioni; l'incremento di
2,7 milioni delle risorse destinate al finanziamento del piano
triennale di politiche del lavoro per un importo complessivo nel
triennio di 18 milioni; il cofinanziamento del programma attuativo
regionale (PAR) del Fondo Aree sottoutilizzate (FAS) e dei
programmi di investimento comunitari della programmazione 2007?2013
(quali: competitività regionale, cooperazione territoriale europea,
occupazione, programma di sviluppo rurale); il finanziamento pari a
10 milioni degli aiuti diretti alle aziende agricole per
l'attuazione del programma di sviluppo rurale 2007?13 in attesa
dello sblocco delle risorse a ciò destinate dallo Stato e
dall'Unione europea.
L'attenzione verso la difficile situazione economica è
dimostrata inoltre dalla previsione nell'ambito dei fondi globali
di ulteriori risorse destinate al finanziamento di disegni di legge
concernenti: iniziative straordinarie a sostegno dell'economia per
3 milioni, interventi per il contenimento dei costi dell'energia
elettrica per 9 milioni nel triennio e interventi volti ad
incentivare le imprese industriali e artigiane per 3 milioni nel
triennio.
Capisco, Presidente e colleghi, quanto la mia relazione ? in
certe sue parti ? possa essere considerata arida come solo le cifre
di una finanziaria e di un bilancio possono esserlo. Tuttavia
abbiamo tutti noi la consapevolezza di come questi strumenti siano
le linee direttrici che incanalano l'azione di governo che dà
concretezza non solo al programma politico del governo e della sua
maggioranza, ma offre l'insieme di risposte, discusse con la
minoranza nella logica della dialettica parlamentare,
nell'interesse comune: quello di far crescere e progredire
quell'autonomia speciale della Valle d'Aosta che ci è stata data in
eredità e di cui dobbiamo essere i fieri interpreti per il bene del
popolo valdostano. Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Merci, M. le Président. Innanzitutto un
doveroso ringraziamento per il lavoro svolto con dedizione e
serietà da tutti i collaboratori dell'Assessorato alle finanze, in
particolare al coordinatore dr. Bieler, ai dirigenti dr. Nuvolari e
dott.ssa Borney. Un ringraziamento anche al relatore, collega
Rosset, per la sua puntuale e precisa relazione e per l'egregio
lavoro svolto in qualità di presidente di commissione. Un grazie
anche a tutti i colleghi Consiglieri per l'intenso lavoro svolto
nella II Commissione consiliare, a tutti i Capigruppo per il loro
contributo alla costruzione di questo bilancio in un momento
socio-economico molto complesso. In tutti ho trovato collaborazione
e senso di responsabilità al di là dei ruoli, maggioranza e
opposizione: tutti infatti siamo consci che il contesto esterno
all'inizio di questa XIII legislatura si presenta con significative
incertezze sia dal punto di vista economico, per la crisi
finanziaria scatenatasi dopo l'estate, sia dal punto di vista
istituzionale, con il progressivo realizzarsi del federalismo
fiscale da parte di un governo centrale a maggioranza forte. Tale
contesto instabile è determinato da fenomeni di dimensione mondiale
difficilmente controllabili e di origine incerta che, associato
alla dimensione limitata della nostra regione, potrebbe portare a
significative preoccupazioni, se non adeguatamente governata a
gestita. È con questa prospettiva che sono iniziati i lavori di
predisposizione di questo bilancio. Vi assicuro che è sempre stata
presente la preoccupazione di intervenire in modo concreto e
tempestivo. Il problema non è più se la crisi ci sarà e se il
federalismo si farà, ma è di come e di quando ciò avverrà.
I dati macroeconomici degli ultimi mesi hanno segnalato come
l'economia della regione abbia registrato una lieve crescita
ancorché rallentata, in controtendenza con le altre regioni
italiane. A mio avviso questa "resistenza" è dovuto ad un'economia
reale solida e sobria. La popolazione valdostana è tenace e, nei
momenti di difficoltà, ha dimostrato di saper dare il meglio di sé.
Il bilancio regionale quindi deve dare certezza di risorse ai
valdostani e favorire un contesto economico in cui gli operatori, i
cittadini, le famiglie, le imprese e gli enti locali possano
reagire e contrastare le ipotesi recessive.
A livello nazionale, la nota di aggiornamento al Documento di
Programmazione Economico-Finanziaria per gli anni 2009-2013,
presentata nel Consiglio dei Ministri del 23 settembre 2008,
evidenzia una congiuntura internazionale che si è deteriorata per
l'accentuarsi della crisi finanziaria, per l'incremento del prezzo
delle materie prime e per le nuove tensioni inflazionistiche.
L'area dell'euro ha sperimentato, nel secondo trimestre dell'anno,
una contrazione del PIL rispetto al periodo precedente e, pertanto,
le stime di crescita a livello nazionale per il 2008 e per il 2009
sono state ritoccate verso il basso, rispetto al DPEF 2009-2013.
Inoltre sono ora stimate allo 0,5 percento per il 2009 e attorno
all'1 percento per gli anni 2010 e 2011. Relativamente al 2008, i
dati del dipartimento delle finanze mostrano entrate tributarie
ancora in crescita, per i primi 9 mesi dell'anno, di circa il 2
percento rispetto allo stesso periodo dell'anno precedente.
Le previsioni delle entrate nel bilancio regionale sono
formulate sulla base dell'andamento delle stesse nei tre anni
precedenti, nonché dello sviluppo delle entrate tributarie
erariali, quali risultano dalle previsioni indicate dagli organi
dello Stato. Alla luce di quanto sopra, la previsione complessiva
delle entrate regionali per il 2009, escludendo dal confronto, come
sempre, le contabilità speciali, è stata formulata prudenzialmente
sulla base di una sostanziale stabilità rispetto alla previsione
formulata per il 2008, in termini reali, cioè al netto
dell'inflazione. Infatti il tasso di inflazione rilevato a ottobre
è pari al 3,4 percento. Nell'attuale quadro macroeconomico, come
appena ricordato, anche per il 2010 e 2011 non è stata prevista
alcuna crescita complessiva delle entrate in termini reali,
considerando il tasso di inflazione programmata dell'1,5
percento.
L'aspetto fondamentale da sottolineare relativamente al 2009 è
l'iscrizione della previsione di un avanzo di amministrazione,
stimato in 160 milioni di euro. Questo ha permesso di ridurre
drasticamente la previsione di indebitamento, che passa dai circa
200 milioni del 2008 a 47 milioni nel 2009. Ovviamente, mi
riferisco all'autorizzazione per l'anno 2009 ad assumere nuovi
prestiti. L'importo complessivo dell'indebitamento in essere a fine
2008 è pari a 450 milioni di euro, in massima parte determinato
dall'operazione di acquisto delle centrali idroelettriche, il
finanziamento del fondo per la ricostruzione conseguente
all'alluvione e all'acquisto del complesso immobiliare Grand Hôtel
Billia.
Un osservatore attento potrebbe, a ragion veduta, chiedersi
quali siano le ragioni che portano una pubblica amministrazione a
prevedere un avanzo per l'anno 2009: partendo dall'ipotesi che,
qualora per l'anno 2008, ci fossero le circostanze che portano ad
una tale previsione, più opportuno sarebbe attivare i procedimenti
di spesa già nell'anno in corso, anziché aumentare gli stanziamenti
di previsione dell'anno successivo. La risposta a questa domanda è
data dalle regole del patto di stabilità che, come noto, impone a
questa regione di non incrementare le spese per il 2008, oggetto di
accordo con il Ministro dell'economia, di oltre il 2,5 percento
rispetto all'anno 2007. Questa circostanza, abbinata alla conferma
di quanto iscritto in entrata per l'anno 2008, mi porta a giudicare
prudenziale la stima di avanzo inserita nella previsione. Per gli
anni 2010 e 2011, non è immaginabile iscrivere oggi una previsione
attendibile di avanzo, pertanto è stato riproposto, come in
passato, una previsione di indebitamento pari a circa 190 milioni,
che si situa, comunque, al di sotto del livello della previsione
per l'anno 2008.
Sul versante delle entrate, il totale del bilancio regionale
pareggia nella cifra di 2 miliardi 460 milioni di euro. La vera
"massa di manovra" è pari a 1 miliardo 675 milioni, al netto delle
partite di giro, con una crescita prevista del 3 percento rispetto
alla previsione 2008.
Esaminando le principali ripartizioni nelle quali sono
classificate le entrate del nostro bilancio, i tributi propri e le
compartecipazioni ai tributi erariali (titolo I) che costituiscono
la voce principale del bilancio (più dell'83 percento
dell'ammontare complessivo delle risorse disponibili), sono
previsti in crescita del 3,5 percento rispetto al 2008, per effetto
esclusivamente dell'aumento del gettito delle compartecipazioni ai
tributi erariali. In particolare è stata prevista una riduzione,
tra i tributi propri, della tassa di concessione sulla Casa da
gioco e una crescita, tra le compartecipazioni ai tributi erariali,
di IRPEF, IRES e IVA per le quali, alla luce dei dati del
consuntivo 2007 e dell'andamento dell'anno in corso, le previsioni
per il 2008 già sono risultate sottostimate. La riduzione della
previsione della tassa di concessione sulla Casa da gioco risente
dell'effetto dell'entrata in vigore del nuovo disciplinare
regolante i rapporti della stessa con la Regione, di cui alla
deliberazione del Consiglio regionale 3173 del 20 dicembre 2007.
Parimenti, tale riduzione trova analogo riscontro nel contenimento
della previsione di spesa.
La previsione delle entrate riferite ai fondi dello Stato per il
2009 risulta superiore del 6 percento rispetto al precedente
bilancio, per effetto dell'iscrizione dei fondi statali stanziati a
favore dei comuni valdostani, per compensare i minori introiti
derivanti dall'esclusione dall'ICI delle unità immobiliari adibite
ad abitazione principale. Le previsioni delle entrate derivanti da
rendite patrimoniali sono previste in calo di circa il 13 percento
rispetto al precedente bilancio, per effetto della riduzione
dell'importo dei 2 fondi comunitari: il fondo per interventi per la
formazione professionale e la politica del lavoro passa da 6,8 a
4,6 milioni; il fondo per l'attuazione del programma competitività
regionale passa da 4,5 a 2,7 milioni.
L'indebitamento previsto per il 2009, pari a 47 milioni, si
riferisce al finanziamento di opere già contemplate da leggi
regionali, in particolare per il servizio idrico integrato di cui
alla legge regionale 18 aprile 2008, n. 13. Non si è reso
necessario, come già evidenziato, prevedere l'assunzione di mutui
per il pareggio del bilancio per il 2009. La riduzione del debito
previsto produce virtuosamente una contrazione della spesa, anche
in parte corrente, per effetto della riduzione della previsione
degli stanziamenti per gli interessi passivi.
Sul versante delle spese, l'incidenza delle spese correnti è
pari al 67,64 percento e registra un significativo miglioramento,
pari all'1,42 percento, rispetto alla previsione 2008, ove il
rapporto si attestava al 69,06 percento.
Dall'analisi per la destinazione delle risorse iscritte in
bilancio, la sicurezza sociale si conferma il settore di intervento
prioritario, rappresentando il 19,4 percento delle risorse
disponibili, equivalenti a 324 milioni nel 2009. Tale somma
assicura, tra altro, il trasferimento all'azienda USL di 255
milioni. Per quanto riguarda le risorse destinate alle strutture
sanitarie e socio sanitarie esse ammontano a 12,3 milioni. Il fondo
per le politiche sociali è determinato in 96 milioni per il
triennio, di cui quasi 28 milioni per l'anno 2009, con un aumento
pari a circa il 10 percento rispetto alla previsione per l'anno
precedente. Le provvidenze a favore degli invalidi civili, per
l'anno 2009, sono determinate in quasi 24 milioni.
Il 15,1 percento del bilancio regionale è destinato alla Finanza
locale, per un importo complessivo pari a 253 milioni, in
significativo aumento rispetto all'anno precedente, dando così
certezza e contenuto al sistema delle autonomie degli enti locali
valdostani: comuni e comunità montane. Di questi, 227 milioni sono
i trasferimenti previsti dalla legge regionale 48/1995 che assegna
al settore il 95 percento dell'IRPEF accertata nel rendiconto della
Regione 2007, di cui il 56 percento, pari a 128 milioni, è
destinato ai trasferimenti senza vincolo di destinazione; il 24
percento, pari a 55 milioni, alle leggi di settore e il 20
percento, pari a 45 milioni, al Fospi e alla legge 21 del 1994.
Breve inciso: questo dato dà anche tranquillità per gli enti
locali, di un trasferimento in linea per il 2010, essendo che il
riferimento del 95 percento dell'IRPEF sarà riferito al 2008 e, da
una verifica che è stata fatta dagli uffic,i addirittura l'IRPEF
nel 2008 dovrebbe essere in crescita. Il trend di aumento dei
trasferimenti agli enti locali (passati da meno di 150 milioni di
euro nel 1998 a più di 227 nel 2009) è in netta controtendenza
rispetto a quanto avviene a livello nazionale e ha una prospettiva
di ulteriore aumento nell'anno 2010, stante l'attuale situazione
delle entrate IRPEF per l'anno 2008. Nel resto del paese, infatti,
i comuni minacciano il governo di non procedere all'approvazione
del bilancio di previsione per insufficienza di risorse.
Al settore dello sviluppo economico sono state assegnate risorse
per 249 milioni, pari al 14,8 percento del bilancio, in crescita di
5 milioni rispetto al 2008. Esse risultano ripartite come segue,
per quanto riguarda le macrostrutture: interventi in agricoltura 57
milioni, zootecnia 18 milioni, politica del lavoro 6,4 milioni,
formazione professionale 16,3 milioni, commercio, turismo e
alberghi 50 milioni circa, artigianato, industria e risorse
energetiche 27 milioni, trasporti 43 milioni, programmi comunitari
31 milioni. A questi importi si aggiungono circa 8 milioni di euro
di trasferimenti ai fondi di rotazione così suddivisi: 4 milioni e
150 mila euro al fondo per l'edilizia residenziale; 1 milione e 800
mila euro al fondo per le opere di miglioramento fondiario in
agricoltura; 1 milione per gli interventi a sostegno delle attività
turistico ricettive e commerciali; 300 mila euro per il sostegno
alle aziende agrituristiche. All'edilizia residenziale sono
destinati 4,2 milioni di euro di cui 3,3 nel fondo regionale per le
politiche abitative.
Nell'ambito della politica del lavoro, oltre agli importi sopra
menzionati, la legge finanziaria regionale proroga l'autorizzazione
di spesa necessaria alla copertura degli oneri sostenuti dai
professionisti per la predisposizione della documentazione di
accesso dei lavoratori agli ammortizzatori sociali.Parte degli
interventi per la formazione professionale sono stati oggetto di un
accorpamento contabile nel piano di politica del lavoro. Questo
permette una regia unitaria da parte dell'agenzia del lavoro, con
l'obiettivo di raggiungere economie di scala e di valutare la
possibilità di rendicontare gli stessi interventi nell'ambito dei
programmi cofinanziati del Fondo Sociale Europeo. Uno sforzo
particolare è stato fatto per assicurare l'anticipo dei 10 milioni
di euro necessari per il finanziamento degli aiuti previsti
dall'indennità compensativa e dalla misura agro ambientale relative
all'anno 2008, in attuazione del regolamento comunitario n.
1698/2005.
Il personale per i servizi regionali, con una spesa di 157
milioni, occupa il 9,3 percento delle spese, a cui occorre
aggiungere 117 milioni per il personale delle scuole e 20 milioni
per il personale degli interventi di settore. Il totale della spesa
di personale è pari a 295 milioni, ovvero il 17,6 percento del
bilancio. La dotazione organica della struttura regionale del 2009
è stabilita in 2.920, in aumento di 32 unità rispetto all'organico
del 2008, ripartiti in 23 unità al trasferimento delle competenze
in materia di catasto e in 9 unità al passaggio delle competenze in
materia di motorizzazione civile e tasse auto. La dotazione
organica è composta, tra altro, per 519 unità relative alle
istituzioni scolastiche, 160 al corpo forestale valdostano e 229 al
corpo valdostano dei vigili del fuoco.
L'8 percento del bilancio è destinato all'assetto del territorio
e alla tutela per l'ambiente per un importo pari a 139 milioni in
crescita del 38 percento rispetto alla previsione del 2008, in
ragione dell'entrata in vigore della legge regionale n. 13 del 2008
concernente il sistema idrico integrato.
Quasi il 12 percento del bilancio è destinata all'istruzione e
alla cultura, per un importo pari a quasi 200 milioni, incluso il
personale direttivo e docente. Di questi, ai programmi della
cultura sono destinati 22,3 milioni per i musei, i beni culturali e
ambientali, 13,3 alle attività culturali e scientifiche, 5,6 alla
promozione culturale, sportiva e sociale, e quasi 900 mila alle
biblioteche ed archivi. Per l'istruzione sono destinati quasi 18
milioni agli interventi a carattere scolastico, 5 per il diritto
allo studio, 8 al funzionamento delle scuole e 8 agli investimenti
nelle strutture scolastiche. Inoltre, si possono evidenziare i 53
milioni, pari al 3 percento del bilancio, stanziati per il
funzionamento dei servizi regionali e 15 milioni, pari al 1
percento del bilancio, per il trasferimento al Consiglio
regionale.
Il settore del patrimonio ha assegnati 47 milioni distribuiti
tra indennità di esproprio, manutenzione stabili e acquisizione di
immobili. Il settore delle partecipazioni ha 29,6 milioni, di cui
quasi 8,2 per i fondi di rotazione e 21,4 nel fondo della gestione
speciale di Finaosta, per il completamento della finanziamento
della nuova funivia del Monte Bianco. Infine 16,3 milioni, pari
all'1 percento del bilancio, per i programmi di informatizzazione
di interesse regionale.
A quanto detto si aggiungono i cosiddetti oneri non ripartibili,
pari a 176 milioni (ovvero il 10 percento della spesa). Questi sono
composti per 70 milioni dal rimborso di prestiti sia per la parte
interessi che per la quota in conto capitale; per 77 milioni dai
fondi di riserva e per 14 milioni dalle spese per la restituzione
allo Stato di imposte rimborsate ai contribuenti che, ai sensi
della 690/1981, vengono richiesti per i 9 decimi alla Regione. Una
parte consistente di risorse, pari a 11,7 milioni è destinata ai
fondi globali, di cui, come noto, 3 milioni per le prime emergenze
conseguenti alla crisi finanziaria.
Riprendo il discorso sul patto di stabilità per illustrare come
il tema del riequilibrio della finanza pubblica statale abbia
inciso sulla stesura di questo bilancio. La legge prevede infatti
che il risparmio possa essere raggiunto sia attraverso la riduzione
della spesa sia attraverso l'acquisizione di nuove competenze.
Così, in questo bilancio, si evidenziano gli effetti del titolo II,
della legge n. 9, concernente le disposizioni per la gestione
regionale delle tasse automobilistiche, per 1 milione e 500 mila
euro, e per la legge regionale 19 concernente le disposizioni per
l'allocazione delle funzioni amministrative in materia di catasto
terreni e catasto edilizio urbano, per ulteriori 1 milione e 500
mila euro. Allo stesso modo, nella legge finanziaria regionale è
stata confermata la regola per la Regione della copertura del 50
percento dei posto in organico resisi vacanti durante l'anno. A
questi contenimenti partecipano anche gli Enti locali e
l'Università della Valle d'Aosta che concordano con la Regione un
patto di stabilità interno. Gli enti locali, inoltre, hanno il
blocco delle indennità di funzione e dei gettoni di presenza degli
amministratori.
Illustrando la parte delle entrate, ho accennato al fatto che
nel bilancio è inserita una previsione di avanzo prudenziale. Il
rendiconto per l'anno 2008 evidenzierà nella primavera 2009 il
reale avanzo di amministrazione. L'eventuale eccedenza rispetto ai
160 milioni, previsti in bilancio, alimenterà un apposito fondo
autorizzato dall'articolo 3 della legge finanziaria regionale per
gli anni 2009-2011. È in corso una trattativa con lo Stato per
destinare questo fondo a specifici investimenti o interventi di
contenimento degli effetti derivanti dalla crisi in atto.
In merito alla crisi, il bilancio e la legge finanziaria
2009-2011 in discussione vengono approvati all'inizio di un periodo
di crisi economica. Come ho appena illustrato, questo bilancio non
ne risente gli effetti, bensì è stato costruito per creare le
premesse per arginarla. Tre milioni di euro sono stati iscritti nei
fondi globali per un primo intervento in risposta alle necessità
più urgenti, ma l'intero bilancio, settore per settore, presenta
gli stanziamenti necessari per fare fronte a questo periodo di
incertezza economica.
Gli interventi saranno sia di sostegno alla domanda, attraverso
specifici interventi rivolti alle famiglie, ma anche di sostegno
all'offerta attraverso interventi agli investimenti delle imprese.
Gli interventi saranno identificati attraverso i tre tavoli
appositamente istituiti: il tavolo politico che a breve sarà
investito del compito di fare una proposta di tipo organico e
complessivo a 360 gradi, che vede presenti tutti i Capigruppo del
Consiglio regionale, il tavolo di confronto con il sistema bancario
e creditizio e il tavolo tecnico rappresentato dai coordinatori
delle strutture regionali, dal responsabile dell'osservatorio
economico e sociale e da Finaosta.
Per le conclusioni, in sintesi, il bilancio regionale,
in
primis
, ha una forte priorità sulla persona. È stata
sottolineata l'attenzione alla salute e alla sicurezza sociale.
In secundis
, tiene in conto il rispetto istituzionale degli
Enti locali, a cui assicura finanziamenti consistenti e certi. Non
ultimo, lo sviluppo economico trova adeguato spazio in questa
delicata situazione congiunturale. Il bilancio regionale, basato
sulle previsioni delle entrate realistiche, è serio, completo e
veritiero, in quanto tutte le spese prevedibili sono state inserite
in linea con gli obiettivi di finanza pubblica nazionale. Il
bilancio regionale è peraltro virtuoso, in quanto migliora
l'incidenza della spesa di investimento rispetto a quella corrente
e l'incidenza della spesa di intervento rispetto a quella di
funzionamento. Inoltre, registra l'inserimento della previsione di
avanzo e riduce contestualmente l'autorizzazione all'indebitamento.
Infine, il bilancio regionale che la Giunta sottopone al Consiglio
è una garanzia, in quanto fissa il quadro della programmazione
finanziaria del prossimo triennio e, in quanto tale, fornisce la
certezza delle risorse.
Concludo ringraziando ancora i colleghi Consiglieri per
l'intenso lavoro svolto dalla II Commissione, dal CPEL, dai
componenti del patto per lo sviluppo e tutti coloro che sono
intervenuti nel processo di predisposizione di questo documento
contabile. Il ringraziamento è doveroso per la ricchezza degli
stimoli e per il clima di grande rispetto che ha contraddistinto il
lavoro di tutti. Questo ha permesso di tenere conto il più
possibile delle istanze di ciascuno.
Président
- La parole au Président de la Région,
Rollandin.
Rollandin (UV)
- Grazie, Presidente. La legge regionale
54, all'articolo 66, 6° comma, prevede che il Presidente della
Giunta svolga annualmente e contestualmente alla presentazione del
bilancio un rapporto sulla partecipazione degli enti locali ai
processi decisionali dell'Amministrazione regionale. Credo quindi
di dovervi due parole su questo tema.
Le attività svolte dal CPEL nel corso del 2008. Alla data del 21
ottobre il CPEL ha espresso il proprio parere: su richiesta della
Presidenza del Consiglio regionale su 19 disegni di legge, una
proposta di regolamento regionale recante nuova disciplina modalità
di esercizio dei casi di esclusione del diritto di accesso ai
documenti amministrativi, due proposte di atto amministrativo
recanti ratifica dell'adozione del piano regionale delle attività
estrattive, approvazione del primo comma dell'articolo 17 della
legge 21, programma delle opere di rilevante interesse regionale.
Su richiesta della Presidenza della Regione: su 30 proposte di
delibera della giunta e 4 proposte di atto amministrativo, recanti
direttiva concernente il personale appartenente alle categorie
degli enti del comparto unico della Valle d'Aosta, definizione e
chiusura del contratto per la parte economica, biennio
2006-07/2008-09, piano di sorveglianza in risposta verso gli
effetti della serie di ondate di calore anomalo, studio comparativo
fra i sistemi di trattamento e smaltimento dei rifiuti.
Fra le deliberazioni esaminate meritano menzione quelle che
prevedono una intesa e, in particolare, quelle sulla ricostruzione
del comitato finanza e contabilità, il patto di stabilità e la
disciplina per il 2008, le caratteristiche delle uniformi e dei
gradi distintivi di grado degli addetti alla polizia locale, la
razionalizzazione e il contenimento della spesa per il personale
degli enti locali, il piano di interventi per progetti a favore dei
giovani. Poi darò la copia per la distribuzione.
Per quanto riguarda la finanza e la contabilità, gli atti più
rilevanti assunti in materia nel 2008 sono stati in gran parte il
risultato di analisi svolte nell'ambito del comitato finanza e
contabilità. Nell'ambito della materia contabile va segnalato che
la delibera di giunta del 27 dicembre 2008 ha approvato un
protocollo di intesa con il CPEL, che affida alla sezione
contabilità le attività relative all'attuazione delle competenze
previste dall'articolo 33 del regolamento regionale, di conseguenza
alcune parti sono state riferite al nuovo comitato.
La sezione del 2008 ha inoltre intrapreso la revisione del
regolamento regionale relativo all'ordinamento finanziario e
contabile degli Enti locali. La sezione ha inoltre organizzato e
tenuto un corso di formazione destinato agli operatori di
contabilità degli Enti locali della Regione, finalizzato ad
approfondire le nuove tematiche contabili e a presentare i primi
risultati del
benchmarking
effettuato su dati consuntivi del
2007, e ha collaborato con il CELVA sulla organizzazione della
ulteriore sessione autunnale di corsi degli amministratori.
Per quanto riguarda gli aspetti legati alla finanza, va
segnalato che sulla base delle attività svolte dalla sezione
finanza, analogamente a quanto è avvenuto negli anni precedenti,
anche per il 2008 la Giunta ha approvato, previo parere del CPEL,
la disciplina del patto di stabilità per l'anno in corso. In
relazione a quanto stabilito, sempre dall'articolo 7 della legge
30, la sezione ha inoltre attivato il monitoraggio da effettuare
nei confronti degli enti locali per verificare gli effetti della
applicazione delle disposizioni della finanza locale da parte dei
comuni, sia ai fini previsti dall'articolo 7 della 48/1995, sia ai
fini di ulteriori informazioni. In materia di finanza locale, sulla
base del bilancio e della legge finanziaria per il 2008, con
deliberazione la Giunta regionale ha definito, previa analisi della
sezione finanza e acquisizione del parere del Comitato degli Enti
locali, parametri e percentuali di riparto dei trasferimenti
finanziari agli Enti locali.
Nell'anno 2008 per quanto riguarda il
Conseil de la
Plaine
, si è riunito una sola volta il 29 luglio: le leggi
regionali concernenti gli enti locali sono state fatte oggetto di
approfondimento e tenuto conto che vi darò copia. Non sto a leggere
ulteriormente la relazione.
L'altro impegno che è previsto dalle leggi è relativo al
rapporto di sintesi sul piano di politiche del lavoro e formazione
professionale, ai sensi dell'articolo 4 e 5 della legge regionale
7/2003. I progetti presentati a vario titolo sul piano di politiche
del lavoro nel corso del 2008, dati aggiornati al 18 novembre 2008,
ammontano a circa 180; hanno richiesto un impegno finanziario
complessivo pari a 3 milioni di euro e hanno interessato circa 120
assunzioni o stabilizzazioni di rapporti di lavoro a cui si devono
aggiungere le 91 occupazioni temporanee in lavori di utilità
sociale. A livello di maggiore dettaglio notiamo che sono stati
approvati 41 progetti volti a promuovere e sostenere percorsi di
orientamento, formazione, sostegno e inserimento lavorativo, che
hanno interessato l'assunzione di 38 persone, di cui 68 disoccupate
a lungo periodo, e l'8 percento di famiglie monoparentali; 21
progetti relativi a interventi straordinari per contrastare la
perdita di posti di lavoro in caso di crisi aziendale e settoriale
derivanti da piani di ristrutturazione, che hanno determinato 21
assunzioni di lavoratori in mobilità; 47 progetti finalizzati a
sostenere percorsi di avvicinamento al lavoro delle persone
disabili, che hanno permesso l'assunzione di 47 persone; si devono
anche aggiungere 3 ulteriori assunzioni relative a progetti di
inserimento lavorativo di persone disabili e svantaggiate presso
gli enti locali; 28 progetti relativi a progetti di avvio di
attività di neoimprenditori che hanno permesso la rioccupazione di
altrettante persone; 5 progetti di stabilizzazione dei rapporti di
lavoro e trasformazione di contratto da tempo determinato a tempo
indeterminato; 5 progetti di promozione e assunzione di lavoratori
anziani per favorire il raggiungimento dei requisiti per la
pensione di vecchiaia e anzianità, anche qui il numero dei progetti
coincide con il numero dei beneficiati.
Ho voluto riprendere questi temi perché saranno nel prossimo
piano dei punti di riflessione molto importanti e visto che abbiamo
detto che nella predisposizione del piano faremo riferimento sia al
piano in scadenza, che è stato prorogato fino a giugno 2008, sia in
preparazione dell'altro, credo che questi dati possano consentire
una riflessione sul periodo particolare che stiamo vivendo,
collegandolo alla crisi generale a cui andremo incontro sul sistema
lavoro. Si deve poi rimarcare che nel corso del 2008 sono stati
avviati 17 progetti di lavoro di utilità sociale, tutti attuati con
cooperative sociali di tipo B e C, per una durata media di 6-7 mesi
e per l'impiego di 91 lavoratori di cui 14 capisquadra, 10 donne
disoccupate, 34 persone in difficoltà occupazionale, 30 invalidi, 2
disoccupati di lunga durata e un soggetto in cassa integrazione con
mobilità. L'impegno finanziario a carico della Direzione agenzia
regionale del lavoro è stato di 1,42 milioni di euro, ovvero il 94
percento delle risorse rese disponibili agli Enti locali. Sotto il
profilo finanziario la quota più importante delle risorse di cui il
piano è dotato, viene assorbita dai lavori di utilità sociale, cui
seguono le azioni a sostegno di persone disabili o in situazione di
svantaggio sociale, di azioni volte a sostenere l'inserimento
lavorativo dei soggetti deboli.
Occorre ricordare che una parte significativa delle politiche
del lavoro regionali, in particolare quelle inerenti i servizi
reali, come la formazione e la riqualificazione della forza lavoro,
le attività di orientamento, vengono sostenute finanziariamente
attraverso il Fondo Sociale Europeo per l'occupazione. Infine si
deve rimarcare che, al di là dei dati quantitativi, sotto il
profilo qualitativo i dati precedenti consentono di mettere in luce
come le azioni del piano politiche del lavoro abbiano avuto un
importante ruolo di sostegno per una quota piuttosto significativa
di soggetti la cui spendibilità sul mercato del lavoro sarebbe
risultata altrimenti piuttosto bassa. Va altresì notato che
indicativamente le assunzioni sostenute dal Piano di politiche del
lavoro costituiscono circa il 10-12 percento del complesso della
domanda del lavoro. Si fa inoltre presente che le attività
afferenti alla formazione professionale e all'orientamento sono
state realizzate a valere sul POR FSE Obiettivo 3, 2000-2006 e POR
FSE Obiettivo 2007-2013.
Sempre in questa relazione, sono indicate dal 1° gennaio al 18
novembre 2008, le situazioni relative ai vari progetti: se volete
lo leggo, ma visto che anche questo potrebbe essere oggetto di
distribuzione e di approfondimento... solo per non annoiare, ma
penso che sia utile dare una piccola informazione. Per quanto
riguarda il primo progetto: promuovere e sostenere i percorsi di
orientamento, formazione e sostegno all'inserimento lavorativo, per
il periodo dal 1° gennaio al 18 novembre 2008 - per tutti vale
questa data - i progetti depositati sono stati 41, quelli esaminati
tutti, approvati 38, respinti dal consiglio per le politiche del
lavoro 3; totale delle persone assunte relativamente ai progetti
approvati per il 2008, 38, di cui 12 maschi e 26 femmine. La
tipologia dei lavoratori ve la lascio, per non annoiare. Totale
della spesa: 367.000 €.
L'altro punto è: interventi straordinari per contrastare la
perdita dei posti di lavoro in casi di crisi aziendale, settoriale
o derivanti da piani di ristrutturazione. Sempre la stessa data, i
progetti depositati sono stati 22, analizzati tutti, respinto 1 e
totale della spesa 255.000 €, persone assunte 21, di cui 14 maschi
e 7 femmine.
Per quanto riguarda l'altro progetto, sostenere percorsi di
avvicinamento al lavoro delle persone disabili o in situazioni di
svantaggio sociale - punto che era oggetto di una riflessione di
alcune interpellanze - i progetti depositati sono stati 48,
respinti 3, esaminati dal consiglio per le politiche del lavoro,
quindi hanno dato questo esito: progetti approvati 47 con il
de
minimis
44 e 3 con il regolamento di esenzione,
progetti respinti come ho detto, totale persone assunte
relativamente al progetto 47, di cui 34 maschi e 13 femmine, la
spesa totale è stata di 533.800 euro.
L'altro punto è sostenere percorsi di avvicinamento al lavoro
delle persone disabili in situazioni di svantaggio sociale,
trasformazione del contratto di lavoro da tempo determinato a tempo
indeterminato: in questo caso i progetti sono stati 6, tutti
esaminati, progetti respinti 1, qui in totale il riferimento alle
persone interessate è 5, di cui 3 maschi e 2 femmine per un totale
di 12.000 €. Questo è quello che ha avuto meno successo.
Promuovere l'assunzione dei lavoratori e delle lavoratrici
anziani per favorire il raggiungimento dei requisiti per la
pensione di vecchiaia e anzianità, tema che ci è stato riproposto
oggi dai sindacati come punto di grande importanza: ci sono persone
espulse che troveranno difficilmente ricollocazione, quindi sarà
uno dei progetti da riattivare. Progetti depositati (sempre stessa
data) 5: questi sono stati analizzati e approvati dal consiglio 2
sempre con regime
de minimis
e 2 sempre dallo stesso
approvati secondo un regolamento specifico; maschi: qui l'incidenza
è minima, totale 2 persone, 1 maschio e 1 femmina per 47.600 €.
Favorire l'inserimento lavorativo di persone disabili o
svantaggiate presso gli enti locali: 4 progetti, 1 respinto; 3
persone hanno usufruito di questo percorso, 2 maschi e 1 femmina,
totale 24.000 €.
Ancora: sviluppare l'imprenditorialità e sostenere lo sviluppo
locale, il servizio impresa che ha come obiettivo quello di
supportare le persone disoccupate alla verifica di fattibilità e
nella definizione della propria idea imprenditoriale, fornendo
servizi reali funzionali alla creazione di situazioni di
autoimpiego stabile e qualificate con incentivi economici. C'è
stato un numero abbastanza alto di persone, l'incentivo economico a
fondo perso per il sostegno agli investimenti iniziali viene
erogato per raggiungere un massimo di 15.000 € e 30.000 € per le
società, quindi un aiuto importante. Nel corso del 2008 le attività
svolte sono state 240 colloqui informativi, 90 colloqui
orientativi, erogazione di 3 corsi di base, 30 lavori disoccupati,
30 progetti di impresa, 28 lavoratori disoccupati, sostegno
all'avvio di impresa 24 imprese. Allo sportello "Punto impresa" si
è rivolta una utenza maschile nella misura del 56,4 percento e
femminile del 43,6.
Questo è l'ultimo progetto: sostenere l'inclusione sociale
mediante il lavoro. Le modalità sono le stesse, con una serie di
impegni di spesa: l'impegno finanziario qui è stato 1.420.000
€.
Questa è la situazione che ha dato origine all'attività nel
periodo che ho riferito. L'articolo 17 della legge finanziaria per
il 2009 dispone al comma 1 la proroga del piano triennale di
politiche del lavoro fino all'approvazione del piano 2009-2011.
Come detto, il nuovo piano sarà prevedibilmente portato entro
giugno e ciò avviene in relazione al complesso lavoro tutt'ora in
corso di consultazione e di predisposizione dei piani relativi alla
situazione di crisi, di cui parleremo in questi giorni.
È in fase di attenta valutazione l'opportunità di inserire degli
indicatori di successo, che permettano di monitorare il risultato
dei singoli macro obiettivi e di apportare eventuali correttivi
strategici in caso di insuccesso delle politiche intraprese. Questo
è un dato importante che è emerso anche nell'unica riunione che è
stata fatta, là dove ci sono in questo periodo molti che lasciano
una impresa, fanno la domanda per intraprendere come nuova impresa
senza avere nessuna preparazione, quindi con una probabilità di
successo molto limitata, per cui rischiamo di dare dei soldi per la
costituzione di imprese senza che ci sia il relativo successo. È
stata indicata come parte importante nella nuova politica del
lavoro, questo avvicinamento al grado di preparazione con cui
queste persone vanno a chiedere i soldi per fare impresa,
altrimenti diventa un finanziamento a fondo perso.
Queste sono alcune notazioni che mi sono permesso di fare. Vi
ringrazio per l'attenzione e spero che siano un punto di
riferimento per il dibattito che seguirà alla discussione del
bilancio.
Président
- Pour ceux qui désirent avoir copie du
rapport, maintenant nous faisons les photocopies: si vous avez la
patience d'attendre, sinon pour demain matin.
Les travaux reprendront demain matin à 9 heures et demie.
La séance est levée.
---
La séance se termine à 18 heures 21.
