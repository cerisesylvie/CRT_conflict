Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2417 del 26 ottobre 2016 - Resoconto
OGGETTO N. 2417/XIV - Petizione per il mantenimento del Liceo
Regina Maria Adelaide in via Torino. (Reiezione di due
risoluzioni)
Rosset (Presidente) -
Punto n. 22.01 dell'ordine del
giorno. Ha chiesto la parola il collega Marquis, ne ha facoltà.
Marquis (SA) -
In relazione alla petizione che è stata
presentata e sottoscritta dalla Signora Tendini e da 1475 cittadini
in data 28 giugno 2016, che è stata poi è assegnata per la sua
istruttoria alle Commissioni III e V, espongo a nome mio e del
collega Bertschy, Presidente della V Commissione, e anche dei
Commissari che hanno partecipato fattivamente ai lavori, le
risultanze del relativo iter di esame.
In data 1° agosto 2016 le Commissioni III e V hanno effettuato
un sopralluogo presso la sede del Liceo Maria Adelaide con la
partecipazione dell'Assessore alle opere pubbliche, Mauro Baccega,
il quale ha riferito che, dopo l'entrata in vigore della normativa
antisismica nell'anno 2003, si è resa necessaria una verifica
tecnica per valutare lo stato di conservazione dell'edificio e gli
eventuali interventi necessari. Ha riferito che da questo
approfondimento è emerso che l'edificio deve essere interamente
adeguato alle normative sugli impianti e a quelle antincendio, che
vi sono delle infiltrazioni d'acqua attraverso le cupole
illuminanti poste sulle terrazze, che causano infiltrazioni d'acqua
nell'auditorium sottostante e creano un dilavamento consistente.
Spiega, pertanto, che parrebbe non esservi problematiche
strutturali, che coinvolgono lo scheletro dell'edificio e la sua
staticità, ma più che altro il sistema di impermeabilizzazione dei
terrazzi. Ha comunicato che gli scenari all'epoca tracciati furono:
1) la ristrutturazione della sede attuale con un costo di 7 milioni
di euro non sufficiente ad ospitare tutti gli alunni iscritti; 2)
effettuare il finanziamento di interventi necessari per 1,5 milioni
di euro, di cui 850 mila euro sono stati spesi fino ad oggi per
evitare lo spostamento immediato e un intervento di
ristrutturazione avrebbe avuto la durata di otto anni e mezzo, il
costo di quest'ultimo è lievitato poi a 17 milioni di euro, più 2,5
milioni di spese di IVA e altri costi da sostenere. Ha reso noto
che la scelta è andata nella direzione di realizzare una scuola che
potesse ospitare due istituzioni scolastiche, con un intervento che
si aggira intorno ai 24 milioni di euro, per cui è prevista la
concessione di un finanziamento statale di 7 milioni di euro.
In data 23 settembre 2016 le Commissioni consiliari permanenti
III e V hanno proceduto all'audizione di una delegazione dei
firmatari della petizione, composta dalle Signore Tenedini, Feder e
dal Signor Botti (rappresentanti degli insegnanti), la Signora
Locatelli e il Signor Scandariato (rappresentanti dei genitori) e
il Signor Talamo (rappresentante dei commercianti); successivamente
i lavori sono proseguiti con l'audizione degli Assessori competenti
Baccega e Rini, accompagnati dai dirigenti delle strutture
regionali.
Il Signor Scandariato ha riferito le preoccupazioni dei genitori
degli alunni in relazione allo spostamento della scuola Regina
Maria Adelaide in località Tzamberlet derivanti da questioni di
natura logistica: zona scarsamente servita da servizi di trasporto
pubblico e poca presenza di pubblici esercizi che possano fornire i
pasti agli alunni nei giorni di rientro pomeridiano. Ha inoltre
evidenziato che in via Chambéry, dove sarà collocata
temporaneamente la sede della scuola, è presente una sala ludica ed
ha espresso le proprie perplessità in merito al fatto che lo
spostamento degli alunni sia stato programmato nel periodo delle
vacanze natalizie.
La Signora Feder ha fatto rilevare che, collocando il nuovo polo
scolastico a Tzamberlet, si allontanano gli studenti dal centro
città ove sono ubicati i servizi culturali e si va ad urbanizzare
un'area destinata allo sport e al verde. Ha altresì posto una
questione relativa al fatto che nel corso degli anni i costi di
ristrutturazione della sede del Maria Adelaide sono notevolmente
lievitati. Ha precisato che l'attuale ubicazione della scuola
consente agli studenti di utilizzare la mensa scolastica, ha
riconosciuto che l'immobile necessita di un intervento di
ristrutturazione, pur ritenendo possibile proseguire l'attività
scolastica e ha fatto presente di non aver avuto la possibilità di
visionare i progetti della nuova sede.
Il Signor Talamo ha espresso le preoccupazioni degli esercenti
di via Torino derivanti dallo spostamento della scuola per le
ricadute negative che interesserebbero le attività commerciali
presenti.
La Signora Tenedini ha evidenziato che lo spostamento della
scuola nell'area periferica di Tzamberlet provocherà un
impoverimento dell'offerta formativa dell'istituzione scolastica.
Ha invitato la classe politica ad effettuare un'attenta valutazione
di tutti i costi e benefici relativi allo spostamento definitivo
della scuola. Ha riferito che nel corso degli ultimi anni
l'edificio scolastico è stato oggetto di alcuni interventi edilizi
e ha ribadito che l'attuale collocazione della scuola è
maggiormente funzionale rispetto alle future ubicazioni
ipotizzate.
Il Signor Botti ha riconosciuto la necessità che l'edificio
scolastico di via Torino sia ristrutturato e ha evidenziato le
difficoltà ad effettuare il trasferimento della sede nel corso
delle vacanze di Natale.
L'Assessore Baccega ha proceduto all'analisi del testo della
petizione facendo rimarcare che non si è mai parlato di alienazione
della sede attuale del Liceo Regina Maria Adelaide e che la scelta
di realizzare un nuovo polo scolastico nell'area di Tzamberlet
discende da un programma di interventi nell'ambito dell'edilizia
scolastica approvato dalla Giunta regionale nel mese di aprile
2016. Ha rammentato che il percorso individuato prevedeva lo
spostamento dell'Istituto professionale dalla sede di via Chavanne
alla sede storica del Corrado Gex in via Federico Chabod
nell'estate del 2016 e il successivo spostamento del Maria Adelaide
in via Chavanne. Ha ricordato che quest'ultimo trasferimento è
stato posticipato nel periodo delle vacanze natalizie e che tale
decisione è stata concordata tenendo conto dei suggerimenti
dell'istituzione scolastica interessata. Ha formulato alcune
obiezioni in merito a quanto indicato nella petizione relativamente
ai costi di ristrutturazione dell'edificio di via Torino,
specificando che attualmente i costi stimati ammontano a circa 20
milioni di euro; all'urbanizzazione di una zona verde della città;
al fatto che lo spostamento della scuola influisca negativamente
sugli esercizi commerciali della zona, ad eccezione di un'attività
di pizza al taglio; all'impoverimento dell'offerta formativa per la
distanza dai poli culturali del centro storico e i problemi di
viabilità; alla mancanza di punti di ristoro nella zona di
Tzamberlet, ricordando che in corso Lancieri sono presenti diversi
bar e pizzerie.
L'Assessore Rini ha riferito che innanzitutto si è inteso
perseguire l'obiettivo di fornire agli studenti un ambiente
scolastico sicuro e di maggior
comfort
rispetto alle
situazioni attuali. Ha sottolineato che, rispetto alla contestata
lontananza della nuova scuola dai luoghi culturali, pur ritenendo
non opportuno fare un ragionamento di mera distanza, la biblioteca
regionale risulta essere meno distante dalla nuova sede rispetto a
quella attuale. Ha ricordato inoltre che le attività commerciali
sono presenti in tutto il territorio comunale e che attualmente
potrebbero risultare penalizzate quelle di via Chambéry in quanto
il Corrado Gex è stato ricollocato nella sede storica. Ha inoltre
ribadito che il periodo di trasloco del Liceo Regina Maria Adelaide
è stato concordato con l'istituzione scolastica interessata.
L'Assessore Baccega ha ricordato che l'area di Tzamberlet è
stata individuata dopo aver escluso altre zone che non sono state
ritenute adeguate per la realizzazione di un polo scolastico e ha
riferito che sulla futura destinazione della sede del Maria
Adelaide non è stata ancora assunta nessuna decisione. Ha infine
ribadito l'opportunità di trasferire l'Istituto da via Torino a via
Chavanne, in quanto la sede risulta essere maggiormente sicura e
notevolmente più efficiente dal punto di vista energetico e ha
ricordato che per la realizzazione della scuola di Tzamberlet la
Regione ha ottenuto un finanziamento statale di circa 7 milioni di
euro.
L'ingegner Blus ha fornito alcune informazioni relativamente
alle problematiche inerenti l'edificio di via Torino e ha riferito
che nel corso degli anni la scuola è stata monitorata dal punto di
vista strutturale.
L'ingegner Cerise ha precisato che l'attuale sede del Maria
Adelaide non risulta essere adeguata dal punto di vista sismico, ma
che tuttavia l'immobile non presenta problemi di natura statica da
pregiudicare la sua stabilità.
Il dottor Gentile ha fornito alcune informazioni in merito alle
modalità del trasloco della scuola.
In data 12 ottobre 2016 sono stati poi auditi l'ingegner Cometto
e l'architetto Rosset in qualità di progettisti della verifica
sismica svolta nell'anno 2006, i quali hanno riferito che,
nell'ambito delle indagini tecniche svolte sull'edificio, non si
sono riscontrate fessurazioni importanti tali da compromettere la
capacità statica del fabbricato, però si è verificato che lo stesso
non è adeguato alle norme sismiche. Hanno reso noto che sono state
messe nel piano sottotetto delle strumentazioni di monitoraggio sia
delle fessure che un inclinometro per capire se vi fossero delle
inclinazioni anomale in corrispondenza del giunto ed è stato
avviato un periodo di monitoraggio periodico, che ha avuto inizio a
partire dal 2010 ed è terminato nel 2013, da cui è emerso che le
lesioni visibili sulla copertura sono essenzialmente delle aperture
di cavillature dovute a fenomeni di dilatazione termica.
L'ingegnere Cometto ha comunicato di aver svolto, al fine di
verificare la stabilità dei controsoffitti e la stabilità dei nuovi
manufatti realizzati, due sopralluoghi: uno in data 19 luglio 2016
e l'altro in data 7 settembre 2016, e di avere predisposto una
relazione in merito nella cui conclusione ha riportato che è
possibile stabilire, anche sulla base delle precedenti
considerazioni relative ai quattro anni di monitoraggio, che
l'edificio non presenta particolari problematiche statiche che
possano pregiudicarne la stabilità, in quanto risulta chiaro che
l'evoluzione dell'ampiezza delle fessure e del giunto riguardano i
normali movimenti di tipo stagionale e sono legati alle temperature
esterne e che, pertanto, la situazione statica è stazionaria. Ha
riferito che nella relazione medesima ha raccomandato, in ragione
alla sensibilità dei solai alle variazioni di umidità, di
effettuare un'ispezione accurata dei controsoffitti ogni volta che
dovesse verificarsi la rottura di una tubazione di carico
dell'acqua sanitaria o un fortuito allagamento dei locali, che
potrebbero provocare lo sfondellamento dei solai, e un'ispezione
accurata con cadenza semestrale nel caso in cui l'edificio dovesse
essere ancora utilizzato. Ha fatto infine presente che l'obbligo di
adeguamento sismico esiste solo per le opere strategiche, tra cui
le scuole. L'architetto Rosset ha reso noto che, sulla base delle
normative vigenti nel 2007, l'intervento di riqualificazione
comportava un costo su stima parametrica pari a circa 9,13 milioni
di euro, compreso l'adeguamento sismico. L'ingegner Cometto ha poi
specificato che "questa cifra, al di là delle attualizzazioni,
riguarda l'adeguamento del corpo esistente alle norme dell'epoca,
ovvero l'accelerazione 005 che corrispondeva alle norme sismiche.
Adesso l'accelerazione è 015, quindi sicuramente dovrebbe essere
suscettibile di un incremento abbastanza significativo dei
costi".
In data 14 ottobre è stato audito il Sindaco di Aosta, Fulvio
Centoz, accompagnato dall'architetto Salvador, il quale ha riferito
che sono in atto dei ragionamenti valutativi tra il Comune di Aosta
e l'Assessorato delle opere pubbliche relativamente alla
localizzazione della scuola in zona Tzamberlet in ordine al fatto
che la destinazione della stessa non è più di tipo temporaneo, come
prevedeva l'accordo di programma, ma vi è la volontà di
trasformarlo in un polo scolastico definitivo. Ha precisato che ciò
comporta chiaramente la variazione dell'attuale accordo di
programma - di cui è in fase di esame la prima bozza di modifica -
il quale prevedeva che l'area dove dovrebbe sorgere la nuova
scuola, che è di proprietà del Comune, veniva concessa alla Regione
per 15 anni. Ha reso noto che al termine di questo periodo
l'edificio avrebbe dovuto tornare in proprietà al Comune, che ne
avrebbe deciso successivamente la destinazione d'uso. Rimarca
inoltre che il bene è di proprietà regionale e che quindi spetta
all'Amministrazione regionale la prima valutazione sulla relativa
destinazione d'uso, e che il Comune ha l'interesse di capire in che
direzione vuole muoversi la Regione nello sfruttare o utilizzare in
qualche modo il bene immobile. Ha riferito che allo stato attuale
negli incontri che ha avuto con l'Assessore competente non si è
parlato di nessuna destinazione e che quest'ultimo ha ribadito che
vi è la volontà di mantenere pubblico quel bene e che a oggi non si
è parlato né di vendita, né di destinazione d'uso ad edilizia
residenziale ma genericamente di una destinazione pubblica, alla
quale dichiara di attenersi.
L'architetto Salvador ha riferito che il nuovo accordo di
programma aggiunge degli interventi complementari alla scuola
provvisoria, con particolare riferimento alla parte
infrastrutturale e alla costruzione di eventuali parcheggi
complementari o alla trasformazione dell'attuale parcheggio sito
davanti al centro di atletica e alla sistemazione della viabilità
veicolare con un miglioramento della stessa. Comunica che il costo
complessivo di tali interventi è stato stimato intorno ai 700-800
mila euro.
Nella medesima riunione sono stati nuovamente auditi gli
Assessori Rini e Baccega. L'Assessore Baccega ha informato che la
Giunta regionale in data 14 ottobre ha approvato una deliberazione
concernente gli interventi per l'adeguamento di edifici scolastici
alla normativa antincendio entro il 31 dicembre, a seguito
dell'entrata in vigore del decreto ministeriale emanato a maggio
del corrente anno.
Per quanto concerne l'Istituto in questione, il costo
dell'intervento comporterebbe un costo tra i 500 e i 700 mila euro,
ma lo stesso è stato ritenuto incompatibile con le tempistiche
estive, perché avrebbe dovuto comportare dei lavori a livello di
rifacimento dell'impianto elettrico e di compartimentazione
antincendio in un momento in cui la scuola non è frequentata e che,
pertanto, il tempo a disposizione - da luglio a fine agosto - non
sarebbe stato sufficiente per realizzare tale intervento. Ha
rimarcato pertanto che, anche alla luce dell'obbligo disposto dal
decreto ministeriale sopra menzionato, il trasferimento della sede
del Liceo deve avvenire prima del 31 dicembre prossimo venturo. Ha
sottolineato che da parte dell'Assessorato non è mai stata fatta
una comunicazione ufficiale ai genitori degli alunni dell'Istituto
in questione che lo spostamento sarebbe avvenuto nel corso della
scorsa estate. Ha riferito che l'individuazione della destinazione
d'uso dello stabile in discussione rimarrà di carattere pubblico e
che, a livello di Giunta regionale, sono state avanzate delle
ipotesi tra cui un piano terra con servizi commerciali e ai piani
sovrastanti degli appartamenti di edilizia residenziale pubblica e
non di emergenza abitativa.
In data 14 ottobre 2016 è stata sentita nuovamente una
delegazione dei firmatari della petizione, alla quale sono state
riferite le risultanze degli approfondimenti fatti dalle
commissioni interessate in merito alla tematica, a seguito
dell'audizione degli stessi avvenuta in data 23 settembre. I
firmatari hanno preso atto di quanto riferito e hanno espresso le
loro considerazioni sull'argomento, ribadendo il loro disappunto in
merito alla scelta adottata dal Governo regionale circa le modalità
di trasferimento dall'attuale sede del liceo e all'opportunità di
costruzione di un nuovo polo scolastico in regione Tzamberlet, la
cui spesa stimata si aggira intorno ai 25 milioni di euro.
In data 20 ottobre 2016 le Commissioni consiliari III e V hanno
concluso l'iter nei termini del tempo assegnato di discussione
sulla petizione, approvando all'unanimità il resoconto testé
resovi, rilevando che sull'argomento permangono delle visioni
diverse.
Questo è quanto ha contribuito la commissione, io auspico che
questo lavoro sia stato sufficiente ed esaustivo a tutti i colleghi
per potersi formare un'opinione politica sull'argomento.
Presidente -
In merito a questo punto dell'ordine del
giorno, porto a conoscenza che sono pervenute due risoluzioni in
merito a questa petizione, appena sarà terminata l'effettuazione
delle fotocopie, saranno consegnate le copie. Siamo in discussione
generale. Ha chiesto la parola la Consigliera Morelli, ne ha
facoltà.
Morelli (ALPE) -
Le commissioni che si sono occupate di
questo tema si sono riunite più volte e hanno approfondito la
questione, abbiamo anche fatto un sopralluogo durante l'estate
all'Istituto Regina Maria Adelaide per renderci conto di persona di
quale sia la condizione di quella scuola. Con l'iter della
petizione in commissione però, com'è risaputo, non si arriva a
nessuna conclusione, nel senso che il ruolo della commissione è
quello di audire tutti i diversi protagonisti, le diverse parti che
hanno interesse alla questione; il Consiglio invece ha un ruolo
diverso perché qui, tenuto conto degli elementi che sono stati
prodotti dalla commissione e dalla relazione molto dettagliata che
ha appena letto il collega Marquis, invece è giusto arrivare a
delle conclusioni ed evidenziare le eventuali posizioni diverse,
oppure una sintesi se le posizioni sono simili. A nome del nostro
gruppo, io intervengo quindi per illustrare il nostro punto di
vista e voglio cominciare a farlo citando un genitore che è
intervenuto in commissione, il quale ha detto: "un genitore
tendenzialmente credo sia favorevole quando gli si propone un
cambiamento della scuola: nuovo istituto, nuove strutture, questo
cambiamento però genera qualche perplessità". Ho voluto citare
questa frase pronunciata dal Presidente del Consiglio d'Istituto
che è venuto in commissione per dire che è una frase che mi pare
significativa, che capiamo, che condividiamo: costruire nuove
scuole, nuovi istituti, migliorare la qualità degli ambienti in cui
i nostri ragazzi passano tanta parte del loro tempo è sicuramente
una cosa bella e giusta, è un investimento fatto per la cultura, è
un investimento fatto per l'educazione dei nostri giovani, ma in
questo caso vi sono delle perplessità perché i diretti interessati
(gli studenti, le loro famiglie, il personale docente e non
docente) non sono così certi che il cambiamento produrrà un
miglioramento, anzi temono che vi sarà un impoverimento
dell'offerta e ci chiedono, vi chiedono, le chiedono, Assessore,
con molto garbo ma con molta fermezza, se veramente sul piatto
della bilancia sono stati messi i costi e i benefici di questa
operazione; se veramente la decisione finale sarà valutata
adeguatamente.
In questo caso, nel caso dell'abbandono dell'Istituto Regina
Maria Adelaide e della conseguente costruzione della scuola di
Tzamberlet, le perplessità sono tante, sono di buon senso - abbiamo
già avuto modo di dirlo in quest'aula - e sono ben esplicitate dai
firmatari della petizione. Premesso che, dal punto di vista della
normativa antisismica, è assodato che è necessario intervenire su
quella struttura, abbiamo appreso che non è un adeguamento cogente,
che non va fatto entro una certa scadenza, ma è sicuramente una
buona cosa: tutti condividiamo la necessità di rendere le nostre
scuole più sicure e questa è per tutti una priorità. Ciò detto,
però, la cosa che riteniamo inopportuna, e direi anche scriteriata,
è ormai la volontà manifesta, perché questo è emerso in
commissione, di non procedere con la linea adottata fino ad ora di
ristrutturare e di mettere a norma l'Istituto Regione Maria
Adelaide, una scuola che ha una ragione di essere lì in quella
posizione. Per anni, dal 2001, si sono affidati incarichi di
progettazione che sono costati all'Amministrazione regionale decine
di migliaia di euro, forse anche di più; si sono fatti lavori di
consolidamento, di ristrutturazione delle palestre che sono
attualmente perfettamente agibili, anche se non adeguate alla
normativa antisismica; di costruzione di un nuovo ascensore; di
sostituzione dei serramenti ancora poco tempo fa, un anno fa; si
sono fatti interventi per continuare a rendere fruibile una scuola
che per tutti questi anni, a quanto ci è stato detto, ha risposto
adeguatamente alle esigenze degli studenti, degli insegnanti e di
tutto quel mondo che vi ruota intorno. Tutto questo ha contribuito
a rinsaldare la convinzione che viene espressa in modo molto chiaro
nella petizione, che è una posizione che condividiamo, che abbiamo
sostenuto da sempre: quella scuola è giusto mantenerla lì, ha un
senso mantenerla lì, che dopo i necessari lavori di ammodernamento
e di adeguamento alla normativa che comporteranno il trasferimento
dell'istituzione nella scuola polmone di via Chavanne, l'Istituto
Regina Maria Adelaide dovrà andare a recuperare la sua sede
originale di via Torino e non essere dislocato completamente a
Tzamberlet. Tutto questo per motivazioni diverse: didattiche,
perché è bene che i ragazzi siano il più possibile vicini ai centri
culturali, ma anche ai centri sociali. Non è questione di andare a
misurare i metri di distanza dalla biblioteca regionale, ancorché,
secondo me, è opinabile quanto sostenuto dall'Assessore Rini sulla
distanza dalla biblioteca, ma è bene perché questi sono ragazzi
delle scuole superiori, non sono dei bambini della scuola materna
per i quali può avere un senso essere accolti in una scuola che si
trova immersa nel verde, circondata dai prati. Questi sono ragazzi
di un'età nella quale è bene che siano stimolati culturalmente, che
vanno lasciati in quella parte di città dove si trovano anche le
altre scuole superiori e non vanno ghettizzati in periferia. Stare
nella città fa crescere i ragazzi in quanto persone molto di più
che mantenendoli nella marginalità, anche ovattata, anche piacevole
di una zona poco urbanizzata. Viceversa la città trae beneficio
dalla presenza delle scuole, perché la scuola è un luogo di
relazioni sociali, oltre che pedagogiche; le scuole vivono del
rapporto con la città e la città vive del rapporto con le scuole.
Io credo che questo sia verificabile anche nelle piccole comunità
con il rapporto che esiste tra le scuole primarie ovviamente e la
comunità.
Oltretutto, e lo dice anche la Buona scuola, le scuole devono
diventare edifici polivalenti, aperti alle esigenze della comunità
nella quale sono inseriti. Non lo dico io, non lo diciamo noi, lo
dicono studi di esperti che sono stati interpellati da
amministrazioni comunali, da amministrazioni provinciali, che si
interrogano sul senso profondo del costruire le opere pubbliche e
del costruire in particolar modo le scuole, in modo ancora più
accentuato in una fase storica di difficoltà finanziarie. In questo
caso invece - lasciatemelo dire, non voglio essere riduttiva - mi
pare che ci si sia limitati un po' alle valutazioni proprio di tipo
edile. Non si tengono in conto le ricadute economiche perché
delocalizzare - l'abbiamo già detto ma è utile ripeterlo - un
migliaio di persone tra studenti, insegnanti, personale e altri
soggetti non sarà indolore per quella parte di città. Elemento di
cui si è tenuto conto nel momento in cui si è deciso di trasferire
la Facoltà di Ingegneria a Pont-Saint-Martin per dare in qualche
modo una compensazione al fatto che a quel Comune venissero
sottratte delle scuole superiori. È un ragionamento che è stato
fatto ed è un ragionamento che ha un suo senso e che dovrebbe
essere fatto anche per questa situazione.
Vi sono altri aspetti che ci lasciano perplessi: primo fra tutti
che si possa sostenere una programmazione degli interventi
sull'edilizia scolastica senza avere già le idee chiare in modo
preventivo, senza sapere esattamente cosa poi si farà degli edifici
che si vanno ad abbandonare. La delibera parla di altra
destinazione, di alienazione; in commissione è stata ipotizzata la
trasformazione in un edificio a destinazione commerciale al
pianterreno e residenziale per gli altri piani, come non si può
ancora avere un'idea precisa di che cosa si vuole fare di
quell'edificio lì? Sembra assurdo al punto che viene il sospetto
che invece l'idea ci sia, ma forse non la si voglia rendere
pubblica. Non condividiamo e lo diciamo serenamente, senza
polemica, la decisione di costruire una scuola definitiva e stabile
a Tzamberlet, che è una zona vocata allo sport, dove vi sono
impianti sportivi che è bene valorizzare, che è bene ampliare. È
una zona - ci è stato detto - degradata: se così è, la soluzione
non mi pare andare a costruirvi una scuola. La si bonifichi, la si
renda fruibile e soprattutto vi si mantenga il maneggio, perché ha
un senso mantenere il maneggio in un'area sportiva. Noi pensiamo
che con una programmazione puntuale le scuole da ristrutturare si
possano avvicendare all'interno della scuola polmone che già
esiste, evitando di andare a costruirne un'altra, con una spesa
ingente, andando ad occupare ulteriore suolo.
Quanto all'aspetto finanziario, dai conti parametrici, perché
solo di quelli disponiamo, che ci sono stati presentati, la
soluzione di Tzamberlet ci pare essere la più costosa perché, oltre
alla spesa di costruzione dell'edificio, bisogna anche tenere conto
delle spese di spostamento del maneggio, dell'infrastrutturazione
di una zona che attualmente non è assolutamente urbanizzata e
adeguata ad accogliere una scuola. Voi probabilmente ci obietterete
come prima cosa che la scuola di Tzamberlet sarà fatta per
accogliere ben due edifici scolastici, non solo uno, e allora forse
è ancora il caso di soffermarcisi di più, perché trasferire il
Manzetti e il Maria Adelaide vuol dire tra studenti e personale
qualcosa come almeno 1500 persone sottraendole alla città e
trasferendole lì. Ci si dice che c'è bisogno di spostare
definitivamente il Manzetti a Tzamberlet per lasciare più spazio al
Liceo; noi diciamo che forse bisogna anche considerare il
Saint-Bénin: un edificio attualmente vuoto con una volumetria anche
importante a destinazione scolastica, che potrebbe, ristrutturato,
evidentemente andare a soddisfare anche le esigenze del Liceo.
In sintesi noi crediamo che le istanze dei firmatari della
petizione siano fondate, siano di buon senso e vadano tenute in
debita considerazione, cosa che ci pare - mi permetto di farlo
notare - non sia stata fatta dal Governo regionale. Non ci risulta
che gli Assessori - o perlomeno quando ne abbiamo parlato in
commissione ancora non era stato fatto, e questo è avvenuto circa
una settimana fa, quindi a mesi dalla presentazione della petizione
- abbiano incontrato queste persone quanto meno per sentire dalla
loro viva voce quali sono le istanze. E siamo rimasti - me lo lasci
dire, Assessore Baccega - ancora più sorpresi dalla comunicazione
di diniego rispetto al fornire loro la relazione che è stata fatta
dagli uffici e che è stata fornita alla commissione. Non è stata
fornita loro con un rifiuto subordinato ad una decisione che
dovrebbe essere presa in seguito ad una valutazione: ma come si può
rifiutare di fornire alle persone che sono direttamente interessate
una relazione, che non ci pare contenga chissà quali segreti?
Proprio non vediamo cosa si voglia nascondere di quel documento. Se
le informazioni non vengono fornite direttamente ai cittadini, quel
tipo di informazioni francamente ci chiediamo a chi debbano essere
fornite.
Concludo, la sollecitazione, l'invito è a fare un'ulteriore
approfondita riflessione per cercare di ottimizzare l'utilizzo
delle risorse finanziarie, per cercare di utilizzare al meglio gli
stabili pubblici che sono in città, per cercare di dare una
destinazione adeguata a questi spazi evitando di disseminare la
città di contenitori, di grossi contenitori vuoti, come dobbiamo
constatare sta avvenendo per tanti edifici pubblici e poi, dando
anche alle istanze dei cittadini la giusta considerazione, il peso
che queste richieste meritano.
Presidente -
Ha chiesto la parola il collega La Torre, ne
ha facoltà.
La Torre (UV) -
Il mio sarà un intervento pacato, di
confronto dialettico, anche perché credo che diventi estremamente
difficile intervenire sulla sostanza e nel merito quando ormai gli
Assessori si sono già espressi in più sedi sulla irrevocabilità del
percorso, sostenuti giustamente da motivazioni di carattere
tecnico. La sostanza quindi credo sia difficilmente mutabile, però
sento il dovere di fare qualche riflessione su due elementi: la
prima sul metodo, perché questo è un momento un po' particolare
della politica, in cui la stessa viene messa in discussione e molte
volte viene messa in discussione proprio per le azioni che fa
quando queste azioni non vengono comprese dai cittadini, perché
molte volte le azioni che noi facciamo hanno un senso e hanno anche
delle motivazioni di carattere in questo caso tecnico, ma forse a
volte la superficialità della politica fa sì che in qualche modo ci
sentiamo superiori ai cittadini - poi in realtà lavoriamo per i
cittadini e non viceversa - e non sentiamo la necessità di spiegare
fino in fondo ai cittadini, nei termini e nei modi giusti, e
insistere e insistere ancora per far loro comprendere qual è
l'interesse per loro...e molte volte agiamo, com'è accaduto in
questo caso, dove c'è stato sicuramente un cortocircuito da qualche
parte all'interno della pubblica amministrazione, perché è evidente
che non è normale che una scuola si trasferisca in corso d'anno: è
normale che si trasferisca o alla fine o all'inizio.
Sicuramente quindi c'è stato un cortocircuito e questo metodo,
un po' superficiale a mio avviso, ma di cui tutta la classe
politica si deve fare carico, non spiega a 1400 cittadini cosa sta
succedendo e dovrebbe far capire quindi le motivazioni forti e
insuperabili che ci sono state. Questo fa sì che ci sia una
petizione, fa sì che si crei veramente una frattura fra quelle che
sono 800 famiglie di studenti, le firme complessivamente sono
1400...l'ennesima frattura tra quello che fa la politica e
l'interesse dei cittadini, che deve essere rispettato. Questo mi
dispiace proprio perché, come ho detto, si poteva tranquillamente
superare in una programmazione un pochettino più precisa, ma anche
semplicemente nella capacità di chiedere scusa a questi cittadini,
semplicemente chiedendogli scusa. Non siamo stati forse
sufficientemente capaci non per colpa sicuramente di una persona in
particolare, ma nel complesso di una macchina che ha visto lo
spostamento dell'IPR, che ha visto lo spostamento di altre realtà
scolastiche, non siamo stati capaci di farla funzionare come
avremmo voluto. Ci scusiamo con voi perché capiamo il vostro
disagio, qui il disagio c'è, Signori! E si dovranno trasferire
perché le motivazioni tecniche sono insuperabili. L'abbiamo visto,
l'abbiamo analizzato, quindi non è colpa dell'Assessore Baccega, ci
mancherebbe altro, non è un attacco a lui, né alla dottoressa Rini,
ma i disagi ci sono.
Qui possiamo entrare nell'ordine della seconda riflessione, che
non è più solo quella del metodo, che penso di aver spiegato
abbastanza bene, ma su quello che è il riferimento e il
ragionamento di una destinazione urbanistica. Qui non a caso quando
si fanno o si pensano le città, le si leggono in modo urbanistico,
dando a dei luoghi delle caratteristiche particolari. Quando si
pensa agli edifici scolastici, quindi si pensa ad un'urbanizzazione
che c'è intorno agli edifici scolastici, una funzione che essi
hanno di carattere anche socio-economico o sociale, come diceva la
dottoressa Morelli.
Evidentemente questi accordi di programma sono dibattuti, sono
poi mutati. È chiaro che gli accordi di programma possono anche
essere mutati, ma di nuovo i mutamenti dovrebbero essere leggibili
dall'opinione pubblica. Tutti gli accordi di programma possono
essere cambiati, molte volte è necessario cambiarli perché cambiano
anche le città e cambiano le esigenze, ma questi accordi di
programma devono essere leggibili dai cittadini, perché sennò di
nuovo la politica non viene interpretata dai cittadini e di nuovo
la politica viene vista come arroganza nei confronti dei cittadini,
anche quando fa le cose giuste. Non entro nemmeno nel termine se
sia giusto o meno delocalizzare le scuole di Aosta: su questo
potremmo fare una lunga discussione su dove si potevano
localizzare, delocalizzare, ma questo è un altro discorso
ancora.
Restando solo sul discorso urbanistico, è evidente che c'è di
nuovo un altro momento di cortocircuito, perché anche qui la città
di Aosta ha un ruolo e noi non ci possiamo dimenticare che via
Torino è uno dei punti strategici di cerniera tra tutta un'area più
urbanizzata e meno urbanizzata, quindi parliamo del Puchoz su cui
sappiamo benissimo che il Consiglio comunale di Aosta dibatte da
dieci anni, dove ha approvato progetti, li ha cambiati, li ha
riapprovati e poi li ha ricambiati, e anche lì mi viene da dire:
come si può pensare che quella zona diventi commerciale se chi deve
investire non sa nemmeno quello che si farà. Perché oggi un privato
cittadino, un imprenditore deve andare ad investire quando non si
sa nemmeno cosa succede in quella zona, cosa faranno in quella
zona? La chiuderanno tutta? La apriranno tutta? Io perché devo
andare ad investire i miei soldi lì, perché devo andare ad
affittare un negozio lì quando non c'è neanche un progetto che duri
cinque anni? Cambia ogni tre anni, cambia ogni due, cambia ogni
sei...non si capisce più niente! Adesso viene fuori il problema -
infatti lo pongo perché è interessante questo discorso
sull'urbanizzazione - su che cosa ci faremo. Io non entro neanche
più nel termine, mettetevi il cuore in pace, "non ci saranno i
cittadini, i cittadini non verranno neanche più", il trasferimento
sarà fatto e la scuola sarà chiusa. Che cosa ci faremo?
Destinazione pubblica. Qualcuno ha spiegato bene che ci sono
problemi di carattere sismico, statico, io non sono ingegnere e
faccio confusione tra queste due cose, però se ci sono...qualunque
destinazione pubblica manterrebbe gli stessi problemi. Io quindi
credo che se ci fai la biblioteca o degli alloggi, comunque ci devi
spendere dei soldi perché se il conglomerato cementizio è slegato,
qualcuno lo deve andare a legare, non è che si lega da solo durante
la notte, quindi lì dei soldi andranno spesi. Poi si possono fare
anche dei ragionamenti e dire che in quella zona dove c'è
un'affluenza ogni mattina - io vivo lì quindi per me diventa facile
parlare di quella zona - stradale proprio urbanistica, in questo
caso di macchine, di accessi, di persone che arrivano, di
parcheggi, di funzioni di trasporto pubblico: tutte queste cose
verranno meno in quell'area e verranno ribaltate in un'altra area.
Ci dobbiamo però chiedere dove verranno meno che cosa succederà e
dove verranno ribaltate che cosa succederà. Io anche lì dove
verranno ribaltate non entro nel merito, perché se lo state
facendo, sicuramente voi lo sapete; io mi chiedo invece dove abito
io, dove verranno tolte, sottratte che cosa succederà.
Apparentemente, perlomeno per i prossimi uno o due anni, ci sarà il
Deserto dei Tartari. Già c'è il Puchoz, che sostanzialmente
sappiamo quanto è a norma, sappiamo come devono trigare ogni volta
per entrare negli spogliatoi e aprire una doccia. Diventerà il
Deserto dei Tartari. Poi certamente lì c'era già tutto il discorso
dell'Arco di Augusto, la pedonalizzazione...io ho l'impressione che
non ci sia un progetto: non c'è il metodo e non c'è il progetto e
queste due cose messe insieme sono terribili perché fanno sì che la
politica non viene capita dai cittadini e se non c'è il metodo e
non c'è il progetto e la politica non viene capita dai cittadini,
io vi chiedo perché ci devono votare e mi chiedo se ci voteranno.
Questa è una domanda che mi faccio: perché ci devono votare e poi
mi chiedo se ci voteranno, però io non voglio fare un ragionamento
di questo tipo. Le risposte le avete già date, quindi, come ho
detto, era difficile intervenire perché tanto nella sostanza è già
determinato che questo spostamento ci sarà, è già determinato che
avverrà a Natale, speriamo che riescano a farlo nei tempi e nei
modi giusti, perché, da quello che ho capito io, dal 1° gennaio,
non essendoci più il certificato prevenzione incendi, in teoria uno
non può neanche più entrare in quella scuola, quindi speriamo che
facciano in tempo a farlo tutto entro il 31, perché se magari ne
resta un pezzo per 20 giorni, quei 20 giorni è un rischio. Se ne
resta un pezzo da fare dal 1° al 20 gennaio, siamo senza
certificato, sarà bene che qualcuno vada a vedere che il 31 venga
messo il lucchetto. Magari lo accompagno anch'io e magari viene
anche Cognetta. Andiamo a vedere che il 31 venga messo il
lucchetto, così dal 1° non entra più nessuno, quindi adesso si fa
il trasferimento, però fatelo e fatelo entro il 31.
I cittadini il 28 giugno hanno presentato questa petizione, si
poteva spiegare meglio, si poteva cercare la loro comprensione o
quanto meno chiedergli scusa e dire la politica è al vostro
servizio, non siete voi che siete a servizio della politica, quindi
vi chiediamo scusa per il disagio e il disagio che proveranno i
vostri figli.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Questo è il triste epilogo di una storia
già scritta di un film sceneggiato diverso tempo fa; oggi siamo al
finale. Una storia iniziata nel lontano 2010 quando è nata l'idea,
il progetto di realizzare una scuola polmone nell'area Tzamberlet,
nella zona dell'area verde poi spostata nella zona del maneggio.
Un'idea allora nata per realizzare una scuola polmone, ma che già
all'epoca, visto il notevole investimento che richiedeva questo
intervento che nel tempo poi è lievitato, bisogna tener presente
che il primo impegno di spesa per questa scuola era di 13,5 milioni
nel 2010, successivamente è lievitata a quasi 18 nel 2011, 23 nel
2012 e siamo ai quasi 25 milioni attuali soltanto per la
realizzazione dell'edificio, e c'è stata anche qui una lievitazione
dei costi notevole nel tempo. Venticinque milioni per la scuola a
cui bisogna aggiungere evidentemente tutti gli interventi relativi
all'urbanizzazione della zona, che è una zona, come sappiamo, che
attualmente ha una vocazione diversa. Innanzitutto ci sono i quasi
2 milioni previsti per delocalizzare il maneggio, a cui poi si
dovranno aggiungere gli interventi per quanto riguarda gli impianti
fognari, che sono di circa mezzo milione, se non mi sbaglio. Tra
l'altro, la convenzione siglata con il Comune di Aosta nel lontano
2010 totalizzava in 2 milioni questi interventi di urbanizzazione,
oltre ai 500 mila previsti per l'aspetto fognario. Si dovrà poi
anche intervenire da un punto di vista del traffico, con una
riorganizzazione dei trasporti per far sì che questa parte di città
sia collegata con questa nuova scuola, che al momento si trova in
una zona che non è facilmente accessibile dal punto di vista del
trasporto pubblico. Se facciamo un calcolo totale di questo
intervento, arriviamo sopra i 30 milioni. È ovvio che con una spesa
del genere...ovvio no ma, al di là delle dichiarazioni, visto che
si voleva a tutti i costi realizzare questa struttura, questa
struttura sarebbe diventata una struttura fissa, anche perché le
funzioni di scuola polmone sono state poi svolte dalla scuola di
via Chavanne. In effetti, l'Istituto Regina Maria Adelaide andrà a
finire in quella scuola, che, di fatto, è diventata la scuola
polmone. Pertanto, la scuola di Tzamberlet, nata come scuola
polmone, è assolutamente inutile; è uno spreco di risorse, 30
milioni e passa, che potrebbero essere tranquillamente utilizzati
per riammodernare e intervenire sull'edilizia scolastica attuale,
tenendo presente che gli attuali edifici scolastici della città
sono sufficienti ad accogliere la popolazione scolastica attuale e
anche quella prevista nei prossimi anni, anche le
proiezioni...l'esistente è in grado di farlo. Evidentemente ci
vuole un intervento generalizzato su questo settore e con una somma
di oltre 30 milioni a disposizione per quanto riguarda la
costruzione della struttura di Tzamberlet, le possibilità
finanziarie ci sono per un intervento che metta in sicurezza e
conservi l'esistente in città, è questo il problema...
Dietro questa idea di spostare le scuole fuori dal centro
storico vi è un'idea di città, come si sottolineava in
precedenza...e, tra l'altro, contraddice quello che si è fatto
negli anni. Esistono diversi progetti sia comunali che regionali
riguardanti la zona Arco d'Augusto, Puchoz, Cittadella dei giovani,
progetti che vanno dalla pedonalizzazione di quella zona di via
Torino e l'idea che stava dietro a questi progetti, che sono sia
del Comune di Aosta e della Regione, era quella di trasformare via
Torino in un percorso legato alle attività culturali scolastiche,
perché troviamo partendo dalla zona ad est la Cittadella dei
giovani, la scuola attuale Regina Maria Adelaide, nei vecchi
progetti era prevista la trasformazione del Puchoz in un parco
pubblico, poi se continuiamo in questo percorso, si arriva a
Saint-Bénin come luogo espositivo, alle altre scuole, al Cinema
Splendor, che purtroppo è rimasto un cinema, più che un cinema una
sala polivalente, non è diventato quel teatro che si poteva
sperare, per finire con la biblioteca regionale. Una zona che nelle
tante parole spese in questi anni era vista come una zona viva,
pedonale nella quale la presenza dei giovani era essenziale, questo
è quello che ci siamo raccontati, perlomeno qua ad Aosta per anni.
Se togliamo i 1500 giovani da questo progetto, evidentemente le
cose cambiano e cambiano profondamente. Questa idea che ci siamo
raccontati dello sviluppo di questa via è completamente stravolta
da questa iniziativa che vede spostare tutti questi studenti in
un'altra zona della città, andando ad occupare nuovo suolo in
un'idea sbagliata, perché sappiamo che è essenziale...tra l'altro,
ci sono delle indicazioni dell'Unione europea che, entro il 2050,
bisogna arrivare a un consumo di suolo zero e non andare ad
urbanizzare nuove zone. Qui andiamo ad urbanizzare una nuova zona
che ha una vocazione: quella sportiva, ci sono tutti gli impianti,
perché andare ad intervenire?
Al di là del danno diretto, vi è un grandissimo danno indiretto:
quello del centro storico, che viene fortemente penalizzato già
attualmente. Al di là dei progetti che stavano dietro agli sviluppi
di questa parte della città, lo spostamento di queste mille persone
da quella zona avrà un effetto diretto sulle attività economiche di
questa parte di città. Vivo in quella zona e mi rendo conto di
quale potrà essere l'impatto economico per le attività commerciali
di quella zona, ma più in generale anche sugli aspetti sociali:
avremo una città certamente meno viva, è una scelta che preclude
quei progetti, di cui anche nel Comune di Aosta, e non solo, si è
parlato per anni.
È evidentemente, a mio avviso, una scelta sbagliata, che si lega
ad un'idea di città che non è quella che perlomeno ho io, un'idea
di città legata ad un modello urbanistico tradizionale in Europa
nel quale i centri storici hanno una funzione importante. Non è il
modello americano nel quale...non è Los Angeles, la città che viene
portata ad esempio, nella quale non vi è un centro e vi è uno
spostamento delle persone perlopiù in automobile da una località
all'altra, con un'occupazione di suolo estremamente elevata e anche
da un punto di vista sociale e dei rapporti sociali certamente di
qualità inferiore. Queste sono le due idee di sviluppo di una
città.
Al di là di questo, restano però delle conseguenze negative
sulla città dirette e immediate da questo spostamento. Mi stupisce
anche l'atteggiamento del Sindaco di Aosta che vive questo aspetto
come una cosa che non lo riguarda. Dà l'impressione di essere
rimasto a fare il Sindaco di Rhêmes, ma oggi ha un altro incarico,
dovrebbe entrare nella parte del Sindaco di Aosta e dovrebbe
preoccuparsi per le conseguenze. Scelte peraltro fatte sopra la sua
testa perlopiù dall'Amministrazione regionale e che avranno delle
conseguenze gravi per la città di Aosta.
Come dicevo, questi sono una parte dei problemi che esistono
collegati a questa decisione, resta poi quello - se
malauguratamente si farà questa nuova scuola a Tzamberlet e si
sposteranno tutti questi alunni: quelli del Manzetti e quelli del
Maria Adelaide - a Tzamberlet dell'utilizzo di queste nuove
volumetrie, che sono enormi e che rischiano anche in funzione delle
poche disponibilità finanziarie della Regione e del Comune...perché
lo stesso Comune anticipa che non ha nessuna volontà di acquisire
questo immobile, perché non ha in nessun modo la capacità
finanziaria anche soltanto di intervenire per una ristrutturazione.
Questi immobili rischiano di rimanere vuoti, inutilizzati per
decenni, finché non nascerà qualcosa di diverso. Questo sarà un
grave problema per la città, oltre che l'abbandono di vari progetti
che vedevano uno sviluppo diverso di quella zona. Ora vagamente si
dice che il Sindaco immaginava di volere uno sviluppo turistico per
quella zona, ma non vedo come si possa fare, perché mi sembra che
richiederà tantissimo tempo e che al momento non vedo realizzabile.
Al momento vedo dei gravi danni per la città, agli studenti che
frequentano questa scuola del Manzetti nei prossimi anni, che, tra
l'altro, saranno anche quelli che pagheranno il costo di questa
operazione, perché, come sappiamo, questi finanziamenti sono fatti
con l'accensione di un mutuo, sono debiti che pagheranno in
particolare le prossime generazioni, le stesse che oggi frequentano
scuole e che - oltre al danno anche la beffa - nel tempo dovranno
anche pagare questo debito.
Resta una scelta sbagliata di fondo: quella di realizzare questa
scuola a Tzamberlet. Peraltro annuncio che verrà presentata
sull'argomento una risoluzione che è stata appena depositata e che
affronteremo più tardi.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
È stato interessante ascoltare fin qui
il dibattito, soprattutto per quanto riguarda ciò che ha detto il
collega La Torre, fino adesso l'unico che si è espresso per la
maggioranza, speriamo in altri contributi. In effetti, ha posto
l'accento su cose sulle quali io spesso richiamo l'attenzione
dell'aula: la partecipazione e il lavorare per i cittadini, vuol
dire che pian pianino magari questi concetti stanno passando. È
interessante notare che di tutte le petizioni che ho visto fino ad
oggi in questo Consiglio presentate dai cittadini non ne è stata
accolta nessuna. Vuol dire che sono sempre petizioni che non hanno
senso, perché non sono mai accolte...ed è strano anche notare che
anche quando scrive un Consiglio d'Istituto, quindi non parliamo
solo di un gruppo di cittadini facinorosi che ce l'hanno
assolutamente con la maggioranza, perché sono degli estremisti, ma
un Consiglio d'Istituto che comprende tutte le parti e tutti i
cittadini, nel senso più largo possibile, anche questo rimane
inascoltato.
Vorrei sollevare solo un paio di questioni tecniche: la prima
riguarda i certificati di prevenzione incendi. Sappiamo benissimo,
perché ce lo siamo detti in quest'aula, che gli edifici scolastici
non sono gli unici a mancare di questi certificati e la situazione
di diversi edifici pubblici, scolastici e non, è più o meno la
stessa sia da un punto di vista strutturale, sia da un punto di
vista sismico, sia da un punto di vista dei certificati di
prevenzione incendi. È una situazione che conosciamo da anni, in
molti casi facciamo anche finta di niente: ricordo su tutti la
questione di Pollein, dell'autoporto di cui ho parlato ultimamente,
ma abbiamo fatto anche altri rilievi, che va avanti tranquillamente
da anni senza avere il CPI, e prosegue in barba a qualunque tipo di
discorso e di riferimento normativo. Alle volte quindi noto che si
fa un uso un po' specioso delle leggi: a volte alcune si applicano
in maniera ferrea e senza nessun tipo di deroga, altre invece non
si guardano assolutamente e si va avanti come se niente fosse. Il
che ad un occhio inesperto qual è il mio fa sembrare che non ci sia
la volontà di risolvere il problema, ma ci sia semplicemente la
volontà di utilizzare le leggi a seconda dell'indirizzo che voglio
ottenere, il che non è tanto bello, perché o si applicano tutte
bene o non si applicano. Non che facciamo che lì mi serve quella
cosa e allora la applico; là non mi serve e allora non la applico,
oppure è controproducente applicarla addirittura. Se facciamo così,
non possiamo definirci un'amministrazione pubblica che lavora in
favore dei cittadini, possiamo definirci un'amministrazione
pubblica che lavora in favore degli Assessori, questo non va bene.
È un'ipotesi, io non so se succede questo, dà l'impressione vista
dal di fuori.
Così come mi sembra ovvio - ed è stata una
volée
molto
veloce, non è stata approfondita - che chi patirà, oltre ai ragazzi
che si sposteranno e ai professori, le conseguenze più pesanti e
importanti sono i commercianti della zona. Il fatto che poi questi
restino senza lavoro...è vero che i numeri sono piccoli, quindi
alla fine che ci importa...10, 15, 20, 30 persone che perdono il
lavoro e chiudono l'attività non è poi un numero così grande, tra
l'altro, sono tutti frazionati, quindi non fanno neanche numero
come un'azienda che chiude tutta insieme, però forse quando si
prendono delle decisioni politiche così, magari un passaggio
andrebbe fatto anche su questo. Magari un po' più di considerazione
di queste persone bisognerebbe averla, invece si fanno le cose
senza valutare tutto l'insieme o, meglio, si valuta solo una
parte.
Penso di correggere, non me ne voglia, la collega Morelli:
l'Assessore so che è andato poi a parlare con il Consiglio
d'Istituto, con i ragazzi dopo però la nostra audizione e ha
spiegato in maniera approfondita - da quello che so - la
situazione. Mi fa piacere che l'abbia fatto, Assessore, magari lo
poteva fare anche prima. Probabilmente, così com'è stato detto
anche in commissione, alcune paure che avevano i genitori rispetto
all'edificio, rispetto al fatto che si vociferava fosse un edificio
pericoloso e pericolante, sarebbero state dimenticate subito,
perché poi nella relazione sappiamo che non c'è questo pericolo, è
un problema che non inficia la struttura, nel senso che resta in
piedi questa struttura. Poi che non sia a norma, probabilmente
neanche questo edificio è a norma, questo dove siamo noi adesso,
quindi diventa un discorso molto particolare.
Ci sono però delle domande che restano inespresse, tipo: la
mensa che c'è lì dietro riuscirà a restare aperta senza tutti quei
numeri che gli danno i ragazzi? È una domanda. Magari resta aperta
lo stesso, magari no. Per andare a mangiare i ragazzi quando
saranno laggiù come faranno? Non avranno problemi, ci saranno dei
problemi, avete già risolto tutto? Questa è una domanda che ho
fatto anche in commissione e mi è stato detto: "vedremo come
risolverla, non è una questione che abbiamo affrontato". Tutto
questo ragionamento per dire che spesso vengono fatte delle
operazioni senza valutare nel loro insieme ciò che accade quando si
prendono certe decisioni. Io credo che la costruzione di questa
scuola, che prima era una scuola polmone e adesso diventa
definitiva, avrebbe potuto essere anche una cosa corretta, non dico
mica di no, ma gestire poi tutti questi trasferimenti, il fatto che
non si sia fatto un piano organico su tutte le scuole, il fatto di
svuotare il centro della città, forse, prima di decidere di fare la
scuola polmone e farla diventare poi definitiva, un ragionamento
politico ci andava. Anche perché la totale mancanza di presenza
politica del Comune si fa sentire, eccome, non posso parlare qui
del Comune perché non c'è nessuno a difendersi del Comune, però
quello che è emerso è che il Sindaco Centoz - e questo è nei
verbali - ha cambiato l'accordo di programma senza parlarne con
nessuno: ha preso un accordo con la Regione senza aver fatto nessun
tipo di accordo preventivo con il suo Consiglio e neanche con la
sua Giunta. Sono sempre molto perplesso di tutto questo, perché
allora vuol dire che basta mettersi d'accordo in due e tutto quello
che poi è il dialogo, il dibattito, le rimostranze, piuttosto che
le sollecitazioni che arrivano dal territorio non importa. Io credo
che le risoluzioni che poi approfondiranno ciò che è stata la
petizione...ritengo che forse un ragionamento più profondo vada
fatto, comunque mi riservo di parlarne quando ci sarà il momento di
questi ordini del giorno presentati.
Presidente -
Ha chiesto la parola la collega Certan, ne
ha facoltà.
Certan (ALPE) -
Intervengo per tre considerazioni
puntuali perché gli interventi della collega Morelli e del collega
Bertin sono stati più che esaurienti riguardo ai costi, al
trasferimento, a tutto l'iter della commissione. Credo che però ci
siano due o tre aspetti che vadano sottolineati. Ha ragione il
collega La Torre quando dice che con questa operazione Maria
Adelaide c'è l'ennesima frattura con i cittadini. Ennesima frattura
che può anche essere - come lei ha ribadito - anche di mancato
chiarimento, è un cambiamento che non viene spiegato, può essere.
Poi noi, come gruppo ALPE, non siamo mai stati d'accordo su un
certo tipo di discorso di utilizzo di scuola polmone, che passa da
semplicemente 15 anni a 75 - ci ha detto Centoz -non cambia nulla
nella programmazione del Comune di Aosta se non che la scuola da un
utilizzo presunto di 15 anni diventerà di 75 forse. Noi non siamo
mai stati d'accordo come gruppo ALPE, però posso anche capire che
ci possano essere dei cambiamenti, ma questi devono essere
spiegati. Perché c'è l'ennesima frattura? L'hanno già detto molto
bene i colleghi: c'è una petizione e c'è la conferma, noi speravamo
fosse stata un'eccezione la petizione della
SOS École
discussa...anzi è stata discussa fra noi perché giustamente i
firmatari della petizione hanno osservato come sia stata approvata
una legge che ha bypassato tutte le loro richieste, pertanto, non
essendo stati auditi, hanno rinunciato a presentarsi in audizione.
Speravamo che quella petizione fosse stata un'eccezione, invece è
arrivata questa che ha confermato il metodo che l'Amministrazione
regionale - e in qualche modo il collega La Torre la "definisce" la
politica in generale - per l'ennesima volta non ha neanche preso in
considerazione la petizione. Sono state fatte prima le delibere,
sono stati quasi già impegnati i soldi, come a dire: "questo è
quanto noi abbiamo scelto, questo sarà il nostro percorso, poi voi
firmate, raccogliete firme, dite tutto quello che volete, quando
avremo tempo, vi ascolteremo".
Io sono contenta, Assessore, che lei poi abbia partecipato al
Consiglio d'Istituto, perché perlomeno il nostro lavoro in
commissione è servito a sensibilizzare questo, e lei poi ha fatto
il suo passaggio al Consiglio d'Istituto, quindi è interessante
questo. Se dei cittadini si preoccupano di andare a ritirare delle
firme, di far firmare una petizione però è perché probabilmente
qualche problema, qualche criticità, qualche verità ci sarà nelle
loro preoccupazioni, oppure noi come dei
caterpillar
passiamo sopra e poi diciamo: "va beh, adesso abbiamo già tutto
fatto il percorso, diteci cosa volevate salvare lungo questo
cammino". Il metodo - che ormai è un metodo, a mio avviso,
arrogante, che ormai i cittadini si sentono addosso, ed è questa la
frattura: questo metodo che arriva e che è incomprensibile - è
stato confermato.
C'è un altro aspetto...nelle parole che sono state dette credo
dal Presidente della NUV, il Signor Milanesio...quando è venuto
l'ultima volta in commissione, mi pare abbia detto - sintetizzo il
concetto - che era importante questo progetto dell'
Université en
ville
, per cui era importante questo progetto che coinvolgesse
tutta la città, perché era un prestigio avere
l'Université
nel cuore della città. Chi ha frequentato l'Università a Bologna,
ma comunque in altre città, ha avuto questa esperienza di avere
studenti nel centro della città e quindi è assolutamente
interessante. È un aspetto che io condivido, è un rapporto anche
fra città e studenti che credo sia assolutamente interessante al di
là della vocazione dell'Università, al di là di quali studenti
portiamo, credo sia un segno di prestigio avere l'università nel
centro della città. Noi portiamo
l'Université en ville
e poi
però prendiamo le
secondaire
e le mettiamo
en
périphérie
, dove non ci sono servizi, dove saranno isolati
beatamente fra di loro, dove fra qualche tempo faremo qualche non
proprio parco giochi, perché ormai alle secondarie non c'è più
bisogno del parco giochi, però faremo qualche area adibita di nuovo
anche per loro, dove non c'è ancora stato, se non a livello di
pourparler
, dal punto di vista progettuale nulla di
definitivo.
L'ultimo aspetto è che anche il trasferimento di questa scuola
avviene al contrario, in patois mio nonno mi direbbe:
t'a fi to
a revertseboque
", cioè si fa tutto al contrario e il
trasferimento che doveva essere fatto dopo una firma, un accordo di
programma, un qualcosa di chiaro fra Amministrazione comunale e
Amministrazione regionale...no, si definiscono i trasferimenti per
quanti anni, non più polmone ma definitivo, facciamo poi dopo
tutto, e poi si fa l'accordo di programma. Tant'è che è stato
interessante audire il Sindaco, perché ha detto che su questo si
agirà di volta in volta, si andrà avanti passo dopo passo perché
anche sulla destinazione del Maria Adelaide verranno prese le
decisioni di volta in volta, non c'è nulla di sicuro, di sicuro c'è
che né il Consiglio comunale di Aosta, né la Giunta comunale di
Aosta hanno mai trattato questo argomento, mai se n'è parlato,
tant'è che il Sindaco ha sempre parlato dicendo "io". Credo che
anche questo sia un altro segnale di spaccatura netta fra politica
e cittadini.
Alcune considerazioni che si aggiungono a quanto già detto dai
colleghi. Assessore, noi crediamo che sia un errore veramente
storico, perché una volta che si trasferisce definitivamente una
scuola e si lascia vuoto un ambito cittadino come quello di via
Torino...credo che sia un errore storico trasferire questa scuola e
lasciare vuoto questo spazio, al di là di quello che si ha
intenzione di fare. Io credo che sia un errore spostare questa
scuola da via Torino perché va a colpire pesantemente tutto un
reseau
commerciale che ha un equilibrio precario, però per
ora ce l'ha ancora, e che comunque fa da garante all'interno di una
parte della città. Il Sindaco ci ha detto che di certo c'è solo la
morte, quindi noi abbiamo ancora speranze e speriamo ancora che non
sia scelta definitiva, però se questa sarà la scelta definitiva,
sarà un errore gravissimo che peserà sulle future generazioni.
Dalle ore 19:29 assume la presidenza il Vicepresidente
Farcoz
.
Farcoz (Président) -
La parole au Conseiller Restano.
Restano (UV) -
Premetto fin da subito che io sono
coinvolto emotivamente in questa discussione perché ho i figli che
vanno a scuola in quel plesso scolastico e devo dire, cercando di
analizzare asetticamente la questione come ho già fatto in
commissione e cercando anche di dare una risposta al collega
Cognetta, che è evidente che questo è uno dei tipici casi in cui
gli eventi hanno superato la politica, sono stati più rapidi della
politica. Se dobbiamo parlare di un cortocircuito, com'è stato
detto, il cortocircuito è stato creato da una dovuta modifica ad un
accordo di programma che non è ancora intervenuto, perché l'accordo
di programma in quanto tale prevede una strategia, un progetto e in
questo caso, a mio modo di vedere, per quanto sono le mie
conoscenze, doveva anche prevedere eventualmente quella che era la
destinazione futura del plesso che doveva essere abbandonato.
Questo avrebbe permesso di portare in discussione l'accordo anche
in altre sedi, quale quella comunale e quindi di far conoscere alla
popolazione nei tempi dovuti la problematica e permettere a tutti
di intervenire esprimendo il loro parere, compresi noi.
Evidentemente i fatti sono stati talmente rapidi, scade un
certificato di prevenzione incendi, personalmente - ve lo dico in
tutta sincerità - non gradisco che mio figlio trascorra un anno
scolastico in un plesso privo di certificato di prevenzione
incendi. La soluzione di spostamento, per certi versi, quindi è ben
gradita perché vuol dire che c'è un'attenzione alla sicurezza; poi
il collega Cognetta ha sottolineato che forse vi sono altre realtà
simili. Io non voglio pensare che possa succedere qualcosa in
quelle realtà. Io mi limito ad analizzare questo e a non entrare
neanche nel merito delle scelte che potrebbero fare altre
amministrazioni locali.
Dico che sicuramente i disagi ci sono e ci saranno nel corso di
questo anno perché, come mi hanno sottolineato parecchi genitori
che mi hanno contattato - perché sanno evidentemente qual è il mio
ruolo all'interno di questo Consiglio - hanno programmato il loro
anno scolastico in base ad una scelta che era quella di portare il
figlio in quella determinata struttura scolastica, sembrerà poco,
ma per noi certe distanze sono importanti.
Bisognerà rivedere il bacino di trasporto degli alunni. Mi
ricordo quando avevo un altro ruolo, ero amministratore di un
Comune, la richiesta di fermare un pullman davanti all'Istituto
tecnico per geometri ha generato innumerevoli problemi. Il pullman
poi non si è mai fermato davanti all'Istituto tecnico per geometri.
I disagi quindi ci saranno, saranno importantissimi, però, da
quello che abbiamo sentito, non si può tornare indietro. Mi sono
letto anche le risoluzioni ed entro nel loro merito, non si può
tornare indietro. Non so cosa deciderà la maggioranza su queste
scelte, io di una cosa sono sicuro, quello che farò io: io
condivido appieno quello che ha detto il mio collega e non
parteciperò alla votazione di queste due risoluzioni perché sono
troppo coinvolto e non intendo esprimermi. Questa è la mia
solidarietà nei confronti di tutti i genitori che hanno firmato
quella petizione ed è la mia sensibilità che mi impone di fare una
scelta di questo tipo.
Dalle ore 19:35 riassume la presidenza il Presidente
Rosset
.
Rosset (Presidente) -
Ha chiesto la parola il Consigliere
Guichardaz, ne ha facoltà.
Guichardaz (PD-SIN.VDA) -
Voglio premettere che qualunque
iniziativa arrivi dalla società civile di per sé è già un segno di
maturità e di impegno civico, perciò è apprezzabile al di là dei
diversi posizionamenti dei vari gruppi politici. Da parte nostra,
da parte del gruppo PD-SIN.VdA quindi va un plauso per lo sforzo
fatto da tutti coloro che si sono spesi per raccogliere le firme a
corredo della petizione, così come va un nostro convinto
ringraziamento alla delegazione dei firmatari della petizione, che
sono più volte intervenuti in commissione per esporre le
motivazioni e le ragioni della raccolta firme di cui stiamo
parlando. L'ho detto in commissione e lo ribadisco qui in aula:
l'approfondimento della tematica è stato reso possibile proprio da
questa petizione, per merito di questa petizione, che ci ha
impegnati in sopralluoghi presso la scuola stessa, in audizioni con
gli amministratori interessati, con i vari tecnici, con gli
esperti; è stato un lavoro anche abbastanza complicato e
certosino.
L'iter della petizione ci ha permesso di delineare un quadro
della situazione attuale, partendo da informazioni storiche,
relative alla storia della struttura, con riferimento soprattutto
all'ultimo decennio: periodo che ha visto svariati interventi di
riadeguamento strutturale, diversi studi sulle condizioni degli
edifici, diversi pareri, diversi interventi. Da questo quadro
storico che è stato fatto all'interno della commissione si è poi
passati alla definizione degli scenari futuri, all'esplicitazione
di un percorso, che a regime dovrebbe concludersi con un
trasferimento definitivo della scuola presso la struttura prevista
in località Tzamberlet ed è proprio tale scenario che ha
sollecitato alcuni genitori, insegnanti e semplici cittadini,
insieme ad alcuni operatori commerciali della zona, a presentare la
petizione.
Cosa dicono sostanzialmente i firmatari della petizione? È stato
letto un lungo elenco di interventi da parte del collega Marquis,
io cerco di riassumere in quattro righe: che lo spostamento della
scuola dall'attuale sede di via Torino alla sede di via Chambéry,
spostamento temporaneo in attesa che venga costruita la nuova
scuola di località Tzamberlet, presenta una serie - questo lo
dicono i firmatari della petizione - di problemi di natura
logistica, urbanistica, economica e anche didattica. Nel testo
della petizione si legge, per esempio, della preoccupazione che
l'allontanamento dai poli culturali avrebbe sull'offerta formativa.
Sulla petizione si indicano anche cifre che, a detta dei firmatari,
sarebbero necessarie per ricostruire e riadeguare l'esistente: sono
cifre indicate nella petizione in 6 milioni di euro, contro gli
ipotizzati 25 milioni - è scritto sempre nella petizione -
occorrenti per la costruzione del nuovo polo di località
Tzamberlet. Nella petizione si esprime altresì preoccupazione per
lo spopolamento della zona e quindi per le conseguenze sugli
esercizi commerciali delle vie attigue alla scuola, quindi si
interroga la politica sull'opportunità di tale scelta invitandola,
quindi invitandoci, ad una responsabile valutazione di eventuali
alternative indicate nella petizione: la ristrutturazione e il
riadeguamento della vecchia sede di via Torino.
A conclusione di questa breve panoramica mi corre l'obbligo di
precisare che il nostro gruppo già nella scorsa legislatura, e
ancora in questa, mentre era all'opposizione ha sempre manifestato
una certa propensione verso la dismissione della struttura di cui
stiamo parlando, anche andando contro l'opinione di parte dei
nostri colleghi di opposizione, che valutavano negativamente la
costruzione del nuovo polo. La nostra posizione è sempre stata
dettata dall'idea che su temi così strategici e importanti per i
nostri ragazzi e per la nostra comunità, si devono assumere
posizioni non viziate da pregiudizi di schieramento, dalla volontà
cioè di opporsi a qualunque iniziativa della maggioranza in quanto
proposta dalla stessa. Noi crediamo che sulle opere strategiche non
vi sia un vincolo di maggioranza o di minoranza, ma che debba
prevalere una valutazione sul senso stesso delle opere, sulla loro
utilità, sull'opportunità che queste vengano intraprese. Sarebbe
stato più facile allora, e forse anche adesso, vista la situazione
che si è creata, opporsi al progetto seguendo il sentire di una
parte dell'opinione pubblica, quando eravamo all'opposizione, ma
non lo abbiamo fatto.
Abbiamo valutato che quest'opera, così come quella di via
Chavanne, fosse utile intanto per rinnovare il parco scuole, se
così lo possiamo definire, rendendolo più efficiente dal punto di
vista funzionale, architettonico, energetico e soprattutto più
confacente alle esigenze di una scuola moderna. Lo stesso
ragionamento lo facemmo nel 2006-2007, quando, assieme ad alcuni
colleghi che oggi siedono nei banchi dell'opposizione, promuovemmo
il referendum sul nuovo ospedale. Le logiche che ispirarono allora
la nostra battaglia referendaria - parlo per me naturalmente, non
mi permetto di interpretare il pensiero e le intenzioni altrui -
non furono tanto diverse da quelle che oggi ci fanno propendere per
la dismissione dell'edificio del Maria Adelaide e per la
costruzione di un nuovo polo scolastico. Le esigenze lavorative e
didattiche cambiano, le strutture diventano inadeguate, obsolete,
poco flessibili, anzi direi rigide, onerose da un punto di vista
dei costi di manutenzione e di funzionamento, i quali ci sono stati
ben rappresentati nel corso delle varie audizioni. Un edificio
moderno costruito con materiali più efficienti, più sicuri da un
punto di vista sismico e della stabilità, più efficienti dal punto
di vista energetico, più ecosostenibile come si dice oggi, secondo
il nostro modesto parere, è da preferire ad un edificio vecchio,
non del tutto sicuro - e questo è stato detto ed è stato ribadito
anche dai tecnici - difettoso da un punto di vista della normativa
antisismica e antincendio, estremamente dispersivo, soprattutto sul
versante microclimatico ed energetico, ma anche degli spazi.
Abbiamo visitato gli spazi interni, spazi spesso incoerenti con un
moderno approccio didattico. Non mi intendo tanto di edifici
scolastici e non credo che il semplice fatto di avere dei figli che
vanno a scuola, o di averli frequentati in qualità di studenti
renda le persone esperte in edilizia scolastica, ma credo e penso
che la politica si debba fare un'idea ascoltando certamente i
genitori, i fruitori, chi ci lavora, ma anche i tecnici, i
progettisti, gli amministratori, coloro che hanno confidenza con i
numeri, con i dati, con le norme; così facendo un amministratore
che deve decidere può indirizzare il suo voto in un senso o
nell'altro, può assumere delle decisioni con responsabilità.
Nel corso delle varie audizioni, dopo aver effettuato il
sopralluogo estivo, ci siamo convinti ancora di più dell'esigenza
per la nostra regione, non parlo della città di Aosta, perché
quando parliamo di una scuola superiore, soprattutto parliamo di un
patrimonio che è di tutta la collettività e di tutta la comunità
valdostana, ci siamo convinti della necessità di un deciso
rinnovamento del patrimonio scolastico: laddove possibile meno
dispendioso attraverso il recupero del patrimonio esistente;
laddove più difficile, oggettivamente più dispendioso, si deve
ragionare anche sul lungo termine e non sull'immediato - noi
abbiamo delle cifre che ragionano sempre sull'immediato -
attraverso la costruzione di edifici moderni ed efficienti. Nel
caso del Maria Adelaide le criticità evidenziate sono talmente
evidenti da farci superare ogni dubbio sull'opportunità di
intraprendere un nuovo percorso, anche se si mettono a raffronto i
costi ipotizzati.
Evito quasi sempre di fare degli esempi personali o di calarmi,
come giustamente prima qualche collega diceva, nelle situazioni in
cui discutiamo in quest'aula per non condizionare il mio giudizio,
io faccio politica per cui credo che mi qua debba esprimere come
politico e non come padre, o come genitore, o come ex referendario;
il giudizio del politico deve essere
super partes
, non deve
essere viziato cioè dalle esigenze e dai miei
desiderata
personali, ma, parlando con alcuni dei firmatari della petizione,
mi sono permesso di dire che, se le mie figlie studiassero in
quella scuola oggi non adeguata sismicamente, senza parlare di
tutte le problematiche che ci sono state raccontate: crolli di
pignatte - non so se vi ricordate - ci è stato detto che ci sono
stati cinque episodi, in uno di questi una pignatta è caduta
addirittura su una cattedra, per fortuna, non c'era nessuno;
laboratori e locali ancora chiusi per inagibilità, inadeguatezza da
un punto di vista dell'antincendio e via dicendo...dicevo, se le
mie figlie studiassero in quella scuola, non avrei dubbi a
propendere per il trasferimento in una struttura nuova, efficiente,
costruita secondo gli ultimi orientamenti e dettami dell'edilizia
scolastica, vicina - perché, secondo me, è un valore aggiunto -
alle strutture sportive della città, immersa nel verde. Com'è stato
spiegato, la struttura non intaccherà i prati antistanti, i prati
di Montfleury, che però rimarranno intonsi e godibili perlomeno da
un punto di vista visivo. Lo ha detto qualcuno prima: sarà una
struttura comunque immersa nel verde e vicina, tutto sommato, anche
alla città. Dalla biblioteca, qualcuno ha fatto il calcolo, poi
ognuno cerca di mettere un po' i numeri che vuole, il tragitto per
il nuovo polo di regione Tzamberlet è più breve che dal Maria
Adelaide, poi non parliamo della scuola di via Chavanne, dove le
distanze sono davvero più brevi.
Non avrei dubbi neanche considerando i costi ipotizzati per la
costruzione della nuova scuola - e ribadisco "nuova" - e quelli
immaginati per un'eventuale ristrutturazione della vecchia.
Ribadisco "immaginati", perché, quando si intraprende un'operazione
di ristrutturazione di un edificio di questo tipo, interamente
costruito in cemento armato, secondo delle logiche vecchie e con
caratteristiche architettoniche e ingegneristiche tipiche delle
epoche in cui fu costruito, si sa quando si inizia ma non si sa
quando si finisce, e soprattutto non è dato sapere quale sarà il
conto finale e soprattutto il risultato. Peraltro, colleghi, lo
voglio ribadire, sono le stesse motivazioni che adducevamo quando
giravamo la Valle per perorare la causa del nuovo ospedale.
Sul versante della viabilità e delle infrastrutture credo sia un
falso problema, in quanto è accessorio alla progettazione della
struttura lo studio di un nuovo piano della viabilità, di un nuovo
piano dei trasporti, la previsione di un potenziamento delle opere
infrastrutturali: delle fognature, degli acquedotti. Da che mondo è
mondo, quando aumenta il carico di popolazione in una zona, si
potenziano i servizi e le opere accessorie. Infatti tali argomenti
sono oggetto di un accordo di programma con il Comune di Aosta,
come ci è stato ricordato in audizione, accordo che dovrà tenere
conto e dovrà essere rinnovato considerando la mutata situazione
della zona e della nuova destinazione d'uso della scuola, che non
sarà più una scuola polmone o temporanea, ma diventerà una scuola
definitiva.
A conclusione qualche parola la vogliamo ancora dire sulla
destinazione della vecchia struttura di via Torino, visto che è
stato argomento di aspre discussioni in commissione e anche fuori.
Crediamo che sia aperta ancora la valutazione sul possibile
riutilizzo della struttura Maria Adelaide. Il nostro gruppo
dall'inizio di questa legislatura, quando eravamo ancora
all'opposizione - voglio ribadirlo e dirlo chiaramente - si è speso
per l'approvazione di un piano di valorizzazione e alienazione del
patrimonio regionale. Non ci scandalizzeremmo quindi se a seguito
di attente valutazioni, sia di carattere urbanistico ma anche
economiche e politiche, si decidesse di alienare la struttura
magari con dei vincoli, o di inserirla all'interno di formule di
partnership
pubblico-private, cosiddette "PPP", non ci
scandalizzeremmo - e lo abbiamo in più sedi ribadito e lo abbiamo
detto anche in commissione - se l'edificio fosse addirittura
demolito per recuperare spazio costruttivo, bisogna capire se costa
meno ristrutturare o costruire
ex novo
. L'edificio d'altro
canto, me lo potete dire tutti, credo che senza tema di smentita
possa essere detto, non ha nessun pregio architettonico e
ingegneristico che ne giustifichi l'esistenza. Sono aperte quindi
varie opzioni, varie valutazioni che verranno fatte a tempo debito,
così come si è fatto con altri edifici quali quello del Cral Cogne,
del Palazzo Narbonne, dell'ex
Centrale laitière
, dell'ex
Maternità, anzi su questi edifici le valutazioni sono ancora
aperte, perché bisogna vedere se c'è un interesse pubblico, se ci
sono delle idee, delle manifestazioni di interesse rispetto a
queste. Oggi è difficile poter dire esattamente cosa si può fare di
quella struttura. Abbiamo questi esempi che credo siano
illuminanti, così come nella valutazione del patrimonio regionale
ne abbiamo anche tanti altri, di cui stiamo discutendo e sui quali
ci approcceremo in futuro. Il problema del riutilizzo della
struttura o dell'area non potrà prescindere da valutazioni ampie e
il più possibile condivise, possibilmente - e questo è un auspicio
- con la popolazione della zona, con gli operatori commerciali,
magari attraverso un processo di concertazione con i residenti e
con i rappresentanti delle varie categorie interessate.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Volevo fare un paio di considerazioni su
un dibattito che ha già avuto un suo svolgimento, sono state dette
cose anche interessanti e ben vengano anche le voci della
maggioranza, perché, da un lato, le scelte della Giunta le
conosciamo già da tempo, ma comunque le scelte vanno sostenute
dalla maggioranza, quindi ben venga il dibattito.
Alcune considerazioni mi sentirei comunque ancora di farle. Da
un lato vi sono alcune incertezze che hanno caratterizzato tutta
questa operazione, che ormai dura da un certo periodo, le prime
avvisaglie sono di sette-otto anni fa. Da un lato vi è questa
estrema incertezza dei costi, ad oggi noi abbiamo appreso che costi
certi per un possibile recupero non ve ne sono. Vi sono delle stime
che nel corso del tempo hanno avuto un'evoluzione tendenzialmente
crescente, ma si è passati da una stima del 2007 che si aggirava
intorno a 9 milioni fino a circa 20 milioni ed oltre ad oggi. Stime
perché costi certi non ce ne sono. Ci hanno detto questo i tecnici
in commissione che, nel momento in cui si sarebbe dovuti arrivare
ad un computo metrico, si è stoppato tutto e non si è arrivati a
questa definizione precisa, quindi ad oggi sapere esattamente
quanto costi recuperare quell'edificio non è dato sapere. Ci sono
delle stime parametriche, ma con certezza non si sa. Così come non
si sa neanche di preciso quanto costerà adeguare dall'altra parte,
perché, leggendo l'accordo di programma del 2011 e la bozza
dell'accordo di programma, su cui poi volevo fare un rilievo, vi
sono delle voci dove si parla di piano finanziario, che per la sola
realizzazione del complesso scolastico si passa dai 15 milioni del
2011 ai 24,5 milioni del 2016. Stessa voce. Mentre le altre voci
che sono quelle per l'urbanizzazione scompaiono
completamente...
(interruzione dell'Assessore Baccega, fuori
microfono)
...non è scritto se sono comprese, Assessore. Siccome di solito
quello che viene scritto è quello che fa fede, io leggo quello che
è stato dato alla commissione; quindi per quello che ad oggi io
leggo nero su bianco, dal 2011 al 2016 vi è un costo quasi
raddoppiato. Al di là di quello, qualcosa che da un lato lascia
estremamente perplessi è che mentre l'accordo di programma del 2011
era stato firmato dall'allora Sindaco Bruno Giordano con il
Presidente della Regione Augusto Rollandin, l'attuale bozza di
programma assomiglia più ad un editto che ad un accordo: l'accordo
non è che si fa tra due parti. Qui in commissione il Sindaco Centoz
ci ha detto che non è sembrato molto disturbato dal fatto che si
vedrà in futuro, riceverà l'accordo di programma. È sembrato quasi
che non fosse cosa che lo interessasse direttamente, per cui quello
che la proprietà deciderà andrà bene così.
Un'altra questione che lascia un po' perplessi, e qua riguarda
il metodo con cui l'Amministrazione persegue le scelte e le porta
avanti, riguarda una programmazione seria, l'elenco degli scatoloni
vuoti della città di Aosta è già stato fatto e seguendo questa
logica, un domani ve ne saranno altri e saranno il Regina Maria
Adelaide e il Manzetti.
A nostro parere, prima di intraprendere un percorso che, dal
punto di vista urbanistico, qualche cambiamento sulla città lo fa,
non sarebbe male avere un'idea di cosa farne di tutti quegli
edifici che nel tempo sono stati lasciati vuoti, anche perché -
questa è una domanda che avevo fatto personalmente -: come si
riesce a conciliare una vocazione che viene detta turistica della
città di Aosta con il riempimento di scatoloni vuoti, di cui ad
oggi non è dato sapere quale sarà la collocazione futura, però di
certo c'è che quegli scatoloni vuoti rimangono ad Aosta e rimangono
prevalentemente entro le mura romane, nella zona turisticamente vi
è più l'interesse. Questa cosa qui noi sentir dire che sarà frutto
di idee future non è che ci accontenta molto e, ragionando con una
logica un po' personale, io a casa mia un percorso del genere non
lo farei. Non so se questa cosa invece viene non condivisa dalla
maggioranza, ma un metodo del genere: intraprendere strade nuove
senza sapere i costi, senza sapere cosa ne farò di quello che
avanza per andare da un'altra parte, io con i soldi miei a casa mia
non lo farei.
Un'altra considerazione vorrei farla sulla petizione, qualcuno
prima ha già detto del fatto che difficilmente i cittadini
capiscono; sfido io che i cittadini facciano fatica a capire, nel
senso che abbiamo fatto tutta una serie di approfondimenti, abbiamo
audito vecchi progettisti, tecnici dell'Assessorato, abbiamo fatto
i sopralluoghi, peccato che le decisioni, quando noi abbiamo fatto
tutto ciò, erano già state prese. Peccato che, quando i cittadini
hanno chiesto qualcosa, in altre stanze le decisioni fossero già
state definite in tutto, quindi la possibilità di incidere, anche
volendo, non c'era: ecco che viene difficile poter dare delle
risposte ai cittadini. Come può la commissione andare ad incidere
se altrove vengono fatte le scelte anche avallate dalle delibere di
Giunta? Per cui noi ci troviamo di fronte al fatto compiuto, il
collega Chatrian direbbe: "a babbo morto". Qua il babbo è anche
sepolto, nel senso che la scelta è fatta e finita. Con queste
perplessità noi non possiamo che non condividere il metodo, non
condividere il modo di programmazione, che invece sembra che alcuni
Consiglieri di maggioranza ritengono soddisfacente e adeguato alla
tematica.
Presidente -
Non ci sono altre richieste di intervento,
siamo in discussione generale, quindi a questo punto credo che
possiamo sospendere i lavori. Dichiaro chiusa la discussione
generale. I lavori riprenderanno alle ore 21:00.
La seduta è sospesa dalle ore 20:01 alle ore 21:12
.
Rosset (Presidente) -
Possiamo riprendere i lavori.
Abbiamo chiuso la discussione generale, ci sono richieste di
intervento? Ha chiesto la parola l'Assessore Baccega, ne ha
facoltà.
Baccega (SA) -
Intervenire dopo una pausa al termine di
un dibattito così approfondito non è facile. Siamo chiamati
all'esame della petizione presentata da un importante numero di
cittadini di Aosta, mi preme innanzitutto ringraziare le due
commissioni che hanno lavorato in modo piuttosto intenso
quest'estate per audire tutti i soggetti coinvolti in questa
tematica, per ascoltare le ragioni dei cittadini, degli insegnanti,
dei commercianti, per ascoltare anche le ragioni della pubblica
amministrazione. Una pubblica amministrazione che lavora,
soprattutto nei lavori pubblici, attraverso una programmazione e
una pianificazione degli interventi e soprattutto tenendo conto -
come ha sottolineato il Consigliere Guichardaz nel suo intervento -
dell'interesse generale della collettività. Per questo motivo dovrò
ritornare su alcuni argomenti che sono stati trattati nella
relazione del Consigliere Marquis e che vanno probabilmente a
chiarire meglio i passaggi che ci hanno portato a questo
percorso.
Rispetto a questa vicenda, tutto quanto pianificato, fa parte di
un accordo di programma - l'abbiamo già detto e sottolineato - del
2011 fra Regione e Comune di Aosta, accordo che dopo cinque sarà
sicuramente rivisto, ma che nella sua sostanza rimane tale: una
scuola doveva essere realizzata, doveva essere realizzata in quella
zona, che doveva avere quelle caratteristiche; l'unica variante è
che sarà una scuola definitiva e non sarà più quella che forse
erroneamente si chiamava "scuola polmone".
Il percorso che ci ha portato a questo parte dal 2015; la
collega Rini e il sottoscritto, insieme ai propri uffici, hanno
avviato una valutazione sullo stato di salute dei nostri edifici
scolastici proprio per arrivare a quella che abbiamo chiamato nel
dibattito "una responsabile valutazione". Nel frattempo sono
cambiate le normative: nel 2003 la regione è diventata tutta
sismica, nel 2009 sono cambiate le norme tecniche di costruzione,
nel maggio 2016 è entrato in vigore il decreto ministeriale;
quindi, verificando tutti i documenti già in possesso
dell'Assessorato e con ulteriori specifiche relazioni tecniche dei
professionisti incaricati, abbiamo fatto una valutazione di
carattere generale piuttosto importante. Da questa valutazione
veniva fuori che i 3500 alunni che frequentano le istituzioni
scolastiche superiori di secondo grado che incidono sulla città di
Aosta sono ospitati in 12 sedi differenti. Abbiamo fatto anche una
valutazione economica di queste diverse sedi: alcune sono in
locazione, quindi determinano delle locazioni passive, altre
avevano dei costi di energia proibitivi; una di queste era proprio
il Maria Adelaide e, da questo punto di vista, la scelta è stata
evidente: individuare una pianificazione che consentisse di
arrivare ad avere le 5 istituzioni scolastiche ciascuna in un unico
edificio. Sempre con l'Assessorato all'Istruzione abbiamo valutato,
parlando con i tecnici, oltre al disagio economico di sedi che
costano importanti risorse per la Regione, che questi studenti per
la città, che si muovono da una sede all'altra per andare in
segreteria, in biblioteca e andare nella sede centrale
dell'istituto hanno notevoli ricadute negative sulla didattica e
sulle prestazioni scolastiche. È per questo che abbiamo predisposto
quel piano di interventi pluriennale che è stato approvato dalla
Giunta regionale il 28 aprile 2016, che vede il completamento nel
2021, con tutte e 5 le istituzioni scolastiche in un unico edificio
sicuro, agibile, con impianti efficienti, uno ciascuno ovviamente,
in regola con le norme tecniche di costruzione che garantisca
sicurezza statica, che sia sicuro e certificato ai fini sismici e
con il suo certificato di prevenzione incendi. Il provvedimento
adottato dalla Giunta regionale il 28 aprile 2016 quindi va proprio
in questa direzione.
Da dove si doveva iniziare il percorso? Una cosa è quello che si
scrive e un'altra è quello che si fa. Avevamo una grande occasione:
il Corrado Gex rientrava nella sua sede, ovvero all'ex IPR, e si
sono accelerati i tempi affinché nell'estate scorsa si riuscisse ad
effettuare il trasloco e il trasferimento di tutto il Corrado Gex
presso l'IPR per liberare l'istituto di via Chavanne. Avevamo anche
provato ad individuare la possibilità di fare due traslochi nello
stesso momento, quindi il Maria Adelaide fin dall'estate scorsa si
ipotizzava potesse andare nella scuola di via Chavanne, ma fu
proprio l'istituzione scolastica a chiederci di traslocare nel mese
di dicembre durante le vacanze di Natale. Era peraltro una
richiesta che ci rasserenava perché avevamo valutato che due
traslochi si potevano fare anche con costi più significativi, ma la
forte preoccupazione era che potesse esserci un intoppo. Questa
richiesta che arrivava dall'istituto, dal tavolo di confronto dove
era presente il dirigente scolastico, ci aveva rasserenato
portandoci ad assumere la decisione di arrivare a fine anno, visto
che in quel momento avevamo la possibilità di prorogare, sennonché
nel maggio 2016 entra in campo il decreto ministeriale che obbliga
tutti gli istituti scolastici, entro il 31 dicembre, ad avere il
certificato di prevenzione incendi. L'attività scolastica, quindi,
non potrà essere esercitata in un fabbricato privo di SCIA o di
certificato di prevenzione incendi. Secondo il parere dei vigili
del fuoco coinvolti - estremamente collaborativi devo dire -
sarebbe stato necessario effettuare una serie di interventi anche
in altri istituti scolastici. Questa mattina abbiamo parlato dei
vari interventi che si faranno in altri istituti scolastici per
consentire di avere il certificato di prevenzione incendi, la
delibera è stata approvata venerdì scorso, gli interventi si
faranno. Per il Maria Adelaide le problematiche erano molto più
complesse: bisognava progettare determinati interventi, appaltare e
realizzare i lavori perché la soglia degli interventi era piuttosto
significativa e avremmo potuto farlo solo nel periodo estivo con
esami di Stato e di riparazione in corso. I lavori da fare
sarebbero stati l'adeguamento dell'impianto elettrico e di
illuminazione d'emergenza, la rimozione e la sostituzione dei
rivestimenti e dei pavimenti non certificati, la realizzazione di
alcune compartimentazioni di alcune vie di esodo, il tutto per un
impegno di 550 mila euro più IVA. Questo senza andare a toccare gli
interrati.
Voglio ricordare, ma è già stato detto in alcuni interventi, che
l'Amministrazione regionale presso il Maria Adelaide negli ultimi
anni ha investito e speso oltre 800 mila euro. Possiamo quindi
affermare che l'edificio è agibile dal punto di vista statico, ma
non lo è dal punto di vista sismico e non lo sarà al 31 dicembre
per quanto riguarda il certificato di prevenzione incendi. Dalle
progettazioni - qui entriamo un po' nel tecnico - e dalle relazioni
tecniche che si sono succedute fin dal 2001, dal 2006 e poi nel
2008 e infine sulla base degli interventi fatti in questi anni, si
evidenzia che si è data certezza e ragione alla scelta fatta nel
2011: quella di delocalizzare l'istituto. Va anche sottolineato che
la scelta di andare a realizzare una nuova scuola in quel di
Tzamberlet è stata una scelta molto ragionata. Io all'epoca stavo
in un altro palazzo, al Comune di Aosta, e ricordo che siamo stati
coinvolti in questo approfondimento. Prima si parlava dell'area di
via Federico Chabod, quella che era in adiacenza all'antico
cimitero di Sant'Orso, ma non era sufficiente; si era parlato
dell'area Croix Noire vicino all'ex discoteca Divina, ma insiste
nel cono di volo dell'aeroporto, quindi non è possibile realizzare
scuole. L'area del Parco Abbé Henry era appena stata messa a punto,
si è scelto quindi l'area di Tzamberlet proprio per dare una
collocazione molto simile ai
campus
universitari inglesi e
americani e anche per effetto dei numerosi impianti sportivi
presenti in quella zona, su un'area dismessa, perché quella in cui
insisterà la scuola è davvero un'area dismessa. Se qualcuno ha
piacere, ho qualche fotografia da far vedere. Nella petizione si
parla di occupazione di area verde: questo assolutamente non è
vero. Inoltre l'accordo di programma siglato nel 2011 è vantaggioso
anche per l'Amministrazione comunale, in quanto vengono realizzate
una serie di sistemazioni a viale alberato, in corso Lancieri, si
finanziano le realizzazioni e il potenziamento della rete idrica e
della rete fognaria che in quella zona è molto critica, oltre a
realizzare la scuola e a delocalizzare il nuovo maneggio nell'area
della cascina Favre.
Con l'Amministrazione comunale abbiamo ulteriormente
approfondito, ma per ora non abbiamo deciso nulla rispetto agli
interventi di viabilità e di trasporti, che sono poi le
problematiche che in realtà ci hanno sollevato nel mio incontro con
l'istituzione scolastica di cui parlerò dopo, e ci siamo anche
confrontati più volte sulla futura destinazione dell'area di via
Torino che si libererà dopo la dismissione del Maria Adelaide. Sono
state lanciate diverse suggestioni, ma è una decisione che si
prenderà proprio proseguendo il confronto in sintonia con
l'Amministrazione di Aosta. Al momento gli studenti e gli
insegnanti e tutto il personale dovranno spostarsi nella scuola di
via Chavanne, la vera scuola polmone, una scuola di assoluta
qualità con strumentazioni adeguate, ideale per un'efficace
attività didattica, che fino a mesi fa è stata frequentata da tutti
gli studenti del Corrado Gex. Loro non hanno individuato o
evidenziato problematiche di trasporti, perché quella zona, quella
di via Chambéry, è parecchio servita e credo anche dal punto di
vista di un'altra problematica che è stata evidenziata, quella
della mensa, si possa risolvere in modo abbastanza semplice. Per i
prossimi anni quindi, secondo il piano deliberato, fino all'anno
scolastico 2020-2021 il Regina Maria Adelaide sarà collocato
nell'istituto di via Chavanne.
Credo che sia noto a tutti in questi giorni...prima nei vari
interventi si è parlato di che fine farà la mensa: la mensa di via
Garibaldi sta vivendo giornate di criticità, perché, oltre agli
studenti del Maria Adelaide, ci sono gli studenti del Corrado Gex
che spesso non riescono a mangiare, quindi devono rivolgersi ai bar
vicini.
La questione commerciale mi sembra un po' ridondante, io credo
che i ragazzi vanno a scuola alle 8:00 e i negozi sono chiusi,
escono alle 13:20 e i negozi sono chiusi, probabilmente ci sarà
qualche pizzeria, quando rientrano alle 14:30 i negozi sono chiusi.
Io non credo che i flussi vadano in quella direzione dal punto di
vista commerciale, guardando gli 800 alunni che vanno a scuola,
bensì ad un
know-how
che, dal punto di vista commerciale,
sarà poi l'imprenditore a decidere. Nel frattempo dico che in
questi ultimi due mesi sono nati cinque nuovi esercizi commerciali
in quella zona, uno verrà inaugurato sabato prossimo.
Veniamo agli aspetti finanziari. Nel 2001 è stato presentato un
preventivo di 7 milioni per la ristrutturazione dell'edificio, ma
c'erano altre problematiche. Nel 2003 la regione diventa tutta
sismica, quindi cambia tutto; nel 2008 vengono approvate le nuove
norme tecniche di costruzione e nel dicembre 2008 - l'avete avuta
tutti nei documenti che vi sono stati presentati - la relazione
tecnica prevede un costo fatto su valutazione parametrica di 20
milioni. Ora, la valutazione parametrica è fatta su 1500 euro a
metro quadrato, sta assolutamente nel mercato, è assolutamente
realistica. Non si può dire che non si capisce il perché; è una
valutazione parametrica assolutamente realistica su quello che si
può andare a ristrutturare. La stessa relazione invece parla di un
costo per la costruzione di un nuovo edificio, qui siamo nel 2008,
per ospitare l'intero istituto magistrale di 25 milioni, ma
l'intero istituto magistrale, è di 850 ragazzi, i 750 alunni più i
110 che sono attualmente in via Festaz, non potrà mai stare in un
Istituto Maria Adelaide ristrutturato. Dal punto di vista
urbanistico, in quell'area non si può crescere in termini di
volumetria: ecco perché si è dovuti andare in questa direzione,
nella direzione di dislocare la scuola in un'altra sede, perché la
volontà di avere tutto l'Istituto e tutti gli studenti nella stessa
sede era prioritaria rispetto a qualsiasi cosa.
Va ancora detto che per la scuola di Tzamberlet abbiamo ottenuto
un contributo di 7 milioni dallo Stato. Oltre i 23,5 milioni che
costa la scuola, ai quali bisognerà applicare un ribasso d'asta;
credo che, dal punto di vista dell'economicità, abbiamo dato ampia
risposta rispetto a questo trasferimento.
Credo che il percorso che noi abbiamo individuato vada nella
direzione di valutare questa petizione come una petizione fatta da
insegnanti che hanno anche un rapporto affettivo con l'Istituto che
frequentano: io credo di averlo recepito nel colloquio che ho avuto
con loro, è stato un lungo colloquio, un colloquio approfondito
durato più di due ore, con persone che si sono relazionate in modo
spontaneo. Non quelle che hanno la tessera di partito, perché lì
c'erano anche quelle che avevano la tessera di partito ed erano
quelli che volevano spostare l'ospedale a Quart e a
Saint-Christophe; e io ho detto loro: voi volevate spostare
l'ospedale e adesso vi lamentate se spostiamo la scuola? Da questo
punto di vista, erano tesserati di partito. Ci siamo messi a fare
politica per qualche momento, ma le persone che avevano recepito e
capito che l'obiettivo di quest'Amministrazione e di questa
maggioranza è di dare ai nostri studenti, ai nostri insegnanti e a
tutto il personale delle scuole sicure. Questo era l'obiettivo e
questo lo hanno recepito ampiamente, tant'è che il confronto finale
è andato nella direzione di una richiesta di coinvolgimento da
parte loro nel discorso di approfondimento rispetto alla
sistemazione delle aule e anche della collocazione dell'altra
istituzione che verrà con loro. Sono individuati nel percorso di
spostamento i ragionieri: hanno chiesto di avere un liceo; è una
valutazione che credo con la collega Rini potremo fare
tranquillamente, abbiamo tutto il tempo di farlo. Vado a
concludere, Presidente, noi abbiamo voluto andare in questa
direzione perché riteniamo...
(interruzione di un Consigliere, fuori microfono)
...sottolineo che noi spostiamo la sede del Maria Adelaide a
dicembre perché non c'è il CPI e perché ce l'ha chiesto
l'istituzione scolastica: questo è un dato di fatto. Avremmo dovuto
spostarli l'estate scorsa, questo è stato sottolineato, detto in
commissione, evidenziato più volte. In questa direzione noi siamo
fermamente convinti di questa scelta, fortemente convinti e non c'è
nessuna
arrière-pensée
dietro, non abbiamo neanche deciso
che cosa si farà nel Maria Adelaide e non è una cosa grave perché è
aperto un dibattito con il Comune di Aosta, un dibattito serio che
va nella direzione - contrariamente a quello che dicevate voi prima
- di discutere, di approfondire. Ci sono delle idee, per ora
bisogna fare una valutazione molto importante. Io credo che sulla
sicurezza dei nostri ragazzi - e devo dire che l'intervento del
collega Restano è stato significativo - non si può scherzare.
Il Consiglio prende atto della petizione e della
documentazione ad essa relativa.
Presidente -
Ci sono le due risoluzioni, qualcuno le
vuole illustrare? Ha chiesto la parola il collega Chatrian, ne ha
facoltà.
Chatrian (ALPE) -
Prima che i colleghi illustrino le due
risoluzioni che abbiamo presentato, qualche considerazione a
seguito delle riflessioni che l'Assessore Baccega ci ha nuovamente
illustrato convintamente - la soluzione che, da come abbiamo
capito, convince parecchio l'Assessore -, qualche considerazione di
natura generale e non di natura puntuale. Se qualche giorno fa ha
avuto modo di incontrare gli insegnanti ed è positivo se ci sarà un
raccordo nel momento in cui ci sarà un trasloco in via Chavanne, ci
mancherebbe, qui invece la partita è un'altra e va benissimo il
raccordo che lei ci ha illustrato nel dettaglio che, aula per aula,
ci sarà la possibilità di andare a calibrare lo spostamento del
trasloco, però, collega Baccega, dal nostro punto di vista, il
dibattito verte su un altro piano.
Solo pochi mesi fa tutto quello che lei in maniera molto diretta
e convincente ci dice oggi non potevamo saperlo perché l'intenzione
dell'Amministrazione regionale, collega Baccega, non so se era in
Giunta, ma era tutta un'altra: l'idea era di costruire una scuola
polmone che ristrutturasse tutte le proprietà pubbliche all'interno
della città. Noi, come gruppo, avevamo messo un po' in discussione
la necessità di investire 20 milioni di euro e più su una scuola
polmone perché ci sembrava esoso andare ad investire 20 milioni di
euro per ristrutturare tutte le proprietà pubbliche all'interno
della città di Aosta e più facevamo i conti, più entravamo nel
merito dello studio - non so se vi ricordate dicembre 2015 - i
conti non tornavano, nel senso che o c'era una bugia, o la
strategia era un'altra. Non era una bugia, ma la strategia era
un'altra ma non ce l'avevate ancora detto, ma non a noi, alla
comunità di Aosta, collega Baccega, lei semplifica molto il quadro.
A dicembre-gennaio all'interno di questo Consiglio si discuteva
ancora come scuola polmone per ristrutturare tutto il resto, tant'è
vero che poi da gennaio ad aprile noi abbiamo fatto due iniziative
al Consiglio per chiedere qual era il cronoprogramma per
ristrutturare tutte le strutture pubbliche. La bugia aveva talmente
le gambe corte che poi alla fine avete dovuto
obtorto collo
confezionare quella delibera dell'aprile 2016 e finalmente
comunicare, una scelta politica, agli aostani e alla conurbazione
attorno ad Aosta che non sarebbe più esistita la scuola polmone
Tzamberlet, ma lì si faceva una scuola definitiva e che
probabilmente avreste deciso di non più ristrutturare sicuramente
il Maria Adelaide e adesso la certezza oramai che non andrete
sicuramente a ristrutturare anche il Manzetti. Capite quindi che è
stato modificato completamente l'assetto e la scelta politica che è
stata assunta nel 2009, accordato con il Comune di Aosta nel 2011,
con accordo di programma, con tanto di soldi, chi fa che cosa, chi
deve intervenire, perché l'obiettivo era quello di ristrutturare.
Capisce che chi ha ascoltato la sua relazione ha trovato il suo
ragionamento stare in piedi: si era deciso di non ristrutturare i
palazzi pubblici all'interno della città di Aosta, ma se lei
propone alle famiglie aostane una scuola nuova, pulita, coibentata,
bella, accattivante, moderna, flessibile, con due palestre, ma chi
le dice che è meglio l'una o l'altra? È una domanda molto banale.
Lei lo sa che noi siamo un po' preoccupati, ma lei farebbe questa
operazione casa sua? Lei avesse un'azienda con mille dipendenti,
10.000 metri cubi e decidesse di dislocare fuori dalla città la sua
azienda, a casa sua investirebbe 25 milioni per la nuova azienda
senza sapere cosa fare della vecchia? Qui c'è il cuore del
dibattito, qui è l'improvvisazione collega Baccega...
(interruzione dell'Assessore Baccega, fuori
microfono)
...noi abbiamo ascoltato attentamente la sua relazione e chi
l'ha ascoltata può dire: "però non è sbagliata la scuola figa,
bella, nuova, moderna, interessante", ma chi dice il contrario!
Dall'altra parte, però, lei a casa sua farebbe una cosa del genere?
Lei andrebbe ad investire su 30.000 metri cubi, perché di questo
stiamo parlando, lei andrebbe a fare un'operazione senza sapere
cosa fare della vecchia struttura? Ha detto molto bene: noi ci
siamo portati avanti come commissioni, abbiamo tribolato per avere
quelle minime informazioni. Presidente Rollandin, le assicuro le
difficoltà a scrivere le
e-mail
con i colleghi, Presidenti
di commissione, e si è limato..."eh no, quella parola non possiamo
scriverla perché non c'è un computo metrico", "come non c'è un
computo metrico? La politica avrà già deciso cosa fare all'interno
del Maria Adelaide!" "No, non c'è". Possiamo quindi scrivere solo a
spanne un conto parametrico, che è tutta un'altra cosa. Una volta
che abbiamo scritto quella e-mail, abbiamo dovuto richiedere: "per
favore, ci potete dare anche questa informazione", come chiedere
l'elemosina per avere quelle quattro informazioni per fare un
dibattito sano dal punto di vista politico. Non su come entrare in
via Chavanne e allocare le 40 aule. Stiamo parlando di un
fabbricato che comunque ha 10.000 metri quadrati.
Poi incontriamo per la seconda volta i rappresentanti della
petizione; Presidente, abbiamo dovuto sospendere la commissione,
non abbiamo potuto dare ai rappresentanti le tre paginette che ci
hanno fatto avere come Assessorato, perché era il segreto di
Pulcinella quello, quindi non potevamo mica dare quei documenti ai
rappresentanti di 1500 persone, perché bisognava verificare con i
dirigenti se quella memo fatta veramente a livello di elemosina,
dopo aver chiesto se, per favore, si poteva avere contezza dello
stato dell'arte, che è stato costruito per rispondere alle nostre
domande, perché non c'era lo stato dell'arte, e che quindi si
chiudeva il cerchio dal punto di vista di quelle quattro
informazioni per fare un dibattito non sano, normale. Mi scuso
prima se ho detto una parola che non si doveva dire, ma era per
mettere sul tavolo la doppia proposta...avere quelle minime
informazioni per poter fare quel sano confronto, dibattito su una
cosa così importante. I colleghi di maggioranza poi giustamente ci
hanno anche invitato..."qui però manca un attore principale che è
il Governo comunale", che poi alla fine, come Amministrazione
regionale, siamo proprietari del bene, ma la competenza urbanistica
e decisionale su cosa, dal punto di vista urbanistico, destinare a
quella zona, è tutta comunale. Mi sono segnato qualche passaggio,
ma ce ne sono talmente tanti che non saprei da dove partire, ma vi
ruberò qualche minuto sull'imbarazzo che abbiamo avuto nell'audire
il Sindaco Centoz su questo tema, come a dire che l'Amministrazione
regionale ha deciso che lì si farà una scuola per i prossimi 75
anni, quindi non temporanea, ma per sempre, come per dire:
"l'Amministrazione regionale ha deciso e noi abbiamo accettato la
sua decisione". La domanda che abbiamo posto è stata: "quali sono
le idee a livello di Comune su quell'immobile?" e la risposta è
stata: "la città di Aosta è un po' turistica, quindi si potrebbe
pedonalizzare, si può rendere fruibile, però per adesso dobbiamo
ancora pensarci".
Terza considerazione: "avete una bozza di programma, avete già
chiuso, il Consiglio comunale si è già espresso su questa scelta?".
Stiamo parlando di scelta già fatta, perché giustamente il Governo
regionale ha approvato una delibera dove indica la direzione.
"Abbiamo ricevuto un po' di tempo fa una bozza di accordo di
programma, dove la Regione ci ha inviato praticamente la bozza di
programma, andremo a vedere se c'è un po' di margine per poter
trattare, vedere, studiare; comunque, pur sapendo perfettamente che
questa è una scatola importante, oggi noi non abbiamo ancora le
idee chiare per poter valutare. In questi ultimi giorni però
abbiamo iniziato ad incontrare l'Assessore competente Perron sulla
valorizzazione dei beni che sono stati inseriti nel piano di
dismissioni un anno e mezzo fa e abbiamo iniziato a parlare con il
collega Perron - è il Comune che parla - e a pensare a che tipo di
destinazione possiamo dare a questi fabbricati: Palazzo Narbonne,
Cral Cogne, ex
Centrale laitière
, ma ad oggi sul Maria
Adelaide non abbiamo ancora potuto incontrarci con l'Assessore
Perron perché stiamo aspettando i
desiderata
dell'Amministrazione regionale". Era solo per dire, soprattutto per
chi ci ascolta, che avete modificato le carte in tavola negli
ultimi mesi, è legittima la scelta, capite il nostro imbarazzo e
soprattutto la superficialità, nel momento in cui ad oggi si decide
un'operazione legittima - noi siamo contrari - ma dall'altra non
avete ad oggi minimamente idea di cosa fare e che tipo di
destinazione dare a quell'immobile di proprietà regionale e di
competenza comunale.
Presidente -
La considero un'illustrazione della
risoluzione...non è consentita la replica, prendo atto che il
collega Chatrian abbia già illustrato la risoluzione...
(interruzione del Consigliere Chatrian, fuori
microfono)
...è così, non può essere diversamente, non posso fare
diversamente, collega Chatrian. Non è consentita la replica, io la
considero come una sua illustrazione...
Chatrian (ALPE) -
Scusi, Presidente, io ho preso la
parola e lei mi ha dato la possibilità di intervenire come
replica...
Presidente -
No, no.
Chatrian (ALPE) -
...io non illustravo nessuna
risoluzione, io ho preso la parola come replica...
Presidente -
...non è consentita la replica, mi
dispiace...
Chatrian (ALPE) -
...se posso, Presidente. Qualcuno dai
banchi della Giunta giustamente le ha chiesto: sta facendo la
dichiarazione di voto o no? Io ho preso la parola in quanto
replica, poi se lei vuole darmi come illustrata la prima
risoluzione, veda lei...
Presidente -
...non è consentita la replica dopo
l'intervento dell'Assessore. Lei può intervenire per
l'illustrazione della risoluzione, dopodiché ci sarà la
dichiarazione di voto: uno per gruppo. Non può essere fatto
diversamente; è una petizione, non è che viene approvata, poi
andremo soltanto sulla risoluzione. La considero quindi come
illustrazione della prima risoluzione, se il collega Bertin vuole
illustrare la seconda risoluzione ne ha facoltà...Ha chiesto la
parola il Consigliere Bertin, ne ha facoltà.
Bertin (ALPE) -
Illustro utilizzando il tempo della
dichiarazione di voto, diciamo così...non va bene, facciamo finta
che vada bene.
Questa risoluzione richiama la petizione che ha visto ben 1500
cittadini, tra l'altro, sottoscrizione raccolta in pochissimo tempo
relativa al mantenimento del Liceo Regina Maria Adelaide di via
Torino, una petizione che ha avuto un successo notevole, in poco
tempo si sono raccolte queste firme, anche perché il tema è sentito
dalla cittadinanza, dagli studenti, dagli insegnanti e in generale
da chi vive la città di Aosta. In effetti, abbiamo anche poi audito
in commissione i vari attori di questa petizione e ci siamo resi
conto dell'interesse generalizzato su questa vicenda.
Considerati i problemi sollevati dalla petizione relativamente
alla logistica, ai trasporti, all'offerta formativa e a tanti altri
aspetti minori che derivano dallo spostamento di tale plesso
scolastico in regione Tzamberlet, sottolineando anche le ricadute
negative che avrà questo trasferimento a titolo definitivo rispetto
a quanto era previsto fino al marzo scorso, tra l'altro, mi fa un
po' sorridere quando l'Assessore Baccega definisce quella di via
Chavanne la vera scuola polmone, quando per anni - addirittura ho
presentato una risoluzione proprio nel senso di affermare che non
c'era bisogno di una nuova scuola polmone perché c'era quella di
via Chavanne - lei ha detto esattamente il contrario. Oggi ci dice
invece che via Chavanne è la vera scuola polmone. Mi fa piacere,
evidenzio una certa contraddizione, c'erano quelle finte di via
Tzamberlet, che è una scuola polmone finta, e abbiamo quella vera
ma era probabilmente tutto già previsto, come sottolineavo in
precedenza. Chiudiamo questa parentesi con l'Assessore Baccega.
Considerando anche le ricadute negative che questo trasferimento
avrà da un punto di vista economico e sociale sul centro della
città, non soltanto su quella via, che, tra l'altro, è una via che
ha subito in questi ultimi anni diversi interventi negativi, che è
veramente un po' disastrata da questo punto di vista. Come dicevo,
c'è un altro aspetto; questa nuova scuola di Tzamberlet va a
cozzare con quella che dovrebbe essere un'indicazione generale:
evitare di consumare suolo ulteriore, è un principio generale, tra
l'altro, affermato anche a livello internazionale. La priorità -
spesso ce lo diciamo in quest'aula anche relativamente ai centri
storici del paese - è il recupero del patrimonio edilizio
esistente, prima di andare a costruire nuove case e nuove
strutture. Tra l'altro, l'attuale edilizia scolastica presente nel
comune di Aosta, se adeguatamente gestita e ammodernata, sarebbe
sufficiente alle esigenze attuali e future della popolazione
scolastica che frequenta le scuole superiori di secondo grado,
anche le proiezioni dimostrano che sarebbe più che sufficiente.
Fatte queste considerazioni, si impegna il Governo regionale a
"prevedere un piano di recupero e di ammodernamento dell'edilizia
scolastica presente, ad iniziare - ovviamente - dall'edificio che
accoglie attualmente il Liceo Regina Maria Adelaide in via Torino,
utilizzando anche le risorse finanziarie previste per la nuova
struttura di via Tzamberlet...", la cosiddetta "ex scuola polmone",
la scuola polmone falsa visto che abbiamo saputo che ce n'è una
vera: quella di via Chavanne.
Presidente -
Ci sono interventi per dichiarazione di
voto? Siamo sulla risoluzione n. 1. Ha chiesto la parola il
Presidente della Regione, ne ha facoltà.
Rollandin (UV) -
Credo che la discussione che ha
impegnato su questa mozione tutti i colleghi e le due risoluzioni
che vanno un po' a riprendere alcune considerazioni fatte abbiano
avuto delle risposte che tecnicamente spiegano prima di tutto la
ragione perché si è dovuto accelerare rispetto a una determinazione
che, come logica, andava fatta o durante le vacanze estive o
durante un periodo più lungo. Questo era nelle opzioni; poi, com'è
stato detto, non è stato possibile, ma non per una volontà
politica, questo è un aspetto tecnico che viene in qualche modo
individuato.
Le puntualizzazioni che vengono fatte sostanzialmente in
riferimento al problema scuola in senso generale sono di due tipi:
da una parte diceva adesso il collega Bertin: "recuperiamo le
scuole che ci sono e come...". Questo, laddove è stato possibile, è
già stato in gran parte fatto. Sul tema della scuola polmone, che è
l'altro tema che ha portato a dire che si è cambiato idea, in
effetti si è cambiata l'idea sulla collocazione da provvisoria a
definitiva, ma le ragioni sono legate a due aspetti sostanziali, Il
primo: se le considerazioni per la ristrutturazione del Maria
Adelaide portano ad una somma di 20 milioni, quando con 25 milioni
si fa l'investimento che era provvisorio ma che logicamente ha una
sua connotazione, capite che obiettivamente non ci sta. Il collega
Chatrian diceva: "se tu fossi un imprenditore...", se fosse un
imprenditore sicuramente avrebbe fatto anche meglio i suoi calcoli
ma, obiettivamente, rispetto a queste due opzioni, conviene avere
una scuola che abbia la possibilità di contenere nell'insieme una
serie di istituti, che quindi possono essere localizzati
definitivamente, in una zona che tutti voi avete anche evidenziato
in altre occasioni essere una zona sportiva, sicuramente ideale
anche per le scuole, io credo che anche questo aspetto non possa
essere sottaciuto. Non c'è una zona migliore di quella di
Tzamberlet. Io penso che anche per le famiglie il fatto di avere
una scuola in quella zona, in quella località, sia un vantaggio,
sia un aspetto molto positivo, anche da un punto di vista economico
è sicuramente vantaggioso rispetto all'altra situazione. È cambiato
il modo in cui si vedeva questa ristrutturazione: mentre prima si
pensava di fare un intervento che in qualche modo fosse possibile
con delle cifre modeste, adesso rifacendo tutto e tenendo conto
dell'obbligo di mantenere quelle disposizioni che sono diventate
impellenti...si è portati a dire che questo cambiamento è più che
giustificato. Tutte le volte che si cambia qualcosa sicuramente vi
sono dei disagi - di questo ce ne rendiamo conto -, però è un
disagio che non va nel senso di peggiorare la situazione ma di
renderla non solo per adesso ma anche per il futuro sicuramente
migliorativa.
Rimane quindi il punto di che cosa fare del Maria Adelaide,
sicuramente questa è una valutazione che ha diverse opzioni, com'è
già stato detto, anche perché ci sono delle tempistiche, non è che
oggi, immediatamente, possiamo dire che di quest'area facciamo A, B
o C; ci sono queste opzioni che possono essere valutate, tenendo
conto anche di come in quella zona si dovrà intervenire a livello
comunale. Si parlava questo pomeriggio di come in quella zona ci
sia il problema dell'Arco e di cosa farne, della pedonalizzazione
di cui si parla da tempo; tutti questi problemi sono certamente
collegati anche con una visione di questo stabile, che può essere
in un modo piuttosto che nell'altro, con delle soluzioni che in
qualche modo potranno essere poi attivate in un tempo relativamente
breve. Io credo, quindi, che questa petizione sia comprensibile,
però obiettivamente le risposte sono state date in modo
esaustivo.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Approfitto di questa dichiarazione di
voto anche per dire il mio pensiero in merito, anche dopo la
replica dell'Assessore. Lei, Assessore, ha parlato di valutazione
di carattere generale importante nell'interesse generale, io penso
che chi fa amministrazione, chi fa politica, qualunque sua azione
politica sia nell'interesse generale, poi posso non condividere dal
mio punto di vista la scelta, ma penso che comunque sia stata fatta
nell'interesse generale. Quello che voglio sottolineare è che
questo interesse generale non va tenuto nelle segrete stanze; penso
di cogliere anche un po' l'intervento del collega La Torre quando
diceva che certe scelte, quando rimangono nelle segrete stanze, non
vengono motivate, non vengono esternate ma per tempo, Assessore,
non a tempo scaduto quando la scelta è irreversibile. Lei può avere
tutte le ragioni di questa terra, può aver fatto la scelta
migliore, ma se non la spiega ai cittadini come l'ha spiegata a
noi, io penso che ci sia poco rispetto verso i cittadini, verso
quelli che si sono mossi per la petizione e in ultima analisi per
il Consiglio comunale di Aosta, e spiegherò anche il motivo. Questo
perché questa scelta è una scelta irreversibile da quando la Giunta
regionale ha deciso di destinare i 9 milioni che derivano dal
decreto ministeriale del gennaio 2015 a questo intervento: è in
quella sede che voi avete deciso che questa sarebbe stata la scuola
permanente e non temporanea. È da allora che avete scelto e da
gennaio quando è uscito il decreto ministeriale, se è marzo il
tempo in cui dovevate decidere, dovevate spiegare i motivi alla
gente, avreste probabilmente evitato una mobilitazione generale che
è palese che è a tempo scaduto ormai. Chi può chiedere a
quest'Amministrazione, alla Giunta di rinunciare a 9 milioni in
questo momento? Obiettivamente è questo. Quello che non accetto di
questo è che si è tenuta nascosta una scelta che già nel 2015 era
stata definita.
Il secondo aspetto che, a mio parere, è poco giustificabile per
l'azione amministrativa è legato al fatto che quando nel 2015 avete
scelto, avreste dovuto allo stesso tempo decidere o almeno dare
qualche indicazione su cosa volete fare. Io parlo del Maria
Adelaide ma c'è anche il Manzetti, a regime avremo due volumi in
mezzo ad Aosta che nessuno sa che destinazione avranno; questo,
secondo me, è il punto debole di tutta questa questione. Ci sta la
scelta, posso non condividerla ma ci sta. Chi non sceglie? Non
sceglie chi non fa nulla. Su questo non c'è ombra di dubbio.
Era così difficile spiegare alla gente il perché era comunque
una scelta da cui non si poteva tornare indietro? È poco rispettosa
anche per il Comune di Aosta, Assessore, perché quando lei mi dice
che alla fine tutto è frutto di un accordo di programma, è vero, ma
un accordo di programma non si modifica in maniera unilaterale.
Così è, Assessore, per il semplice motivo che l'accordo di
programma è stato deliberato dal Consiglio comunale di Aosta, che
ha deliberato quando nell'accordo di programma si diceva che la
scuola di Tzamberlet era una scuola temporanea; lei capirà che
l'accordo di programma che dice: io temporaneamente utilizzo quella
scuole e poi eventualmente nella scelta definitiva riporto gli
alunni al centro di Aosta...se la mia scelta definitiva è di
svuotare Aosta è un altro accordo di programma. Su questo non dico
che è colpa sua, ma il Sindaco non poteva avere, a mio parere,
l'autorità di decidere per conto del Consiglio comunale. Questi
sono, a mio parere, i passaggi che sono mancati, è per questo che
io non voglio entrare oltre nel merito - chi è intervenuto ha detto
tutto quello che pensava - ma nel metodo avete sbagliato a non
informare i cittadini.
Presidente -
Ha chiesto la parola il Consigliere Fabbri,
ne ha facoltà.
Fabbri (UVP) -
Innanzitutto vorrei far rilevare come c'è
stata una profondissima discussione su questo argomento, una
profonda discussione in commissione, una profonda discussione qui
in aula e dico questo per contestare bonariamente il collega
Cognetta quando rimprovera le istituzioni e la politica di non dare
ascolto ai cittadini. Mi pare che tutta la discussione verta
soprattutto su tre punti, su tre
focus
problematici che, a
mio avviso, sono quelli che centrano a trecentosessanta gradi la
discussione: innanzitutto i tempi del trasferimento dell'Istituto.
Effettivamente qui ha ragione il collega Leo quando dice che
probabilmente c'è stato un cortocircuito fra le istituzioni; le
famiglie sono state - io penso - interpellate attraverso gli organi
di istituto e attraverso gli organi di istituto, attraverso il
direttore della scuola era stato fatto un programma che purtroppo
non si è potuto rispettare - come ha detto il Presidente - per
problemi tecnici.
Il secondo grande problema è questa riproposizione urbanistica
che questo trasferimento comporterà. È vero, questo sarà un grosso
problema da affrontare, che la comunità sia politica che civile
dovrà affrontare perché viene a cambiare decisamente la struttura
urbanistica e anche la struttura sociale di una parte della città.
Ci saranno degli sconvolgimenti, ci saranno delle persone che
avranno dei danni com'è stato messo in evidenza, però io voglio far
notare che la città si compone di due poli: un polo est ma anche un
polo ovest, quindi speriamo che con questa delocalizzazione questo
polo ovest della città possa avere uno sviluppo sociale e uno
sviluppo urbanistico. La scuola non è distante da una zona abitata,
da una zona viva, da una zona anche culturalmente
effervescente.
Per ultimo direi che il focus principale - è stato detto - al di
là di tutte le analisi economiche che sono state fatte
profondamente, è quello della sicurezza. Noi così riusciamo a
garantire la sicurezza ai nostri ragazzi e questa è la cosa
fondamentale e principale a cui dobbiamo guardare. Oltre a dare
delle strutture che sono più moderne, più fruibili e decisamente
anch'io credo - non sono insegnante - che, dal punto di vista
didattico, potranno essere più efficaci ed efficienti di quelle
attuali.
Presidente -
Se non ci sono altri interventi per
dichiarazione di voto, metto in votazione la risoluzione n. 1.
Dichiaro aperta la votazione. La votazione è chiusa.
Presenti: 31
Votanti           
: 7
Favorevoli: 7
Astenuti: 24 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Rini,
Rollandin, Rosset, Testolin, Laurent Viérin, Marco Viérin)
Il Consiglio non approva.
Qualcuno vuole intervenire sulla risoluzione n. 2? Ha chiesto la
parola il Consigliere Cognetta, ne ha facoltà.
Cognetta (M5S) -
Con questa risoluzione si chiede di
procrastinare lo spostamento del Maria Adelaide, docenti e allievi,
a luglio 2017, che è poi la missiva che ci è stata inviata dal
Consiglio d'istituto e con la quale ci si chiedeva di fare questo
passaggio, perché giustamente era un problema di organizzazione
anche del lavoro scolastico. In sostanza, con questa risoluzione
vorremmo dare seguito a ciò che ci è stato chiesto dal Consiglio
d'istituto e trovare la maniera, la modalità più corretta, che può
essere quella di fare una SCIA, o cose del genere, che conoscono
benissimo anche i tecnici, per fare uno spostamento durante le
vacanze estive, come peraltro era previsto prima che succedesse ciò
che è accaduto: doveva essere fatto nelle vacanze estive di
quest'anno, ma purtroppo, per questioni tecniche che sappiamo, si è
dovuto procrastinare, però se adesso riusciamo ad andare al 2017,
secondo noi, sarebbe la cosa più opportuna.
Presidente -
Ci sono interventi per dichiarazione di
voto? Ha chiesto la parola l'Assessore Baccega, ne ha facoltà.
Baccega (SA) -
Com'è stato sottolineato, il problema è
prettamente tecnico, il 31 dicembre la SCIA non si può più
ottenere, un CPI non si può più avere e i tempi per fare gli
interventi di ristrutturazione che consentirebbero di avere il CPI
non sono sufficienti perché ovviamente fra tre mesi bisognerebbe
fare gli interventi, e sono anche interventi parecchio onerosi
perché sono, come ho detto poco fa, 550 mila euro più IVA. Non è
che noi non ci siamo adoperati...visto che la scelta era stata
fatta e il decreto ministeriale che ha chiuso il percorso è uscito
a maggio, anche a maggio non avremmo avuto il tempo per poter
intervenire secondo la tipologia di lavori che si devono eseguire,
per questo ci asteniamo.
Presidente -
Ha chiesto la parola, per dichiarazione di
voto, il Consigliere Cognetta, ne ha facoltà.
Cognetta (M5S) -
Io sosterrò lo stesso questa risoluzione
e credo anche i colleghi di opposizione, ma comunque avranno modo
di specificarlo meglio. Assessore, però mi deve chiarire un aspetto
che proprio non riesco a capire: che succede il 1° gennaio? Che
abbiamo i vigili del fuoco davanti a tutte le scuole? Succede
questo? Che succede il 1° gennaio, avremo il CPI di tutte le
scuole? Caspita! Il 2 gennaio voglio vedere tutti i CPI delle
scuole a questo punto. Se è così, il 2 gennaio lei me li farà
vedere, sarò veramente felice di questa cosa, grazie. Voglio vedere
poi anche i vigili del fuoco davanti alla scuola Maria Adelaide a
fare subito il controllo, poi sa meglio di me che ci sono 45 giorni
di tempo dal momento della visita dei vigili del fuoco. Magari poi
li mandiamo anche a Pollein a vedere l'autoporto e a vedere se c'è
il CPI anche lì, già che ci sono che fanno il giro. Assessore,
veramente adesso stiamo esagerando. Tutto qua.
Presidente -
Non ci sono altre richieste per
dichiarazione di voto, metto in votazione la risoluzione n. 2.
Dichiaro aperta la votazione. La votazione è chiusa.
Presenti: 31
Votanti           
: 7
Favorevoli: 7
Astenuti: 24 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Rini,
Rollandin, Rosset, Testolin, Laurent Viérin, Marco Viérin)
La risoluzione non è approvata.
Ha chiesto la parola il Consigliere Marquis, ne ha facoltà.
Marquis (SA) -
Chiederei una breve sospensione per una
riunione della Conferenza dei Capigruppo.
Presidente -
La sospensione è concessa.
La seduta è sospesa dalle ore 22:15 alle ore 22:23
.
