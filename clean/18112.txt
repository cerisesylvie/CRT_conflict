Classificazione
STATUTO


Resoconto integrale del dibattito dell'aula
Oggetto del Consiglio n. 1205 del 16 marzo 2000 - Resoconto
OGGETTO N. 1205/XI Posizione del Consiglio regionale sulle
proposte di riforma dello Statuto speciale. (Approvazione di
risoluzione)
Risoluzione Il Consiglio regionale della Valle d'Aosta
Visto il testo del progetto di legge costituzionale riguardante
l'elezione diretta dei Presidenti delle regioni a statuto speciale
e, in particolare, l'art. 2 concernente modifiche dello statuto
speciale per la Valle d'Aosta;
Considerato che nelle audizioni svoltesi presso la Commissione
Affari costituzionali della Camera dei Deputati del 9 aprile 1999 e
presso la Commissione bicamerale per le questioni regionali del 27
luglio 1999 i rappresentanti della Regione Valle d'Aosta e del
Consiglio regionale avevano rivendicato il coinvolgimento della
Regione e del Consiglio regionale nella definizione delle modifiche
allo statuto speciale, precisando gli orientamenti della Regione in
questa materia;
Richiamate le decisioni della prima commissione consiliare
Istituzioni e autonomia assunte nella seduta dell'8 settembre 1999,
con cui si è concordato di sottoporre al Consiglio regionale il
testo delle modifiche dello statuto speciale in discussione al
Parlamento, al fine dell'espressione di un formale parere
dell'assemblea;
Vista la deliberazione del Consiglio regionale in data 29 luglio
1998, n. 63/XI con cui è stata costituita una Commissione speciale
per le riforme istituzionali, incaricata di elaborare entro il 31
dicembre 2000 una proposta di revisione dello statuto speciale da
sottoporre al Consiglio regionale;
Richiamata la propria precedente risoluzione in data 27 gennaio
1999, n. 389/XI con cui ha rivendicato alla Regione e al Consiglio
regionale la scelta del metodo di elezione di ogni carica politica
relativa al governo regionale;
Viste le proposte emendative avanzate dal Senatore
valdostano;
Ritenuto doveroso esprimersi prima che il Parlamento approvi
modifiche dello statuto speciale, onde rappresentare allo stesso,
in modo inequivocabile, la posizione delle istituzioni regionali in
merito alla riforma della propria carta fondamentale;
Ribadisce
la posizione dell'Assemblea regionale che si riflette
puntualmente nelle proposte emendative avanzate dal Senatore della
Valle d'Aosta;
Chiede
in particolare al Parlamento che per la revisione dello Statuto
sia prevista la procedura d'intesa con la Regione;
Dà mandato
ai Presidenti della Giunta e del Consiglio regionale, in accordo
con i parlamentari della Regione, di appoggiare in tutte le sedi le
richieste irrinunciabili avanzate dalla Regione.
F.to: Comé - Martin - Cottino
Presidente
La parola al Consigliere Comé.
Comé (Aut)
Abbiamo voluto presentare questa risoluzione
perché volevamo ribadire la posizione dell'Assemblea regionale
sulle proposte che ieri il Senatore Dondeynaz ha illustrato
nell'aula del Consiglio regionale.
Sappiamo che la Valle d'Aosta, nel momento in cui vi è al Senato
la discussione del testo del progetto di legge costituzionale che
riguarda l'elezione diretta del Presidente, si trova in una
situazione di difficoltà, difficoltà che può riguardare la sua
autonomia.
Già i rappresentanti della Regione nell'aprile e nel luglio 1999
sia in Commissione Affari costituzionali della Camera, sia nella
Commissione bicamerale avevano rivendicato il coinvolgimento della
Regione nella definizione delle modifiche allo Statuto
speciale.
Nel mese di novembre avevamo approvato una risoluzione che dava
mandato ai nostri Parlamentari di appoggiare le richieste avanzate
dalla Regione e avevamo analizzato tutte le proposte emendative
avanzate dal Deputato valdostano. Anche oggi, senza chiaramente
entrare di nuovo in quelle proposte emendative anche perché le ha
illustrate ieri il Senatore Dondeynaz, riteniamo doveroso da parte
nostra richiamare quella posizione e in questo senso invito a
votare questa risoluzione tutti i colleghi per rafforzare
maggiormente la posizione delle nostre proposte perché da oggi,
come ha detto ieri il Senatore, inizia la discussione in
Senato.
Chiediamo appunto questo e chiediamo in particolare al
Parlamento che per la revisione dello Statuto sia prevista una
procedura d'intesa con la Regione. Per ultimo, quindi, nella
risoluzione si dà mandato ai Presidenti della Giunta e del
Consiglio regionale, in accordo con i Parlamentari della Regione,
di appoggiare in tutte le sedi le richieste irrinunciabili avanzate
dalla Regione.
Presidente
È aperta la discussione generale.
La parola al Consigliere Piccolo.
Piccolo (FA)
Anche oggi, in occasione di questa
risoluzione che viene sottoscritta anche da noi ovviamente?, una
risoluzione che ritengo doverosa alla luce delle informazioni avute
dal Senatore Dondeynaz e che ci preoccupano, doverosa in quanto va
a rafforzare la posizione del nostro rappresentante al Senato e poi
perché una risoluzione votata da questo Consiglio è l'espressione
della volontà politica di questo Consiglio, rispettoso del nostro
Statuto speciale, anche oggi - dicevo - riteniamo di dover
sottolineare quanto più volte come movimento abbiamo affermato in
ogni sede in occasione di discussioni sulle riforme
istituzionali.
Ribadiamo pertanto, riprendendo in parte quanto già affermato in
precedenti Consigli regionali, che sia il Consiglio regionale della
Valle d'Aosta ad esprimersi sulla riforma dello Statuto, cosa tra
l'altro ampiamente sottolineata e ribadita con forza da tutti i
componenti della delegazione valdostana in occasione degli incontri
avuti a Roma con i parlamentari nazionali e componenti delle varie
commissioni costituzionali, chiedendo il tempo necessario al
Consiglio regionale di poterne discutere senza una giustificata
fretta affinché da questo Consiglio provengano le opportune
indicazioni, espressioni della volontà politica della Valle
d'Aosta.
Inoltre si chiede di permettere che si possano raggiungere
positivamente due principali obiettivi: il diritto che sia il
Consiglio regionale a scegliersi la legge elettorale e la forma di
governo che ritiene più opportune, che venga riconosciuta senza
tentennamenti da parte dello Stato la natura pattizia del nostro
Statuto speciale. In una seconda fase, dopo aver avuto il giusto
riconoscimento dei due punti che ho appena citato, in
considerazione che stiamo provvedendo alla modifica del nostro
Statuto, entreremo più nel merito della forma di governo e della
legge elettorale.
Riteniamo, e vogliamo ribadirlo come movimento, che sia doveroso
da parte del Parlamento attribuire senza ingerenze e vincoli al
Consiglio regionale la competenza in materia di legge elettorale e
forma di governo, legge che questo Consiglio si è impegnato a
rivedere entro un anno.
A questo proposito va chiarito il concetto della natura pattizia
del nostro Statuto ribadendo che le proposte di riforma devono
avere il parere vincolante del Consiglio regionale.
Secondo noi resta pertanto da sottolineare che se vi è
l'approvazione dei due terzi del Consiglio regionale, la procedura
si intende bloccata.
Pertanto, alla luce delle considerazioni che ho appena espresso,
mi faccio un augurio: che a questo Consiglio regionale, espressione
della volontà dei cittadini valdostani, venga riconosciuto da parte
dello Stato il rispetto del nostro Statuto speciale, il
riconoscimento di una Regione con caratteristiche peculiari e
particolari che le vengono sia dal passato che dal presente, di qui
il grande valore dell'autonomia speciale, ordinamento veramente
necessario per salvaguardare l'eredità storica e per fare
dell'integrazione un fattore di crescita.
In questo quadro va affermato che il bilinguismo è una
condizione di integrazione per realizzare un'unica comunità
bilingue anziché una convivenza mal sopportata di due o più
comunità distinte.
È un cammino che ancora deve essere completato, ma che dobbiamo
far progredire con un processo di integrazione culturale che deve
trovare nuove forme e nuove occasioni.
Infatti, la riforma dello Statuto della Valle d'Aosta è la base
del nostro diritto e al tempo stesso lo strumento efficace per
realizzare un vero autogoverno, obiettivo da realizzare non tanto
con ulteriori rivendicazioni verso altri, ma con un maggiore
impegno di tutte le componenti, soprattutto quelle politiche della
nostra Regione.
Nel concludere diciamo che come movimento siamo perfettamente in
linea con gli emendamenti concordati e presentati dal Senatore
Dondeynaz e quindi in linea come per la risoluzione votata dal
Consiglio nella seduta del 22 e 23 settembre scorso nella quale a
larga maggioranza il Consiglio aveva espresso il rispetto della
natura pattizia del nostro Statuto e il riconoscimento di una vera
autonomia statutaria affinché venga scritto nello Statuto che ogni
modifica deve essere adottata d'intesa con la nostra Regione.
Chiudo ribadendo un concetto: che le proposte di modifica dello
Statuto vengano avanzate dalla Regione allo Stato e non viceversa
nel rispetto di un vero federalismo.
Presidente
La parola al Consigliere Curtaz.
Curtaz (PVA-cU)
Non dirò tante parole e neanche parole
nuove su questa vicenda. In sostanza la mia sarà una dichiarazione
di voto sulla risoluzione.
Il tema delle riforme istituzionali è un tema che abbiamo già
affrontato ripetutamente all'interno del nostro Consiglio e in
altre sedi, in particolare in riferimento alla commissione speciale
dove peraltro non siamo presenti.
Rispetto alle proposte che oggi vengono avanzate in Parlamento,
il nostro atteggiamento non è univoco.
Ci sono delle proposte che ci vedono consenzienti, un esempio
per tutti è quello sulla competenza regionale sulla forma di
governo che peraltro non mi risulta essere contestata da nessuno,
mentre su altri emendamenti manifestiamo il nostro dissenso e anche
qui faccio un esempio per tutti ricordando le parole di ieri del
Senatore Dondeynaz.
Egli ritiene l'inopportunità di un eventuale referendum quando
le leggi regionali siano approvate con una maggioranza qualificata
di consiglieri; noi su questa proposta, per esempio, non siamo
d'accordo, riteniamo che la possibilità di referendum debba essere
permessa anche quando una maggioranza qualificata vota la legge
sulle forme di governo o le altre leggi di carattere
istituzionale.
Del resto faccio solo un paragone. Se si instaurasse un
principio che le votazioni a maggioranza qualificata non potessero
essere soggette a referendum, per quanto riguarda anche la
legislazione ordinaria, non sarebbe stato consentito al Comitato
che ha raccolto le firme per il referendum sull'esame di maturità
di avviare la procedura - dico questo indipendentemente dalla sua
ammissibilità o meno che credo verrà decisa in giornata o domani -,
con una maggioranza tipo l'attuale, il referendum non sarebbe più
permesso visto che le leggi passano normalmente con i due terzi dei
voti. Mi sembrerebbe questa una forzatura inaccettabile.
Ho fatto questi due esempi per dire come la materia debba essere
discussa e approfondita.
Se è apprezzabile - lo voglio dire pubblicamente - l'intento
manifestato ieri del Senatore Dondeynaz di portare all'attenzione
del Consiglio, con un'attitudine che ritengo istituzionalmente
corretta, lo stato dei lavori, ritengo che non sia sano in una
democrazia che su questi temi non ci sia confronto, che ci sia un
unanimismo di maniera per voler rappresentare una posizione unanime
nei confronti del Parlamento e degli organi statuali.
Quindi la nostra posizione, che abbiamo espresso già in altre
occasioni, sarà quella di astensione su questa materia. Rilevo
ancora che, a dire il vero, la risoluzione è anche molto generica e
quindi riesce difficile avere una posizione di totale accordo o di
totale disaccordo.
Presidente
La parola al Consigliere Cottino.
Cottino (UV)
Molto velocemente perché non credo che ci sia
molto da aggiungere nella sostanza della risoluzione a quanto già
precedentemente sottolineato da parte dei colleghi Comé e
Piccolo.
Mi preme sottolineare un'altra cosa: credo che si debba, così
come ha fatto Curtaz, rimarcare la correttezza del comportamento
del Senatore che, nel momento in cui deve concludere un iter su
alcuni emendamenti, viene ad informare il Consiglio regionale su
quella che è stata la strada che lui, assieme al suo collega Caveri
alla Camera, ha fatto per raggiungere quegli obiettivi. L'iter "in
primis" e in secondo luogo la sostanza degli emendamenti
proposti.
Ieri è successa una cosa un po' strana perché a seguito della
comunicazione del Senatore non vi è stato minimamente dibattito.
Voglio spiegare il perché per quanto mi riguarda e per quanto
riguarda il nostro gruppo.
Le motivazioni sono sostanzialmente due: la prima è che per
quanto ci riguarda non eravamo al buio su questi argomenti, di
conseguenza conoscevamo molto bene quello che era stato l'iter e
quali erano le opinioni del Senatore, quindi avremmo solo ed
esclusivamente dovuto sottolineare il nostro accordo con il
Senatore; vi è poi l'altro aspetto che ritengo più importante: vi
era l'intenzione su questo, anche se presa all'ultimo momento per
tutta una serie di ragioni, di presentare una risoluzione e di
conseguenza dare la possibilità a tutti di esprimersi sulla
risoluzione e di fare in quel momento il dibattito sulla sostanza
degli emendamenti per cui risottolineo le motivazioni del nostro
comportamento di ieri pomeriggio.
Per quanto riguarda la sostanza, ribadisco ancora una volta che,
per quanto riguarda il discorso delle modifiche allo Statuto, su
cui avremo tempo di discutere a lungo e in modo approfondito, e per
quanto riguarda il discorso delle leggi sulle modalità di elezione
e di nomina del Governo e del Consiglio regionale, queste debbano
spettare solo ed esclusivamente al Consiglio regionale, così come è
sempre stato, indipendentemente dalle necessità, che possono anche
essere comprensibili e reali, di altre regioni.
Non possiamo pagare lo scotto di disaccordi che avvengono in
altre regioni per cui su questi temi rivendichiamo la massima
autonomia del Consiglio regionale.
Presidente
La parola al Consigliere Nicco.
Nicco (GV-DS-PSE)
Molto brevemente perché in materia il
Consiglio si è già espresso in termini molto chiari con la
risoluzione del 22 settembre 1999 e, soprattutto, nel corso
dell'incontro con la Commissione parlamentare per le questioni
regionali, in cui ognuno di noi ha potuto in modo articolato
presentare il suo punto di vista. Non sto quindi a ripetere quanto
ho già detto in quelle occasioni.
Vorrei tuttavia ricordare che questa questione importante è
stata ultimamente discussa a lungo proprio all'interno della
Commissione parlamentare per le questioni regionali, commissione
che ha espresso un parere, che a me sembra interessante e
significativo, proposto dal Senatore Andreolli del Partito
popolare, che poneva l'accento sui seguenti elementi che mi piace
richiamare anche in questa occasione: l'osservanza del metodo
pattizio per le procedure di revisione statutaria; la pienezza
dell'autonomia legislativa delle Regioni a statuto speciale e delle
Province autonome in tema di forma di governo; il carattere lesivo
in linea di principio dell'autonomia regionale delle disposizioni
che introducono in via transitoria l'elezione diretta del
Presidente della Giunta.
E parere favorevole subordinato a una condizione che è appunto
quella che avevamo posto anche noi, laddove si dice che:
"per le
disposizioni concernenti la revisione degli statuti sia prevista la
procedura dell'intesa o un coinvolgimento alla pari con la Regione
o Provincia autonoma sul testo approvato in prima deliberazione dai
due rami del Parlamento"
.
La questione dell'intesa è certamente la questione centrale oggi
in discussione. Qui vorrei anche ricordare che in merito sono in
corso altre iniziative, collegate all'altro disegno di legge che è
in discussione in Parlamento, ovvero il disegno di legge:
"Ordinamento federale della Repubblica",
con la
modificazione dell'articolo 116 della Costituzione.
Il testo, che è attualmente in discussione, è un testo che ha
già fatto un passo avanti rispetto alla Costituzione attuale,
laddove si dice che:
"? Il Friuli Venezia Giulia, la Sardegna,
la Sicilia, il Trentino Alto Adige-Sud Tirol e la Valle
d'Aosta-Vallée d'Aoste dispongono di forme e condizioni particolari
di autonomia secondo i rispettivi statuti speciali?"
. Questo
"dispongono"
è certo un passo avanti importante rispetto a
quanto scritto nella Costituzione che invece recita:
"? Sono
attribuite forme e condizioni particolari di autonomia?"
.
So che l'Onorevole Caveri sta lavorando ad un'ulteriore modifica
di questo articolo per introdurre quella dizione alla quale tutti
quanti aspiriamo e che dice che le Regioni a statuto speciale
dispongono di forme e condizioni particolari di autonomia secondo i
rispettivi statuti speciali adottati con legge costituzionale
"d'intesa con ciascuna regione
".
È chiaro che se passasse questo ulteriore emendamento, andremmo
nella direzione più volte anche da noi auspicata.
Personalmente esprimo piena adesione alla risoluzione che è
stata presentata.
Credo che potrà servire al Senatore Dondeynaz nelle discussioni
in corso per avere maggior peso nel sostenere le sue posizioni,
anche se devo aggiungere che, per quel che riguarda i singoli
emendamenti, si potrebbero pure fare delle osservazioni, ma credo
che oggi si tratti di dare più che altro un consenso politico di
carattere generale e questo sicuramente viene, almeno da parte
mia.
Presidente
La parola al Consigliere Frassy.
Frassy (FI)
Molto brevemente anche perché questa
risoluzione, nonostante sia stata iscritta con procedura di
urgenza, non porta delle novità significative al dibattito politico
che si è svolto a più riprese sull'argomento.
Perciò non possiamo far altro che ribadire ciò che abbiamo già
detto in altre occasioni e di conseguenza prendere atto che questa
risoluzione è diversa dalla posizione che avevamo espresso in
materia di riforme, soprattutto in riferimento a quello che doveva
essere il ruolo delle regioni e della Regione Valle d'Aosta in
particolare ma, al di là di quelli che sono i concetti di carattere
generale che avevamo già espresso, vorremmo soffermarci sulla
conclusione della risoluzione.
È una risoluzione che riteniamo più una mozione di fiducia al
Senatore Dondeynaz e forse alla Giunta attuale e non una
risoluzione che porti dei contenuti nuovi o semplicemente ripeta i
contenuti già espressi in altre risoluzioni.
Ovviamente questo tipo di impostazione ci vede
nell'impossibilità di associarci al plauso quasi unanime che è
emerso dal coro degli interventi ad esclusione dei colleghi
dell'Ulivo. Anche questo riferimento che i colleghi Autonomisti
fanno alla commissione speciale probabilmente prelude a un
ripensamento del ruolo della commissione speciale che per noi
invece rimane speciale con tutta quella connotazione in negativo
che può avere il senso di specialità in questo caso.
Perciò esprimiamo il nostro giudizio di astensione che è un
giudizio di astensione su quella che riteniamo più che una
risoluzione che dia delle indicazioni sulle riforme una risoluzione
che nei fatti sia una mozione di fiducia ai Parlamentari eletti in
Valle d'Aosta.
Presidente
Pongo in votazione la risoluzione in
oggetto:
Presenti: 30
Votanti e favorevoli: 26
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
I lavori del Consiglio sono chiusi.
La seduta è tolta.
