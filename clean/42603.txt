Classificazione
AMBIENTE
Stoccaggio e smaltimento rifiuti



Oggetto del Consiglio n. 150 del 3 dicembre 2020 - Resoconto
OGGETTO N. 150/XVI - Interpellanza: "Modalità e tempi di
attuazione del programma di legislatura in merito alla gestione dei
rifiuti".
Marguerettaz (Presidente) -
Punto n. 35 all'ordine del
giorno. Ha chiesto la parola il collega Aggravi, ne ha facoltà.
Aggravi (LEGA VDA) -
Questa interpellanza prende spunto
ovviamente da quanto è stato scritto nel programma di legislatura
2020-2025 in cui riportato in premessa si dice che si lavorerà a un
nuovo piano rifiuti che dovrà individuare le migliori azioni per
ridurre la produzione pro-capite di rifiuti, l'utilizzo di
plastiche e dà come visione e come prospettiva quella del lavoro
per un nuovo piano di rifiuti. In più c'è anche un passaggio che
riguarda i rifiuti da demolizione e nel programma anche in questo
caso si intende operare per migliorarne la gestione innestando
politiche di recupero e riuso di tali materiali nel settore
pubblico e privato nell'ottica di un'economia sempre più circolare.
In più, a fronte di una prima audizione avuta in III Commissione
per esaminare la petizione promossa dal Comitato "La Valle non è
una discarica", nelle more della sua relazione l'Assessore ci ha
preannunciato appunto che questo percorso sta prendendo forma.
A fronte di questo, questa interpellanza punta a fare chiarezza
su tre aspetti principali: prima di tutto sapere quali siano le
tempistiche previste per l'attuazione del programma di legislatura
con riferimento alla gestione dei rifiuti, quindi quale prospettiva
vi siete dati; con quale modalità si intendano coinvolgere i
portatori di interesse, i comitati popolari nati a seguito delle
note vicende che hanno interessato le discariche di Pompiod e di
Chalamy, e io direi in generale l'attenzione particolare da parte
di tutta la comunità e non soltanto su questa tematica, e quali
linee guida di modifica del piano regionale di gestione dei rifiuti
il Governo regionale intenda definire per quel che attiene alla
gestione dei rifiuti speciali inerti. In particolare questo aspetto
nasce all'interno della
querelle
che ci fu all'epoca e che
perdura sulla discarica di Pompiod, anche perché sia nel lavoro
fatto delle audizioni di III Commissione, sia nei vari dibattiti,
confronti che ci furono, venne fortemente evidenziata la
particolarità della definizione dei rifiuti inerti, che giustamente
nell'idea comune si intendono e si pensa soltanto al rifiuto
derivante dai lavori che fa l'edilizia ma che ovviamente la sua
declinazione può essere molto più complicata, molto più complessa e
soprattutto potrebbe nascondere delle brutte sorprese.
In più se noi andiamo a vedere il piano dove ci sono le
declinazioni delle fonti normative relativamente alla
classificazione dei rifiuti, quindi principalmente il decreto
legislativo n. 152/2006, c'è una spaccatura netta fra i rifiuti
urbani, i rifiuti speciali e i rifiuti pericolosi. All'interno dei
rifiuti speciali si citano quelli tra i vari inerti derivanti dalle
attività di demolizione e costruzione ma ci sono anche altre
tipologie, quali i rifiuti da lavorazioni industriali e
artigianali. Sappiamo quindi che c'è la necessità di essere ben
chiari, perché altrimenti poi nascono tutta una serie di
incomprensioni e di problematiche, perché sappiamo che poi
l'apertura o il rinnovo delle concessioni, la gestione di queste
discariche nasce da un percorso che viene definito al cui interno
poi ci sono delle prese di posizione da parte dei vari enti e
quelli che la maggior parte di noi hanno scoperto anche grazie a
queste... perché non erano probabilmente legati o comunque non
seguivano anche magari da un punto di vista professionale questo
tipo di tematiche, i famosi codici CER, possono modificare molto
quello che noi intendiamo genericamente con la definizione di
rifiuto speciale. Tra cui poi - e la cito soltanto a mera
rendicontazione dell'attuale situazione - se noi andiamo a vedere
oggi il piano regionale dei rifiuti, il punto 61, laddove si parla
di discariche per rifiuti speciali inerti, si evidenzia il fatto
che la realizzazione di nuove discariche per lo smaltimento dei
rifiuti speciali inerti non è al momento prevedibile, ciò anche in
considerazione della rallentata attività edilizia conseguente alla
crisi economica. Nello stesso momento però, per quanto lo stato di
crisi economica purtroppo ce lo stiamo portando dietro da tempo, è
bene anche contemperare le necessità delle aziende valdostane o di
quelle che operano in valle che si occupano della necessità di
smaltimento di determinati inerti: esse hanno la necessità, come
anche i Comuni, di avere degli spazi di gestione, perché non è che
possiamo di punto in bianco chiudere qualsiasi tipo di discarica
solo per la definizione che è quella di discarica, perché c'è
un'economia che deve funzionare e ci sono soprattutto delle
necessità ovviamente locali per cui però comunque si deve lavorare
sempre di più per ridurre ovviamente la produzione del rifiuto ma
in senso pratico è impossibile andare a ridurla del tutto, un conto
è ovviamente portare in discarica un certo tipo di rifiuto, che
magari può anche essere riutilizzato come quello tipicamente inerte
derivante da demolizione, perché ci sono degli impianti che possono
ovviamente trattarlo e lavorarlo, un'altra cosa è invece una
tipologia di rifiuto come quello che ha interessato o che potrebbe
interessare le discariche di cui ho citato, quelle riguardanti la
petizione.
Ricordando poi effettivamente il primo punto, la richiesta che è
riportata nella petizione, ovvero quella di ammettere nelle
discariche per rifiuti inerti della Valle esclusivamente rifiuti
inerti come definiti dalla tabella 1 dell'articolo 5 del decreto
ministeriale 2010, ma in generale io suppongo che ci sia una
necessità, e mi auguro che in tal senso la risposta sia chiara e
ovviamente comprensibile anche a chi non è esperto di questa
tematica... il fatto che ci sia e che ci sarà una presa formale
anche di rappresentazione all'interno del prossimo piano dei
rifiuti di quello che si intende per rifiuto inerte in Valle
d'Aosta.
Presidente -
La parola all'assessora Minelli.
Minelli (PCP) -
Ringrazio i colleghi Aggravi e Planaz che
hanno presentato l'interpellanza.
Nel rispondere al vostro atto mi preme innanzitutto fare
presente che le tematiche relative alla gestione dei rifiuti e più
in generale dell'economia circolare sono in continuo divenire
nell'ambito di processi e di azioni che sono volti a un
miglioramento costante. In questo senso non è possibile individuare
un momento di inizio e un'ultimazione delle azioni individuate in
un programma di gestione dei rifiuti ma occorre pensare, rispetto a
un posizionamento iniziale, quali obiettivi si intendono
raggiungere nel prossimo quinquennio e sono gli obiettivi che
dovranno rientrare nel nuovo piano rifiuti. Più precisamente, in
risposta alla prima domanda che intende verificare in particolare
le tempistiche, informo tutti i colleghi che il Dipartimento
dell'ambiente ha provveduto, malgrado le difficoltà che ci sono
state nell'anno in corso e legate all'emergenza epidemiologica, a
espletare nel corso del primo semestre dell'anno 2020 la gara per
l'affidamento della redazione del nuovo piano dei rifiuti per il
quinquennio 2021-2025, una gara che è stata aggiudicata a una rete
temporanea di imprese che è formata da Expert S.r.l., Ambiente
Italia S.r.l., la Scuola Agraria del Parco di Monza e la società
Zimatec, che il 10 novembre del 2020 ha presentato
all'Amministrazione le linee guida sulla base delle quali occorrerà
definire il futuro piano regionale di gestione dei rifiuti.
Questo rapporto preliminare rappresenta lo strumento che
permetterà di definire le azioni finalizzate al raggiungimento
degli obiettivi del programma in materia di rifiuti. Questo
programma dovrà essere redatto in tutte le sue parti entro il mese
di luglio del 2021. Il piano regionale per la gestione dei rifiuti,
come voi sapete, ha anch'esso una durata quinquennale e sarà dotato
di un piano di monitoraggio che ne descriverà i progressi nei vari
settori, vale a dire quelli che riguardano i rifiuti urbani, i
rifiuti speciali, le bonifiche e il programma anche di riduzione
dei rifiuti stessi. Il 20 novembre scorso abbiamo incontrato il
gruppo di professionisti aggiudicatari della gara del bando e
abbiamo condiviso con loro le nuove direttrici del piano che per i
rifiuti possono essere sinteticamente elencate in questo modo, si
tratta per ora delle linee guida sulle quali bisognerà definire gli
obiettivi e le direttrici sono queste: prevenzione e riduzione
della produzione dei rifiuti, quindi accordi con la grande
distribuzione, per esempio, per quanto riguarda il vuoto a rendere,
lo spreco alimentare, il riuso e il riutilizzo e anche il
compostaggio, l'introduzione della tariffa puntuale, che mi pare
essere uno degli obiettivi importanti che dovranno rientrare nel
piano, il raggiungimento di un tasso di riciclo per i rifiuti
urbani di almeno il 55 percento entro il 2025. Preciso che non
bisogna confondere questa direttiva con la questione della raccolta
differenziata, perché, per quanto riguarda la raccolta
differenziata, per il Comune di Aosta e per alcune
Unités
,
abbiamo già raggiunto e superato percentuali del 50% in
maniera abbondante, per altre situazioni invece no e lì permangono
delle criticità. Questa linea direttrice invece è riferita al
riciclo dei rifiuti urbani, che, come potete ben comprendere, è
cosa diversa dalla differenziazione e dal successivo smaltimento.
La quarta macrolinea, chiamiamola così, è quella degli investimenti
in nuove tecnologie.
Il 24 novembre scorso abbiamo poi incontrato anche il dottor
Ghiringhelli, che è consulente e responsabile dell'Osservatorio
regionale dei rifiuti, osservatorio che sarà convocato nuovamente
nel mese di gennaio 2021 a seguito di una delibera di Giunta, che
dovrà essere presentata nelle prossime settimane per rinominare i
vari componenti istituzionali dell'osservatorio, alcuni dei quali
sono decaduti in seguito al rinnovo delle Amministrazioni comunali,
al rinnovo con le elezioni e quindi devono essere sostituiti.
Ci chiedete poi alla seconda domanda con quali modalità si
intendono coinvolgere i portatori di interesse. La costruzione del
nuovo piano regionale dei rifiuti seguirà -  ed è ciò che
credo sia molto importante - un percorso partecipato attraverso
l'organizzazione nei primi mesi dell'anno 2021 di diversi incontri
con i principali
stakeholder
locali, tra i quali cito
sicuramente gli Enti locali, i rappresentanti dei settori
produttivi, in modo particolare il settore del commercio,
dell'edilizia, dell'industria e dell'agricoltura, la grande
distribuzione e la ristorazione, le associazioni ambientaliste e i
comitati. Ricordo che il piano sarà oggetto di valutazione
ambientale strategica e, nell'ambito di questo procedimento,
chiunque, ma io ritengo in questo momento in particolare i
rappresentanti dei comitati popolari di Chalamy e di Pompiod,
potranno presentare le proprie osservazioni.
Ci chiedete poi quali linee guida di modifica del piano
regionale di gestione si intendano definire per quel che attiene ai
rifiuti speciali inerti. L'indirizzo sarà quello di individuare
delle soluzioni a misura del nostro territorio nei principi dello
sviluppo sostenibile e di quell'economia circolare a cui lei faceva
riferimento partendo da un'analisi puntuale della situazione di
tutte le nostre discariche per inerti che, come sapete, sono in
gran misura le discariche comunali fino ai seguenti punti:
l'individuazione dei fabbisogni locali, la definizione dei flussi
di rifiuti prodotti localmente e destinati all'avvio a centri di
recupero e di smaltimento fuori Regione, la definizione di flussi
di rifiuti prodotti invece localmente e destinati a centri di
recupero e smaltimento regionali, l'individuazione di CER
ammissibili nelle discariche a seguito di analisi dei rifiuti
generati dal tessuto socio-produttivo locale, la definizione di
criteri per l'autorizzazione e l'apertura di centri di recupero e
smaltimento regionali, per esempio, sarebbe interessante riuscire
in quest'ottica ad avere dei centri non soltanto ad Aosta ma
dislocati anche lungo il territorio regionale, la graduale
riduzione della produzione dei rifiuti e anche della loro
pericolosità, l'incremento del tasso di riciclo, che, come dicevo
prima, nelle linee guida ha l'obiettivo di arrivare al 55% per il
2025, però potremmo essere anche più virtuosi con il recupero di
materia e la minimizzazione del ricorso alle discariche perché se
si riesce a produrre meno e a riutilizzare di più, c'è, com'è
ovvio, un minore ricorso poi ai depositi. La revisione e
l'efficientamento dei sistemi di trattamento di recupero e di
smaltimento.
Una riflessione poi andrà fatta, come ho già avuto modo di
anticipare in III Commissione, sulla possibilità, in collaborazione
con gli Enti locali, di razionalizzare la situazione delle
discariche comunali e, come lei ben ricordava, in vista di quella
che auspichiamo tutti essere una ripresa dell'economia, e quindi
anche dell'attività edilizia. Faccio notare, tra l'altro, che con
il super bonus e la questione dell'efficientamento energetico,
sicuramente i lavori di interventi sulle abitazioni civili e sulle
varie strutture che ci sono, produrranno un aumento di materiale da
stoccare, quindi dovrà essere fatta, a mio avviso, una riflessione
su tutto l'insieme delle discariche comunali e una loro
razionalizzazione.
Termino velocemente dicendo che dovrebbe essere arrivato da
parte della struttura competente il materiale che era stato
richiesto anche dal consigliere Distort riguardo al piano delle
discariche comunali.
Presidente -
La parola al collega Aggravi per la
replica.
Aggravi (LEGA VDA) -
Grazie Assessore per la
rappresentazione di appunto lo stato dell'arte e soprattutto quali
sono le linee guida e i principi che costituiscono la base di
partenza per il futuro.
Sono d'accordo con lei sul fatto che l'evoluzione della gestione
dei rifiuti e dello sviluppo di processi di economia circolare sono
frutto ovviamente di meccanismi che difficilmente si possono
controllare, mettiamola così, però io immagino - e questo era anche
lo spunto dell'interpellanza - che, definiti i principi, si possano
anche determinare all'interno del quinquennio di programmazione dei
punti di chiusura o almeno dei punti obiettivo in modo tale da non
perdersi, perché poi spesso si sa che percorsi molto complessi come
questo sul piano, ma in generale anche di processi - e lei li ha
citati soprattutto anche nella parte finale di analisi e di
valutazione del fabbisogno - necessitano comunque di una tempistica
precisa, perché altrimenti non arrivano al termine.
Sono anche contento - e su questo aspetto voglio chiudere la mia
replica - sulle precisazioni che lei ha fatto riguardo alla
definizione dei rifiuti, in particolare quando parlava
dell'ammissibilità dei codici CER o comunque l'identificazione dei
codici CER. Dico anche questo perché mi auguro che il percorso di
definizione del piano e soprattutto il percorso di valutazione sul
futuro che vogliamo dare alla gestione del rifiuto anche in termini
di livelli obiettivo, di tassi, lei l'ha citato più volte, permetta
anche di fare una valutazione dei meccanismi decisori oggi e, in
particolare, io direi le storture che sono nate dall'analisi delle
autorizzazioni o dei rinnovi di autorizzazione riguardo alle
discariche che conosciamo. Perché dico questo? Perché se, da un
lato, a volte è necessario avere una visione tecnica su determinate
situazioni ed è necessario che sia il tecnico a guidare in qualche
modo la definizione di principi e di scelte, su altre è bene che la
politica si riprenda un suo spazio o, meglio, più che la politica
che non piace dire almeno l'Amministrazione e le scelte
amministrative.
Bisogna stare molto attenti a demandare a tecnici
tout
court
certe scelte, perché dico questo? Perché come non è
corretto e non va bene che sia il politico che decide senza
confronto, senza analisi, senza elementi, al contempo il problema
qual è? Il problema è che anche il tecnico deve avere un suo
controllo. L'abito non fa il monaco, non è che se la scelta è
tecnocratica, è corretta, se la scelta è amministrativa, non è
corretta. Lei mi ha capito benissimo, noi su questo terremo molto
l'attenzione ma quella è una modifica che può anche avvenire in
maniera molto più rapida per mettere un ordine, in vista dei
prossimi passi, rispetto a una situazione che, purtroppo, nel
passato ha creato non pochi problemi e soprattutto se poteva
sembrare una buona scelta, in realtà poi è bene che ci sia sempre
un doppio controllo su determinate situazioni.
Presidente -
A questo punto direi che i lavori possono
terminare, riprenderanno questo pomeriggio alle ore 15:30.
---
La seduta termina alle ore 13:07.
