Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1719 del 20 gennaio 2016 - Resoconto
OGGETTO N. 1719/XIV - Interrogazione: "Stato di elaborazione
della riorganizzazione delle strutture ospedaliere".
Viérin M. (Presidente) -
Punto 6 dell'ordine del giorno.
La parola all'Assessore Fosson.
Fosson (UV) -
Grazie.
L'interrogazione dei colleghi segue una logica corretta e
ringrazio di averla fatta anche perché pone l'attenzione su tutto
il sistema e sulla sua sostenibilità. Le premesse in cui si dice di
non togliere solo al Pronto soccorso sono vere. Non vi è
l'intenzione di penalizzare quel settore, anche se la
riorganizzazione del Pronto soccorso era necessaria, così come era
stato indicato anche da tutti i sindacati oltre a essere stata
approvata dalla V Commissione. Sui dubbi dei conti ho già
presentato una prima documentazione in commissione che spero di
poter discutere quanto prima. È chiaro che è in corso, come abbiamo
detto più volte, un'analisi sul funzionamento della struttura,
anche perché il settore dell'urgenza è particolarmente penalizzato
dalla nuova normativa di turni e di riposi, rispetto a quando
l'area dell'emergenza era basata soprattutto sulle 12 ore. Anche
sui permessi l'unica osservazione è che nel precedente atto
aziendale le riorganizzazioni erano state anche altre, nel senso
che erano state tagliate otto strutture complesse e cinque
dipartimenti, di cui tre amministrativi e due strutturali e
funzionali sanitari. Era quindi una riorganizzazione che non
avveniva in questi termini da tanto tempo. Pensi soltanto alla
microbiologia, al laboratorio analisi, o al servizio di prelievi
del sangue che rientrano ormai anche questi in un unico
dipartimento e quindi qualcosa era già stato fatto.
Come abbiamo detto e come diceva anche la risoluzione, si impone
una riorganizzazione più ampia. Essa deve tenere conto dei
principi: contenuti nel decreto n. 70, che presenta vari
indicatori: i posti letto, il numero di abitanti, eccetera. Nello
stesso decreto c'è comunque l'articolo 3 che prevede che le Regioni
a Statuto speciale possano riorganizzare i propri servizi,
prevedendo degli standard a cui anche noi dobbiamo orientarci in
questa riorganizzazione. Vi è soprattutto da considerare l'aspetto
della sostenibilità di un sistema di cui guardavo ieri i dati: nel
2013 avevamo 274 milioni di finanziamento e nel 2016 ne abbiamo
232, anche se con grande sforzo dell'Amministrazione è stato
previsto anche un secondo intervento e un ulteriore finanziamento.
Lo stato della riorganizzazione. Sono state date delle indicazioni
all'azienda di osservare quanto previsto dal decreto n. 70 e
soprattutto di ragionare sulla sostenibilità del sistema rispetto
al finanziamento che è stato dato. A breve sarà presentato il
progetto aziendale che, come lei sa, sarà discusso e votato in V
Commissione, come avvenne in passato.
Mi permetta solo alcune osservazioni. Quale risparmio c'è in una
riorganizzazione aziendale? Cosa deriva da un taglio di una
struttura complessa, di un dipartimento? Delle volte tagliare un
dipartimento vuol dire risparmiare 20 mila euro all'anno e comunque
nella futura programmazione, sarà prevista la costituzione di
almeno due grandi Dipartimenti: Medicina generale e Chirurgia
generale, mentre adesso abbiamo due Dipartimenti, Chirurgia
generale e Chirurgia specialistica, che saranno sicuramente
riorganizzati in un unico dipartimento, così come le Medicine
specialistiche. Il risparmio sarà quindi pari a 40 mila euro.
Analogamente trasformare una struttura complessa in una struttura
semplice comporta un risparmio pari a 13 mila euro all'anno. Non
sappiamo neanche se questi fondi, perché c'è una trattativa a
livello sindacale nazionale, rientreranno a favore dell'azienda o
saranno invece usati per il fondo aziendale di retribuzione dei
medici. Se noi però togliessimo 10 primari, 10 strutture complesse,
il risparmio sarebbe di 13 mila per 10, quindi di 135-140 mila
euro. Non solo, qualcuno in Commissione faceva notare che abbiamo
molte strutture semplici e la riorganizzazione andrà a rivedere
anche questo, ma togliendo una struttura semplice, prevedendo però
le norme contrattuali per chi ha cinque anni di incarico direttivo,
è di 20 mila euro all'anno. Alcuni dipartimenti sono obbligatori
per legge: si veda ad esempio il "materno-infantile", e se venisse
tolto noi avremmo un risparmio di 200 mila euro sulle 20 strutture
semplici tolte e su 10 primariati avremmo un risparmio di 140 mila
euro, quindi con quei numeri che le ho dato arriveremmo ad un
risparmio complessivo di 400-500 mila euro. Io penso quindi che il
risparmio nelle riorganizzazioni deve essere fatto unendo le forze
lavoro e utilizzando il personale con la flessibilità.
Sui tempi le ho già risposto, e saranno molto brevi, perché la
necessità comunque dell'azienda, verificata in questi giorni di
fronte alle nuove turnistiche, è cambiata, soprattutto
nell'emergenza bisognerà fare delle assunzioni, o bisognerà
comunque prevedere una copertura di turni o una revisione, o una
deroga che aspettiamo dal Ministro. Nel giro di 20 o 30 giorni
l'azienda presenterà un'ipotesi di riorganizzazione che per legge
sarà portata in V Commissione per la sua approvazione.
Presidente -
Grazie. La parola al Consigliere Fabbri.
Fabbri (UVP) -
Grazie Assessore per la sua risposta.
Questa nostra interrogazione andava proprio nell'ottica del
precedente atto che avevamo presentato in Consiglio nello stimolare
la risposta ai dubbi e ai problemi che abbiamo sulla nostra sanità.
Questa riorganizzazione, a nostro avviso, è soprattutto volta a
rendere possibile e sostenibile la nostra sanità. Già gli
stanziamenti che sono stati fatti durante la legge del bilancio
prevedono degli aggiustamenti in corso d'opera che ci fanno
sospettare che quella cifra non sia sufficiente a sostenere la
sanità valdostana. Sappiamo che c'è stato un inserimento nel
bilancio, la possibilità di rimpinguare il finanziamento sanitario
in corso d'opera, sono stati introdotti i ticket sulla farmaceutica
e da lì si desume di introitare circa 3 milioni di euro, quindi
delle cifre sostanziose. Il fatto stesso che gli investimenti per
gli adeguamenti tecnologici della sanità vengano finanziati extra
bilancio con i 17 milioni che sono stati prospettati nei tre anni e
che debba essere un altro Assessorato a gestire queste cose lascia
prevedere che andremo incontro a dei problemi non indifferenti. È
chiaro che tutto questo comporterà una riorganizzazione della
sanità ospedaliera. Se quest'organizzazione della sanità
ospedaliera che lei prevede comporta poi dei risparmi così esigui,
siamo ancora più preoccupati circa la sua sostenibilità.
C'è qualche contraddizione, perché lei ha prospettato dei
risparmi minimali rispetto a questa riorganizzazione. In realtà,
poi dai documenti che ci sono stati dati la riorganizzazione del
DERA, se i dati sono quelli che ci sono stati forniti, ha
comportato 900 mila euro di risparmio. Noi quindi ci augureremmo
che nella sostanziale, vera riorganizzazione, non solo in un gioco
di riposizionamento delle strutture, ci siano dei risparmi un po'
più consistenti, perché effettivamente già ci sono tutti questi
campanelli d'allarme, se poi non incidiamo profondamente sui costi,
non so dove andremo a finire, ci sarà una maggiore
compartecipazione di nuovo della popolazione. Che ci sia la volontà
di affrontare il problema lo dobbiamo ammettere, naturalmente è
anche una volontà obbligata.
Leggendo poi quelli che sono gli aggiornamenti del piano
sanitario regionale, ci sono dei punti che, secondo noi, sono
estremamente importanti e su cui mi auguro che ci sarà il
coinvolgimento di tutte le parti interessate proprio per riuscire
tutti insieme a capire dove va la nostra sanità, cosa possiamo
permetterci e cosa non possiamo più permetterci, anche seguendo
l'indicazione del decreto n. 70, che lei giustamente ogni volta ci
ripropone.
Per quanto riguarda quello che dicevo, l'aggiornamento del piano
sanitario, noi l'abbiamo tutti naturalmente letto
approfonditamente, io riporto solo un virgolettato in cui si
intravvede quella che sarà una grossa riorganizzazione della nostra
struttura ospedaliera, si dice che "la sproporzione tra offerta
specialistica ospedaliera regionale e il bacino d'utenza della
popolazione valdostana è effettivamente insostenibile". Posso
metterci un punto interrogativo? È difficile, è sostenibile?
Speriamo di sì. Ci auguriamo di fare veramente un'analisi
approfondita di questa situazione con tutti gli attori del caso per
vedere insieme di sostenere un bene primario comune per tutta la
nostra popolazione.
