Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 425 del 22 marzo 1989 - Resoconto
OGGETTO N. 425/IX - RITIRO DELLA MOZIONE CONCERNENTE:
"INIZIATIVA PER IL RISPETTO DEGLI IMPEGNI ASSUNTI DALLA CONNER
PERIPHERAL EUROPE PER IL NUOVO STABILIMENTO DI
PONT-SAINT-MARTIN"
PRESIDENTE:
Do lettura del testo della mozione presentata
dai Consiglieri Mafrica, Chenuil, Tonino e Riccarand:
EVIDENZIATI atti e decisioni che contraddicono in modo
sostanziale gli originari impegni assunti dalla C.P.E. (Conner
Peripheral Europe) nei confronti delle Organizzazioni sindacali e
della stessa Regione Autonoma Valle d'Aosta (drastica riduzione del
numero degli occupati, riduzione dei volumi produttivi,
accantonamento del progetto dell'Hard Disk da 40 Mega bytes,
ridimensionamento dello stabilimento di Pont-Saint-Martin);
VALUTATO il rischio che lo stabilimento di Pont-Saint-Martin si
configuri sempre più come una semplice "filiale" della Conner
statunitense;
CONVINTO dell'opportunità di indirizzare le risorse pubbliche
regionali verso progetti che favoriscano l'integrazione tecnologica
tra il Canavese e la Valle d'Aosta, evitando situazioni che
generino nel complesso, impoverimenti produttivi o conflitti tra le
due aree;
il Consiglio regionale della Valle d'Aosta
IMPEGNA
La Giunta regionale a intraprendere, in sintonia con la Regione
Piemonte, le Organizzazioni Sindacali e gli Enti locali
interessati, una immediata iniziativa nei confronti della Olivetti
e della C.P.E., al fine di:
a) chiarire i tipi di produzione che si intendono realizzare e
sviluppare a Pont-Saint-Martin, a cominciare dall'Hard Disk da 400
Mb a cinque dischi;
b) definire volumi minimi concordati di produzione per il
triennio.
c) garantire ai lavoratori il rientro nel gruppo Olivetti,
qualora si vengano a creare situazioni che compromettano il
rapporto di lavoro.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA (PCI): Con questa mozione vogliamo impegnare la Giunta
ad esaminare alcune perplessità e alcuni problemi che ci sono stati
sottoposti rispetto alla Conner di Pont-Saint-Martin.
Come i Consiglieri sanno, il Consiglio ha approvato una
convenzione con la quale la Conner Peripheral si impegna ad
insediare uno stabilimento a Pont-Saint-Martin in cambio di
agevolazioni finanziarie e occupando 160 valdostani, di cui 150
operai.
Siamo stati chiamati, come Gruppo comunista e come Sinistra
valdostana, ad un dibattito che si è svolto all'interno della
Lexicon, in cui ci sono stati evidenziati dei dati che ci hanno
preoccupato.
La Conner è una industria americana che produce gli hard disk;
questi sono i dischi fissi che contengono una quantità di
informazioni molto elevata e che hanno sostituito molto rapidamente
nei computers i floppy disk o i computers con due soli drives.
La Lexicon era già presente a S. Bernardino, aveva 512 operai e
produceva 150 mila hard disk. L'Olivetti, al Consiglio di fabbrica
della Lexicon, presentando l'accordo con la Regione Valle d'Aosta,
aveva parlato di un'azienda che avrebbe mantenuto, ammodernandosi
dopo questo accordo con la Conner, 300 operai di S. Bernardo e 160
della Valle d'Aosta, quindi una azienda di una certa dimensione
produttiva.
Dopo qualche mese, senza che nulla fosse cambiato, è stata
informata la fabbrica che gli addetti della Lexicon sarebbero scesi
a 160. Oggi alla Lexicon gli addetti alla produzione di questi hard
disk sono 120. Il dato che ci preoccupa è il seguente: mentre prima
si facevano 150 mila hard disk, adesso la produzione annua è sui
ventimila ed è già insufficiente a coprire le spese degli addetti
della Lexicon.
L'Olivetti per conto suo vende attualmente circa 350 mila
personal computers, che potrebbero utilizzare questi hard disk,
quindi avrebbe al proprio interno il mercato per assumere tutta la
produzione che faceva la Lexicon, più un'altra eventuale.
Quello che non si riesce a capire è quale quantità di hard disk
verrà prodotta in Valle d'Aosta e che tipo di hard disk.
Inizialmente i primi personal computers utilizzavano hard disk con
10 milioni di informazioni, 10 Mb, si è poi passati ai 20 Mb,
attualmente si vende molto il personal computer con 40 Mb. Nei
programmi iniziali - queste sono tutte notizie che riferisco perché
dette dal Consiglio di fabbrica della Lexicon - si prevedeva che
alla Conner di Pont-Saint-Martin si producessero hard disk da 40 Mb
e da 100 Mb, quindi essendo più avanti rispetto alla fase attuale
di vendita dei personal computers. Ovviamente, più il disco fisso
contiene informazioni, più il valore aggiunto nella produzione di
quel disco fisso è elevata.
Sembra che attualmente sia stata eliminata dai programmi la
produzione degli hard disk da 40 Mb e che ci si dedichi soltanto
alla produzione dei 100 Mb.
Quali sono le preoccupazioni che abbiamo? Siccome la Conner ha
delle sue aziende negli Stati Uniti e a Singapore, siccome sembra
che la Conner, che attualmente dovrebbe essere ancora a
Pont-Saint-Martin al 49% di capitale, debba passare al 51% delle
azioni, abbiamo la preoccupazione che l'Olivetti abbia fatto un
accordo con la Conner per comprare, sì, gli hard disk della Conner,
ma il vantaggio della Conner sarebbe quello di avere una azienda in
Europa, il marchio Europa-Italia-Valle d'Aosta, per inserirsi nel
mercato europeo, però utilizzando non la produzione della Valle
d'Aosta, ma quella che molto probabilmente sarà a costi minori di
Singapore, o degli Stati Uniti. non sappiamo.
Quindi, la nostra preoccupazione è che questo sia un buon
accordo per la Conner perché inserisce in Europa una testa di ponte
attraverso la quale far passare le sue produzioni; è un buon
accordo per l'Olivetti, perché si libera di una azienda che non era
più concorrenziale, con oltre 500 addetti che non riuscivano a star
dietro alla Conner. Si tratta di vedere se riusciamo a fare in modo
che sia un buon accordo anche per la Valle d'Aosta.
Ora, noi poniamo dei problemi concreti che crediamo la Giunta
dovrebbe verificare. Con l'Olivetti in Valle d'Aosta abbiamo
rapporti multipli: abbiamo un accordo con l'IN.VA. su cui sarebbe
anche utile avere prima o poi qualche notizia, cioè l'Olivetti
assieme alla Regione (40% l'Olivetti, 40% la Regione) è entrata in
una società che dovrebbe garantire lo sviluppo informatico della
nostra Regione. Abbiamo con l'Olivetti tre aziende: la Tecdis di
Châtillon per la produzione di cristalli liquidi, che è
indubbiamente una produzione nuova rispetto alle produzioni
Olivetti ed è anche una produzione nuova dal punto di vista
tecnologico; la Balteadisk di Arnad che produce floppy disk da 360
mila o 720 mila unità di informazione, ed è per quello che ne
sappiamo una produzione aggiuntiva rispetto ad altre produzioni
Olivetti; l'azienda di Pont-Saint-Martin dove dovrebbe esserci una
produzione sostitutiva di una già dell'Olivetti.
Crediamo che si dovrebbero far valere i rapporti multipli che si
hanno con l'Olivetti per avere qui una impostazione che sia nel
tempo sufficientemente garantita. Dovremmo avere chiari i volumi
produttivi e i tipi di produzione.
La garanzia sui volumi prodotti dovrebbe essere riferita ad un
certo periodo, almeno un triennio, perché per i primi tempi
comunque i vantaggi dell'intervento regionale sono evidenti,
vogliamo che l'operazione abbia garanzie che vadano oltre i tempi
in cui realizzerà questo intervento di avvio della Regione.
Chiedo anche che, qualunque sia la percentuale reciproca fra
Conner e Olivetti, ai lavoratori valdostani sia garantita
l'appartenenza al gruppo Olivetti per tutte le eventualità, perché
il gruppo Olivetti nel suo complesso è un grande gruppo e farne
parte dà garanzie migliori.
Vogliamo con questa mozione (e sto dicendo le stesse cose che ho
detto nell'assemblea della fabbrica in cui ho contrastato le
posizioni di un Consigliere regionale socialista, un certo signor
Tapparo, che diceva che la Valle d'Aosta sta rapinando lavoro e
produzioni al Piemonte) avere un atteggiamento positivo verso un
problema che crediamo non si possa nascondere; cioè vogliamo
vederci chiaro perché il problema venga risolto. Non vogliamo fare
delle critiche generiche o criticare l'operazione; vogliamo, visto
i dati che abbiamo citato, che si sappia bene quello che si va a
fare e perché. Vogliamo anche evitare che si abbia una
contrapposizione fra le due. E' nostra idea che la Valle d'Aosta,
per le sue ridotte dimensioni geografiche, assieme all'area del
Canavese, possa costituire una sorta di polo unico per ciò che
riguarda lo sviluppo informatico e la produzione di questo
materiale. Quindi si tratta di trovare delle collaborazioni e delle
integrazioni e non delle contrapposizioni.
PRESIDENTE:
E' aperta la discussione generale. Ha chiesto
di parlare il Consigliere Riccarand, ne ha facoltà.
RICCARAND (NS):
Ad integrazione della illustrazione che ha
fatto il Consigliere Mafrica, volevo segnalare altri due elementi -
su cui sarebbe opportuna una risposta da parte della Giunta e di
conseguenza anche una scelta da parte del Consiglio - che
riguardano il dimensionamento dello stabilimento Conner che si deve
realizzare nell'area dell'ex-Ilssa Viola.
A conferma delle preoccupazioni che già ha espresso il
Consigliere Mafrica nel suo intervento, sta il dato di una
progressiva riduzione delle dimensioni dello stabilimento man mano
che si va avanti nella progettazione. Nel protocollo d'intesa
iniziale, approvato il 18 marzo 1988 dalla Giunta, quindi un anno
fa, si prevedeva di mettere a disposizione della Conner un'area
coperta di 10mila mq. Successivamente, con l'approvazione della
convenzione vera e propria alcuni mesi fa, nel giugno 1988, questa
area coperta dello stabilimento si è ridotta a 8.000 mq. Adesso,
nell'ultimo Consiglio, rispondendo alla interpellanza che avevo
presentato per chiedere come mai si era deciso di rivedere il
progetto, l'Assessore ha dichiarato che il progetto prevede una
ulteriore restituzione a 6.000 mq dell'area coperta che verrà
realizzata e che sarà assegnata alla Conner.
Sono andato a vedere il progetto, le planimetrie, le sezioni
ecc., e mi sono reso conto che si tratta di una riduzione degli
spazi e del numero delle camere bianche, cioè non è cambiato niente
nella struttura e nella tecnologia produttiva, ma si tratta di una
contrazione che sta ad indicare una previsione di produzione e
forse anche di occupazione inferiore a quella che stava alla base
del primitivo progetto. Quindi anche questo si ricollega alla
domanda che noi facciamo con questa mozione sui volumi produttivi
che si vogliono realizzare, sulle realtà occupazionali ecc..
L'altro elemento di chiarimento che vorremmo intervenisse nel
dibattito riguarda l'utilizzazione dei cassa integrati Ilssa. Dalle
notizie che si sono diffuse, anche se informalmente, in questi
giorni sembra che, su circa 120 cassa integrati dell'Ilssa che sono
stati sottoposti ad un esame di idoneità da parte della Conner,
soltanto sette sarebbero stati individuati come idonei a svolgere
una attività all'interno della azienda. Vorremmo sapere se anche
questo risponde al vero e, in questo caso, che tipo di intervento
si vuole fare per garantire questi 150 posti di lavoro ai residenti
in Valle d'Aosta, come erano previsti nella convenzione
iniziale.
PRESIDENTE:
Ha chiesto di parlare Consigliere Agnesod, ne
ha facoltà.
AGNESOD (UV):
A propos de la question ex Ilssa Viola et de
la nouvelle installation de la société Conner, je veux vous porter
mon opinion.
Maintenant nous avons encore dans l'usine de Pont-Saint-Martin
250 travailleurs en chômage technique; travailleurs qui ont un âge
moyen de 42-43 ans, c'est-à-dire un âge auquel on trouve beaucoup
de difficultés à se replacer dans le monde du travail. Les
difficultés sont surtout dues à l'évolution continuelle de la
technologie industrielle et au fait qu'on doit changer de tout
point ce qu'on avait appris et se forcer pour suivre de nouveaux
cours d'apprentissage.
Il y a quand même de la part des travailleurs la pleine
disponibilité pour toutes solutions qui soient raisonnables et
réelles.
La société Conner a fait des tests d'aptitudes sur 120
travailleurs dont seulement sept ont été qualifiés valables en
relation au travail particulier de cette nouvelle entreprise.
Moi j'ai des doutes, personnellement je suis de l'avis que de la
part soit des organisations syndicales des travailleurs soit de
notre part il faudrait essayer de mieux connaître ce qui a été fait
et envisager s'il y a des marges à oeuvrer pour donner la
possibilité de travail à un plus grand nombre possible de
travailleurs ex-Ilssa Viola.
Il faut également faire attention à ce que la Caisse ne soit pas
dans des cas particuliers la justification légale pour un travail
annuel.
Je suis aussi convaincu qu'entamer de nouvelles activités
industrielles dans cette période ce n'est pas une chose très
facile, mais mon petit conseil c'est qu'on doit envisager
d'encourager le maximum possible nos entrepreneurs, nos artisans,
ceux qui déjà travaillent dans nos régions et qui ont de la bonne
volonté, du courage et une juste ambition. A ce propos je veux vous
porter un exemple d'initiative qui s'est produite en France, en
particulier à Oriac et qui a été objet d'un article paru sur "Le
Monde" de samedi dernier. C'est en 1979 qu'un ancien menuisier
découvre sa vocation industrielle et qui parvient à développer une
industrie qui, en plein coeur du Massif central, emporte des
meubles de cuisine pour toute l'Europe.
Pour conclure je veux dire ceci: l'effort de nous tous, Région,
Syndicats entrepreneurs, artisans, doit être celui de permettre à
toute la Basse Vallée de retrouver son tissu industriel pour
sauvegarder une partie importante de l'économie valdôtaine, qui
dans l'ensemble peut être une économie seine seulement avec la
pleine réalisation de toutes ses composantes.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Non so se al termine di quello che dirò
potrò convincere i Consiglieri proponenti a ritirare la mozione. In
caso contrario, il nostro voto sulla mozione sarà negativo.
Vorrei fare alcune considerazioni che ho già fatto, quindi mi
ripeto in questo Consiglio, e le ripeto anche perché essendoci
Consiglieri nuovi, è giusto che conoscano le linee che
l'Amministrazione regionale ha seguito rispetto ad un tema che è
diventato, e lo sarà ancora per alcuni anni, centrale rispetto al
futuro della Valle d'Aosta, e riguarda la scelta, o meno,
dell'industria, che tipo di industria, ecc..
Mi pare che ci sia una data abbastanza importante, quella del
giugno 1985, data in cui abbiamo sottoscritto con le Organizzazioni
Sindacali, un protocollo d'intesa che, anche se non
sufficientemente enfatizzato, ha rappresentato e può rappresentare
un dato significativo non solo per la nostra Regione, ma anche al
di fuori di essa, perché si trattava di armonizzare forze sociali e
rappresentative del mondo del lavoro e organi istituzionali di
Governo che, nel rispetto delle proprie funzioni, compiti,
competenze e prerogative, svolgessero in maniera armonica una
azione rispetto a linee di sviluppo complessivo della Regione
concordate.
Al centro di questo accordo c'era questa considerazione: la
Valle d'Aosta, per il mantenimento del suo equilibrio economico e
sociale, non poteva fare a meno di una significativa presenza
industriale. La Regione ha dovuto affrontare questo impegno in una
fase traumatica molto pesante, perché i 4-5 pilastri della
struttura tradizionale della Valle d'Aosta sono nel giro di un
decennio venuti a cessare o si sono fortemente ridimensionati, in
un momento in cui questo non è un fenomeno particolare della
regione. Diciamo che la regione è stata più pesantemente punita
perché quelle attività industriali erano attività di base per cui è
rimasta senza prospettiva e con degli indotti o delle conseguenze
sul piano sociale e culturale della regione difficilmente
ricuperabili. La situazione che ha sottolineato il Consigliere
Agnesod è emblematica. Abbiamo mano d'opera espulsa da processi
produttivi siderurgici - e mi pare che la siderurgia non sia il
settore a cui guardare al futuro - e dai settori tradizionali
tessili o chimici di base, queste erano le caratteristiche della
grande impresa industriale in Valle d'Aosta, che è difficile da
collocare sul mercato del lavoro, perché queste imprese da decenni
erano in fase di stallo, senza turn-over di mano d'opera e quindi
con attualmente mano d'opera espulsa in età avanzata, difficilmente
riconvertibile. Questo è un tipo di problema che ha più
sottolineatura sotto l'aspetto sociale.
L'altro discorso era quello di ridotare la Regione di una
struttura industriale, adatta alla nuova Valle d'Aosta.
Le linee scelte sono state nel senso di avere industrie di
piccole e medie dimensioni, di avere industrie tecnologicamente
all'altezza, che potessero guardare con un minimo di visibilità
verso il futuro, che fossero aziende diversificate perché la crisi
di un settore non travolgesse interamente l'economia regionale, che
fossero industrie capaci di assorbire la mano d'opera valdostana,
una mano d'opera che, grazie agli sforzi di 40 anni di autonomia,
ha teso ad elevare i tassi di scolarità.
Ricordo che anche dai banchi della opposizione, all'inizio di
questa fase, veniva dato come auspicabile l'aggancio con una delle
maggiori aziende del settore, l'area Olivetti, e si pensava a
qualcosa di miracolistico se l'Olivetti avesse impiantato qualcosa
in Valle d'Aosta.
Ritengo il ruolo attuale dell'ente pubblico regionale un ruolo
che non è da auspicare come dato permanente per il futuro; diciamo
un ruolo di emergenza e straordinario anche come coinvolgimento
dell'ente pubblico, che progressivamente dovrà differenziarsi da
quello attuale. Con queste modalità l'ente pubblico è coinvolto
direttamente in vicende industriali, e questo coinvolgimento è
ricco di frizioni, di incomprensioni, di difficoltà.
Si può stare fermi e non sbagliare mai, ci si può muovere e
rischiare: queste attività sono tutte a rischio. Oggi non c'è
nessuna impresa al mondo che ne sia esente, basterebbe guardare
alla Fiat alla fine degli anni '70, quando veniva data per
spacciata, mentre oggi è un impero. E mi ha fatto piacere che, in
qualche misura, gli ultimi provvedimenti governativi cerchino anche
di non creare questa condizione del posto di lavoro assolutamente
sicuro, per cui se qualcuno ha la fortuna di vincere un concorso,
quello arriva alla pensione, mentre se qualche disgraziato non
segue questa via, si trova in un mare con incertezze maggiori. Oggi
nessuna impresa al mondo può dire: fra venti anni ci sarò ancora,
dalla IBM in poi. Sappiamo di affrontare dei rischi, cerchiamo di
fare quelle scelte che presentano rischi minori. Quindi l'aggancio
con l'Olivetti ha soprattutto questo riferimento.
Vorrei dire ai Consiglieri che hanno presentato la mozione che
non si sono fermate lì le forme di collaborazione con l'Olivetti,
perché l'ultima approvata dalla Giunta è con la Eleprint, ed è
questa non più una presenza Olivetti in Valle d'Aosta, ma la
presenza di una azienda già operante in Valle d'Aosta, la Lys
Fusion, che opera con la Olivetti; questa volta non è più né la
Seiko né la Conner, è una azienda valdostana e c'è oggi un tessuto
industriale in Valle d'Aosta che andrebbe considerato con
attenzione e con apprezzamento.
Tornando alla vicenda Conner, credo che questo tentativo o di
sminuire o di svilire l'operazione derivi anche da giuste reazioni,
provenienti da aree dove questo tipo di attività, che sarebbe
destinata a finire come Olivetti, viene ripresa e potenziata con
l'aiuto della Regione. E qui torno a sottolineare; la Regione Valle
d'Aosta non dà di più di quello che altre Regioni danno, bisogna
cancellare l'idea che la Valle d'Aosta sia fra le Regioni d'Italia
la più generosa; questo non è vero, e non mi riferisco soltanto a
ciò che viene concesso nelle Regioni del Sud; mi riferisco a
Regioni e Province del nord che, rispetto ad agevolazioni di tipo
industriale, non hanno niente ad invidiare a quanto la Regione
Valle d'Aosta mette a disposizione per gli imprenditori. Quindi,
può anche essere giusta la reazione a certi atteggiamenti. Non
accetto sicuramente né quanto ha detto quel Consigliere regionale,
a cui ho cercato di dare una risposta, né altri Consiglieri sempre
della stessa Regione, durante gli incontri a Roma sul problema
siderurgico: l'unica cosa che un rappresentante di quella Regione
ha saputo dire è stata che la Regione Valle d'Aosta rapina attività
industriali da altre Regioni vicine. Anche questa è una
affermazione tanto più sciocca se si pensi alle ridottissime
dimensioni della Regione, alle ridottissime esigenze che ha in
questo settore, perché non stiamo parlando di centinaia di aziende,
ma di alcune attività industriali che la Regione sostiene e ne
favorisce l'ingresso perché la Valle d'Aosta ne ha bisogno.
In questo caso specifico, l'intervento della Regione salva posti
di lavoro anche per gente di fuori Valle, quindi non è certamente
una azione di guerra che la Valle d'Aosta ha intentato contro altre
Regioni.
Per venire allo specifico, i dati che ho detto non li dico
adesso, ma sono dei dati letti dai rappresentanti dell'azienda ai
rappresentanti delle Organizzazioni sindacali e del comitato di
lotta dei cassaintegrati Ilssa Viola non più di dieci giorni fa.
Dico che questi dati sono i dati dell'azienda, che sono già stati
comunicati ai rappresentanti di cui ho parlato.
E' vero, la Conner punterà su tre stabilimenti: uno nel Colorado
in California, uno a Singapore per il mercato orientale, uno a
Pont-Saint-Martin per il mercato europeo. Non si tratterà di
filiale, tant'è che il Consigliere Mafrica ha parlato di hard disk
da 40 e da 100 MB e ad Ivrea in questo momento è in fase di
progettazione un hard disk da 400 MB, che si presume possa essere
ultimato entro i primi mesi del prossimo anno. Questa progettazione
avviene nel nostro paese in collaborazione con Conner, quindi non
si tratta di un trasferimento, ma è un prodotto più Olivetti che
non Conner.
Per quanto riguarda gli altri prodotti, è già in produzione
l'hard disk da 100 MB fin dal mese di agosto 1988, mentre dal
prossimo mese di aprile sarà commercializzato l'hard disk da 40 MB.
Per quanto riguarda i volumi di produzione - e questo è un altro
dato di interesse, perché è vero che la joint venture
Olivetti-Conner è un dato rafforzativo per le aziende in Valle
d'Aosta perché, non trattandosi di azienda targata Olivetti,
cliente della Conner non sarà solo l'Olivetti e diremo anche in che
percentuale - il volume di produzione programmato per il 1989 è di
circa 100 mila pezzi, suddivisi fra gli attuali hard disk da 40 e
da 100 MB. Tale produzione è venduta al 50% a Olivetti e per la
quota restante a clienti anche di grande prestigio, che si chiamano
per esempio IBM.
La previsione per gli anni successivi - e qui diventerà
determinante l'entrata in funzione del nuovo stabilimento - è di
superare quelli programmati prudenzialmente per il 1989, cioè
decisamente superiore ai 100 mila pezzi e comunque il dato più
importante sarà il successo dell'hard disk da 400 MB.
Vorrei fare alcune considerazioni che si riferiscono di più a
quanto affermato dal Consigliere Riccarand in merito allo
stabilimento. Il progetto esecutivo è terminato e si stanno
avviando le procedure di appalto, credo che nella riunione di
Giunta di questo venerdì ci sarà l'approvazione da parte della
Giunta del progetto e della gara di appalto, a cui seguiranno gli
avvisi sulla Gazzetta CEE, perché l'appalto ha pubblicità europea.
Si prevede l'inizio dei lavori al termine del luglio di questo anno
e l'ultimazione dello stabilimento per la fine di ottobre 1990.
Per quanto riguarda il discorso della dimensione dello
stabilimento farei una distinzione fra la dimensione della area,
cioè dell'impronta dello stabilimento sul terreno, e la superficie
utilizzata. E' vero, vi è stata una restrizione delle dimensioni
dello stabilimento, c'è stato un ridimensionamento suggerito anche
dalle variazioni sul mercato di questi prodotti; è altrettanto vero
che l'attuale dimensione dello stabilimento come occupazione di
spazio occupato, rispetto alla riserva totale di spazio nell'area
ex Ilssa Viola e stato fatto per consentire l'espansione. In
effetti, la Conner realizzerà il suo stabilimento su un'area totale
impegnata di circa 25 mila mq. E, stante il rapporto
coperto-scoperto pari a 0,48, stabilito dal piano regolatore di
Pont Saint Martin, vuol dire che si realizza questo stabilimento,
ma se vi saranno prospettive di sviluppo, avremo lo spazio
occorrente per realizzare lo sviluppo e tendere a dimensioni
superiori.
Volevo fare le ultime considerazioni sui cassaintegrati. Le
assunzioni alla Conner inizieranno nel corso di questo mese; sulle
prime venti assunzioni i cassaintegrati utilizzati saranno sette.
Non saranno questi i soli cassaintegrati utilizzati ne saranno
utilizzati di più, magari non in maniera consistente, ma
sicuramente parecchio di più di questo numero sette.
La percentuale ridotta nella prima fase deriva dal fatto che i
selezionati sono direttamente coinvolti in processi produttivi che
richiedono certe particolari abilità o condizioni o propensioni
verso questo tipo di lavoro. Potrà essere espanso a stabilimento
ultimato o anche prima, per altri tipi di attività quando lo
stabilimento di Pont-Saint-Martin sarà ultimato.
Una precisazione al Consigliere Agnesod. Rispetto agli attuali
circa 250 cassaintegrati, in cui sono compresi anche cassaintegrati
non residenti in Valle d'Aosta in numero di circa 20, alcune
decisioni non dipenderanno da noi, e cioè questo numero potrà
essere decisamente ridotto se il decreto decaduto verrà
ripresentato e se per quanto riguarda gli interventi a favore delle
aree di crisi siderurgica in questo decreto viene, come pare -
d'accordo le Commissioni parlamentari competenti compresa non solo
la siderurgia pubblica, ma anche certa siderurgia privata come
l'Ilssa Viola. In questo caso, nel triennio il numero dei
cassaintegrati che potrebbero utilizzare il prepensionamento
sarebbe di 55.
L'Amministrazione regionale ritiene che si debba intervenire,
soprattutto rispetto a quelle persone in certe fasce di età di
difficilissima collocazione, con interventi particolari che sono
già allo studio non del mio Assessorato , ma dell'Assessorato
all'Agricoltura; nuovi insediamenti industriali, soprattutto
utilizzando quegli strumenti che già abbiamo a sostegno dell'avvio
di attività imprenditoriali attraverso forme di intervento nel
campo della formazione che possano al massimo ridurre il numero dei
cassaintegrati in quell'area.
Tutte le cose che ho detto oggi al Consiglio sono state già
presentate non solo alle Organizzazioni Sindacali, ma anche ai
rappresentanti dei cassaintegrati dell'Ilssa Viola.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
Siccome per oggi ci avete già bocciato
troppe cose, ritiriamo questa mozione perché non ci piace vedere un
no completo su tutte le nostre proposte.
La consideriamo una discussione utile e un impegno preso dalla
Giunta ad approfondire le questioni che oggi sono state poste.
L'Assessore ha riportato la produzione di 100 mila pezzi come
programma per il 1989; fino ad oggi i livelli sono più bassi,
quindi si dovrà vedere nei prossimi mesi una impennata nella
produzione, altrimenti da 20 mila a 100 mila c'è una differenza
sostanziale.
Vogliamo verificare ed auspichiamo che effettivamente si vada in
questa direzione.
Vogliamo fare una raccomandazione alla Giunta: siccome per
nostra sfortuna e per un insieme di cause non abbiamo finora nella
nostra regione personale qualificato, progettisti, analisti,
tecnici, ricercatori di questa materia di alto livello, e siccome
nell'ambiente Conner di Ivrea c'è una certa sfiducia rispetto al
futuro dell'azienda, si tratta di avere dei rapporti per non farsi
sfuggire, almeno per la prima fase, quei tecnici e quei progettisti
di cui parlava l'Assessore, che sono capaci di progettare un hard
disk da 400 MB.
Se, in un clima di sfiducia verso il futuro della Conner, tutti
i tecnici all'interno del gruppo Olivetti scelgono il trasferimento
perché hanno anche opportunità e facilità, rischiamo di avere qui
un corpo con una testa molto piccola.
Vogliamo sottolineare ancora questo aspetto come raccomandazione
alla Giunta e attendiamo di verificare nei prossimi mesi se la
produzione aumenta, cosa che auspichiamo. Crediamo che la
discussione sia utile al Consiglio, altrimenti non si capisce di
che cosa debba discutere il Consiglio se non discute anche di
problemi concreti di questa importanza, e ci auguriamo che nel giro
di qualche mese anche le perplessità e i dubbi che ci sono possono
essere chiariti.
PRESIDENTE:
La mozione in oggetto viene ritirata.
Il Consiglio prende atto
