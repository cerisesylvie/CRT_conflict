Classificazione
INDUSTRIA



Oggetto del Consiglio n. 2486 del 21 giugno 2012 - Resoconto
OGGETTO N. 2486/XIII - Interpellanza: "Intendimenti in merito
alla predisposizione di un piano di rilancio industriale
dell'intera regione".
Interpellanza
Preoccupati per l'annunciata chiusura dello stabilimento
Olivetti I-Jet di Arnad e per il futuro occupazionale dei 162
dipendenti attualmente in forza all'azienda della bassa
Valle;
Tenuto conto delle risposte dell'Assessore regionale alle
attività produttive circa l'esistenza di un piano di ricollocazione
di parte delle maestranze presentato dall'azienda ai sindacati e
l'avvio della cassa integrazione straordinaria per 24 mesi;
Sottolineato che, negli ultimi anni, il comparto industriale
valdostano ha subito una vera Caporetto, con la chiusura di aziende
quali Xerox e Brilla a Pont-Saint-Martin, Ribes Ricerche ad Aosta,
NordDiesel di Issogne, Verrès SpA a Verrès. Un elenco al quale, nel
recente passato, occorre aggiungere la Set di Issogne, la QBuilding
di Hône, l'Engineering di Pont-Saint-Martin, la Thermofinestre di
Arnad, e ancora prima la Tecdis di Châtillon;
Considerato come, secondo le stime dei sindacati, soltanto
negli ultimi tre anni, la crisi sempre più profonda dell'industria
valdostana ha causato la perdita di oltre 600 posti di lavoro e ha
quasi distrutto un intero distretto produttivo, quello della bassa
Valle, con gravissime ricadute economiche e sociali per la
popolazione;
i sottoscritti Consiglieri regionali
Interpellano
la Giunta regionale per conoscere:
1) le valutazioni dell'Amministrazione regionale circa il
futuro dei lavoratori ex-Olivetti e più in generale circa
l'avvenire di quel che resta del distretto industriale valdostano
in bassa Valle;
2) se intenda proporre con urgenza un piano di rilancio
industriale per l'intera regione, e in particolare una strategia
politica chiara ed efficace per l'insediamento in Valle di attività
innovative, tecnologicamente avanzate, collegate ai settori in
forte espansione commerciale e occupazionale anche in una fase di
crisi come quella attuale: le energie rinnovabili, il solare,
l'eolico, l'elettronica, le telecomunicazioni.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Preoccupati per l'annunciata chiusura dello stabilimento
Olivetti I-Jet di Arnad e per il futuro occupazionale dei 162
dipendenti attualmente in forza all'azienda della Bassa Valle;
tenuto conto delle risposte dell'Assessore regionale alle attività
produttive circa l'esistenza di un piano di ricollocazione di parte
delle maestranze presentato dall'azienda ai sindacati e l'avvio
della cassa integrazione straordinaria per 24 mesi, sottolineato
che negli ultimi anni il comparto industriale valdostano ha subito
la chiusura di tantissime aziende e, secondo le stime dei
sindacati, soltanto negli ultimi tre anni la crisi sempre più
profonda dell'industria valdostana ha causato la perdita di oltre
600 posti di lavoro e ha quasi distrutto un intero distretto
produttivo, quello della bassa Valle, con gravissime ricadute
economiche e sociali per la popolazione, volevamo sapere
dall'Assessore le valutazioni dell'Amministrazione regionale circa
il futuro dei lavoratori ex-Olivetti e, più in generale, circa
l'avvenire di quel che resta del distretto industriale valdostano
in Bassa Valle; se intenda proporre con urgenza un piano di
rilancio industriale per l'intera regione e, in particolare, una
strategia politica chiara ed efficace per l'insediamento in Valle
di attività innovative, tecnologicamente avanzate, collegate ai
settori in forte espansione commerciale ed occupazionale, anche in
una fase di crisi come quella attuale: le energie rinnovabili, il
solare, l'eolico, l'elettronica, le telecomunicazioni. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Nella scorsa adunanza abbiamo già affrontato la questione della
messa in liquidazione della Olivetti I-Jet di Arnad, ma non era
possibile allora fare delle valutazioni puntuali sulla questione.
Oggi abbiamo ulteriori notizie, peraltro alcune sono state
anticipate dagli organi di informazione. Per quanto riguarda la
situazione attuale sono stati sottoscritti fra l'azienda e le
organizzazioni sindacali due accordi: il primo riguarda i due anni
di cassa integrazione guadagni straordinaria che verrà ratificato
domani, venerdì 22 giugno, presso il Ministero del lavoro; il
secondo concerne il piano di gestione degli esuberi che garantisce
la ricollocazione, entro due anni, di 120 lavoratori sui 162
esuberi prospettati. È prevista per la settimana prossima, presso
lo stabilimento di Arnad, la firma dell'accordo di mobilità sia per
la parte economica che per la parte normativa. Per le altre 42
unità lavorative, quelle con la più alta professionalità, è
all'esame un progetto di
outplacement
con società
specializzate del settore. Si tratta di un servizio fornito da una
società specializzata ed accreditata dal Ministero del lavoro a
svolgere questa attività. Per completare la risposta alla prima
domanda, stimiamo che, malgrado la pessima notizia della messa in
liquidazione dell'I-Jet, va dato atto all'azienda - lo dicono anche
le organizzazioni sindacali - di non aver abbandonato le persone al
proprio destino, ma di essersi impegnata per individuare delle
soluzioni di accompagnamento dei lavoratori. È evidente che già da
ora va definita la sorte dell'immobile di Arnad e del suo utilizzo
futuro, tenuto conto che comunque Olivetti continuerà comunque
ancora a produrre in quella sede, almeno fino alla fine dell'anno,
per esaurire le commesse e che, in vista della ricollocazione delle
120 persone di cui dicevo prima, andranno definite le eventuali
disponibilità di spazi residui da mettere a disposizione per
l'inserimento eventuale di altre aziende.
Voglio sottolineare che, per quanto riguarda l'immobile, non ci
troviamo in una situazione disperata come quella che si verificò
con Tecdis; in quel caso si trattò di un improvviso fallimento
verificatosi a seguito di una situazione che era stata nascosta
anche a noi e sottaciuta fino alla fine. Qui, malgrado la
negatività della situazione, ci troviamo di fronte ad un'azienda
che, per come sta conducendo le cose, non ci metterà nella
condizione di avere un immobile in ostaggio per anni della curatela
fallimentare.
Per quanto riguarda il tessuto produttivo della Bassa Valle,
resta da definire a breve la disponibilità e l'utilizzo dello
stabilimento di Arnad; per l'ex Brilla si prevede un riutilizzo a
breve già di una parte dello stabilimento da parte di un'altra
azienda. Segnalo che la
Pépinière
di Pont-Saint-Martin ha
visto nel 2011 - ed in questo scorcio del 2012 - quattro nuovi
insediamenti di start-up. Malgrado ciò, la situazione rimane di
forte incertezza poiché non sappiamo quanto durerà ancora questo
momento di difficoltà e, nell'immediato, non pare di poter
immaginare delle crescite impetuose del comparto, indipendentemente
dalle azioni che si possono mettere in campo.
Nelle premesse della sua interpellanza si citano le condizioni
di crisi di diverse aziende della Bassa Valle. Ricordo, a questo
proposito, malgrado il rammarico per queste situazioni, che esse si
sono generate per cause indipendenti dalla nostra attività. Dico
questo perché spesso vi è il rischio di sottintendere, da parte di
chi ascolta, che i momenti di crisi siano riconducibili a delle
inerzie, ad un disinteresse della Regione; sappiamo tutti che non è
così, è bene ricordarlo. Gli strumenti di intervento e di sostegno
ci sono e sono stati creati e perfezionati nel tempo, aggiornati
continuamente e messi a disposizione delle aziende. Certo, quando
si presenta la necessità, si deve cercare di farli evolvere, ma di
questo parleremo in modo più compiuto in quest'Assemblea. In molti
casi bisogna dire che alcune delle imprese citate - che sono durate
lo spazio di un mattino - hanno, loro sì, totalmente smentito e
resi vani i loro piani industriali, dimostrando in alcuni casi
un'inadeguatezza gestionale che non consentiva di perseguire le
loro attività. E questo indipendentemente dalla crisi, perché
dobbiamo avere il coraggio di dire che se anche questa non si fosse
verificata, le sorti di alcune di queste aziende non sarebbero
state diverse. Ne sono al corrente anche le organizzazioni
sindacali, con le quali abbiamo sovente parlato di questo.
Vorrei fare delle puntualizzazioni su alcune aziende che lei ha
citato, ma non è il caso. Lei ha fatto un intervento breve e io
voglio essere breve. Avrei da proporre dei dati relativi a quello
che è stato presentato nel corso della giornata dell'economia, ma
la disamina rischierebbe di essere molto riduttiva. Abbiamo sempre
sostenuto e continuiamo a sostenere che un serio sviluppo economico
si basa principalmente su un equilibrio dei settori economici, ai
quali quello del comparto produttivo industriale ed artigianale
devono poter dare un contributo significativo. Quindi ribadiamo
l'importanza di un comparto industriale sano, moderno ed
efficace.
Per quanto riguarda il piano che lei chiede, la informo che a
breve arriverà in Consiglio il piano triennale dell'industria e
dell'artigianato per la relazione annuale che faremo, in
quell'occasione ci sarà un dibattito da parte di tutta l'aula;
quindi le propongo di venire in quella sede a presentare delle
eventuali proposte e delle indicazioni per quel che intendiamo fare
per il futuro, e immagino anche che forse lì saremo in grado di
dare qualche piccola risposta ulteriore rispetto alla situazione
dell'Olivetti. Non è un prendere tempo, è per non inondarla adesso
di un sacco di dati rispetto ai quali lei non ha il tempo di fare
degli approfondimenti e io di ribadire al suo intervento. In un
dibattito più ampio in quest'aula su questo piano - che dovrebbe
venire il prossimo Consiglio o il successivo - credo che troveremo
il modo di toccare anche i punti che lei ha rappresentato
puntualmente. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente. Sono stata breve nel
mio intervento, perché si era già discusso nel precedente Consiglio
e non volevo ripetere le stesse cose, ma con questo non cambia la
mia preoccupazione.
Non mi consola il fatto che anche i sindacati sono contenti per
l'accordo della cassa integrazione, cioè sono contenta di quello
che si sta facendo perché non si lasciano sulla strada questi
lavoratori, ma secondo me non doveva nemmeno succedere. Non riesco
a capire come anche l'Assessore non è stato informato che non si
sapeva niente della chiusura di questa azienda, è stato un fulmine
a ciel sereno! Mi metto nei panni di questi lavoratori, è vero che
avranno la cassa integrazione, ma lei sa che è l'80 percento; pensi
là, dove ha perso il posto anche la moglie...non riescono neanche
ad andare avanti! Certo, se non avevano neppure la cassa era
peggio, ma è una magra consolazione.
Penso che in questi ultimi anni la politica ha fallito, non
perché non abbia messo delle risorse o tanta volontà su questo
settore, ma perché qualcosa non ha funzionato! Se mettiamo tutti
questi incentivi, ma alla fine i risultati sono questi, bisogna
avere il coraggio di fare un'analisi per capire cos'è che non
funziona, magari coinvolgendo anche Finaosta; non so come questa
funziona, magari fare un tavolo di lavoro per capire se si può
aiutare queste aziende e non farle chiudere.
Lei sa meglio di me che in questi ultimi anni le aziende...sono
quasi tutte chiuse, mi sembra che c'è la volontà politica di non
rilanciare l'industria e mi riferisco ai fatti; non sento mai dire
che si apre un'azienda...sempre si chiude, si chiude! Allora c'è
qualcosa che non funziona. C'è un monitoraggio sulle industrie
rimaste aperte per capire cosa fare per non far fare loro la stessa
fine dell'Olivetti? Assessore, la prego di prendersi tutto
l'impegno possibile per poter rilanciare l'industria. È vero che
contiamo molto sul turismo, ma sappiamo quanti disoccupati ci sono.
La Regione non può più fare assunzioni per il patto di stabilità,
l'USL lo stesso, sul turismo lo stesso, l'unico era questo
settore...ma se non diamo la possibilità di avere dei posti di
lavoro, siamo in ginocchio tutti, anche la Valle d'Aosta!
La situazione attuale è veramente drammatica, non
sottovalutiamola. Cerchiamo di vedere cosa si può fare, perché gli
incentivi vanno bene, ma bisogna che ci siano i risultati,
altrimenti bisogna rivederli, perché vuol dire che c'è qualcosa che
non funziona. Grazie.
