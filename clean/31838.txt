Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 723 del 23 settembre 2009 - Resoconto
OGGETTO N. 723/XIII - Interpellanza: "Carenza di copertura
medica di emergenza territoriale nelle sedi decentrate di Morgex,
Châtillon e Donnas".
Interpellanza
Premesso che è unanimemente condivisa l'importanza del
decentramento territoriale dei servizi sanitari, attraverso
l'implementazione funzionale e professionale delle strutture di
emergenza e specialistiche: principio, questo, che è stato ribadito
anche nel piano socio-sanitario regionale vigente;
Rilevato che le sedi decentrate "118" di Morgex, Châtillon e
Donnas sono spesso sprovviste di copertura medica di emergenza
territoriale (MET);
Considerato che l'assenza di MET sul territorio, fenomeno
denunciato ormai da anni agli assessori di turno, è in preoccupante
peggioramento e costituisce un grave rischio per i pazienti
soccorsi oltre a causare pesanti disagi e responsabilità in capo al
personale sanitario infermieristico e agli autisti
soccorritori;
Constatato che il servizio di soccorso aereo è invece
regolarmente provvisto di medici di emergenza ed è garantito
H24;
Vista la legge regionale 13 marzo 2008, n. 4 (Disciplina del
sistema regionale di emergenza-urgenza sanitaria) che avrebbe
dovuto costituire una risposta concreta ed efficace
dell'amministrazione regionale, e in particolare di quella
sanitaria, ai disagi esposti in Premessa;
tutto ciò premesso, il sottoscritto Consigliere
regionale
Interpella
il Presidente della Regione o l'Assessore delegato per
sapere:
1) se è a conoscenza di quanto esposto in Premessa e quali
considerazioni esprime;
2) quali ragioni impediscono tuttora di avere una copertura
medica H24 anche nelle sedi decentrate di Morgex, Châtillon e
Donnas;
3) se e come intende provvedere al ripristino immediato e
integrale del servizio medico territoriale affinché siano tutelate
l'incolumità e la salute dei pazienti soccorsi e sia garantita la
presenza della professionalità medica prevista dalla L.R.
4/2008.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Il problema sollevato
in questa interpellanza non è una novità, ma è un fatto che si è
verificato e si verifica da tempo ormai, non voglio dire
immemorabile, ma sono almeno una decina di anni che prima il gruppo
Forza Italia, poi il gruppo del CdL, ora il gruppo del PdL torna
sull'argomento della sanità territoriale. Rispettiamo le
competenze, la scienza e la coscienza del rinnovato Assessore
Lanièce e sappiamo che conosce il problema, anche perché ne abbiamo
parlato di persona. Sta di fatto però che questo problema da
fenomeno sporadico è diventato estremamente frequente, di
conseguenza sta esprimendo con una certa gravità delle carenze che,
a nostro avviso, meritano una risposta politica e amministrativa.
Una risposta di carattere politico sulla carta c'è già, o perlomeno
dovrebbe esserci: è la legge n. 4/2008 che è stata approvata sul
finire della scorsa legislatura, che ha riordinato il sistema di
emergenza e urgenza sanitaria, ma che di fatto non ha esplicato i
suoi effetti, o perlomeno pare non averli esplicati.
Adesso nell'interpellanza si denuncia in particolare il disagio
delle sedi decentrate, quindi Morgex, Châtillon e Donnas, ma
sappiamo che è un disagio che ha riguardato anche Aosta, la sede
centrale, in particolare durante alcuni turni notturni. Ho
sottomano i calendari dei turni di intervento del personale medico
sulle sedi decentrate a luglio e agosto 2009, che sappiamo essere i
mesi centrali della stagionalità estiva, anche sotto il profilo
turistico, quindi con una presenza umana decisamente più elevata
rispetto a quelle che sono le residenze ordinarie e che vedono
anche aumentare la probabilità del ricorso al soccorso medico,
quindi creano uno stress del sistema non solo ad Aosta, ma
soprattutto sulle sedi decentrate. Ebbene sono turni che
evidenziano con una buona dose di preoccupazione che la copertura
cosiddetta "H24", sulle 24 ore giorno e notte, si rileva solamente
in pochi giorni di luglio e di agosto nelle sedi che ho citato e ci
sono la stragrande maggioranza dei giorni che vedono coperture solo
diurne o coperture solo notturne. Ciò comporta che i medici di
emergenza territoriale non siano sulle ambulanze, non siano
disponibili e gli interventi di soccorso siano spesso e volentieri
realizzati attraverso infermieri professionali quando va bene o nei
casi peggiori con buona volontà e impegno da parte dei cosiddetti
"autisti soccorritori". È vero che dalla centrale viene tutto
gestito anche per via telefonica, ci sono i cosiddetti
"triage"
e finora non ci pare che siano emersi casi
drammatici, che hanno comportato delle complicazioni o addirittura
la perdita di vite umane. Sta di fatto che una Regione con delle
disponibilità finanziarie di un certo livello, con una sanità che
può permettersi di aumentare il livello di efficienza e quindi di
soddisfazione dei cosiddetti "LEA" previsti dalla normativa
statale, crediamo che a maggior ragione dopo averlo sottolineato
più volte e lo abbiamo fatto ancor prima che non a lei, ai suoi
predecessori Vicquéry, a Fosson, che non hanno potuto che
constatare questo problema e cercare di dare una risposta... ebbene
la risposta purtroppo non solo non c'è, ma noi constatiamo un
peggioramento di questo servizio, nel senso che c'è la carenza dei
medici di emergenza territoriale. C'è da dire che peraltro io
ricordo le parole dell'allora Assessore Fosson, nel momento in cui
si diede vita, si varò la legge n. 4/2008 disse:
"se i medici
dell'emergenza territoriale non riusciamo a reperirli e
consolidarli sul territorio, colmeremo questa lacuna con
rianimatori e anestesisti che verranno formati ad hoc per questo
servizio"
. Bene, rianimatori e anestesisti sappiamo essere per
lo più presenti nell'ambito del soccorso aereo fatto con
l'elicottero, forse più remunerativo e più gratificante anche da un
punto di vista professionale, sulle più modeste ambulanze questo
non accade con l'obiettivo H24. Noi, come utenti e pazienti del
servizio sanitario, io lo sono stato anche in diretta in
quest'aula, non ho nulla da recriminare, ringrazio coloro che mi
hanno assistito e seguito ed è andato tutto bene... però sta di
fatto che ci teniamo a far sì che questo servizio territoriale - e
il territorio è importante in una Regione come la nostra che vede
un'antropizzazione frammentata non solo nel fondovalle, ma anche
lungo valli laterali - sia organizzato secondo quel modello che
politicamente tutti abbiamo più volte auspicato e richiesto in
quest'aula e politicamente anche tutti, se ricordo bene, abbiamo
approvato secondo quello schema legislativo della legge n. 4/2008
che sto citando. Assessore Lanièce, visto che è fresco di conferma,
credo che lei possa o abbia già fatto, non lo so... per ora non mi
risulta dai calendari... possa o voglia mettere mano con energia a
questo problema, che è un problema che - ripeto - si sta
deteriorando e naturalmente, oltre a chiederle se è a conoscenza di
quanto esposto in premessa, quali considerazioni esprime e quali
ragioni impediscono tuttora di avere una copertura medica H24 anche
nelle sedi decentrate sul territorio, ovviamente la domanda più
propriamente politica: se e come intende provvedere al ripristino
immediato e integrale del servizio medico territoriale, affinché
siano tutelate l'incolumità e la salute dei pazienti soccorsi e sia
garantita la presenza della professionalità medica prevista dalla
legge n. 4/2008.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente e grazie anche al
Consigliere Tibaldi per aver sollevato un argomento che comunque è
alla nostra attenzione e devo dire che seguiamo in modo particolare
questo settore dell'urgenza e dell'emergenza.
Partirei da una considerazione che ha fatto anche il Consigliere
ed è quella che a noi sta più a cuore ossia: il fatto che finora
non ci sono state segnalazioni particolari da parte dell'utenza di
un malfunzionamento del sistema di emergenza e urgenza e mi auguro
rimanga tale. Porto dei dati oggettivi che danno un'indicazione, ad
esempio, all'Ufficio relazioni con il pubblico: nel 2008 ci sono
state cinque segnalazioni ufficiali e nel 2007 otto, quindi ad oggi
il sistema emergenza e urgenza ha funzionato bene.
Per quanto riguarda la problematica sottolineata dal Consigliere
Tibaldi, che naturalmente ho potuto evidenziare e che è presente da
dieci anni, come è stato ricordato, vorrei solo fare una
considerazione di carattere generale, su come è nato e come è
organizzato il sistema emergenza nel nostro Paese rispetto ad altri
Paesi. Sin dalla metà degli anni '70 quando è nato il sistema
emergenza, in particolare con la nascita del servizio sanitario
nazionale, il nostro sistema di emergenza è stato subito ampiamente
medicalizzato, ossia probabilmente uno dei motivi fondamentali era
la presenza, la cosiddetta "pletora" di figure mediche che c'erano
negli anni '70 fino a metà anni '80, ha fatto sì che fosse
distribuita in modo massiccio in tutto il territorio nazionale la
quantità di figure mediche, guardie mediche a gestire postazioni di
"118" a differenza di quanto è successo nei Paesi anglosassoni o
altri Paesi del nord Europa, dove fin da allora si era optato di
gestire il sistema sanitario soprattutto sul territorio con figure
tecniche: i cosiddetti
"
paramedics"
dei Paesi
anglosassoni. Questo perché... e poi naturalmente anche il nostro
Paese è arrivato a ruota, con molti anni di ritardo però... si era
deciso di agire seguendo dei protocolli, secondo delle tecniche ben
precise, quindi riservando le figure mediche nel momento più
critico o comunque sarebbero intervenute in un secondo momento.
Questo cosa ha portato? Premetto ancora che ci troviamo di fronte,
da dieci anni a questa parte, non a caso, ad una carenza importante
di medici laureati in medicina e chirurgia, porto solo un esempio:
basti pensare quest'anno alle tre borse di studio che l'Assessorato
mette a disposizione: quella riservata all'ortopedia è andata
deserta non c'è nessun medico valdostano che ha colto questa
opportunità di specializzarsi totalmente a spese della Regione;
alle altre due, fortunatamente, proprio in medicina di urgenza -
che è nata quest'anno come specialità, infatti la scelta è stata
precisa, perché l'idea di potenziare questo settore è una delle
nostre priorità, abbiamo deciso di finanziare due borse di studio
in medicina di urgenza proprio per far sì che ci siano delle
risorse nostre a disposizione in un futuro prossimo -, hanno
aderito due nostri laureati in medicina. Questa è un'importante
considerazione, in virtù del fatto che da dieci anni a questa parte
si continua a sottolineare la mancanza di medici sul territorio.
Perché mancano? Perché i medici di emergenza, i MET, possono
accedere a questa posizione senza specialità, quindi spesso
rappresenta un secondo o un terzo, non dico ripiego, ma una
possibilità di lavoro per alcune professionalità. Vi è da dire che
spesso i medici di emergenza, i MET sul territorio - questo l'ho
già ricordato in aula - non hanno la possibilità, stando dislocati
sul territorio - adesso da quest'anno è prevista una rotazione con
il personale del Dipartimento di emergenza e rianimazione, quindi
medici del pronto soccorso e rianimatori, una turnazione e una
rotazione sul territorio e in ospedale viceversa -, non hanno
assolutamente, soprattutto nella nostra regione, la possibilità di
potersi adeguatamente formare e soprattutto di mantenere una
professionalità che è dovuta alla quantità di interventi di
emergenze che uno gestisce. È chiaro che se uno sta sempre a Morgex
o Donnas, non ha sicuramente la possibilità di effettuare una serie
di attività comprese intubazioni, eccetera, che potrebbe fare in
ospedale.
Tenendo conto quindi di questa mancanza di personale e del fatto
che non solo da noi in Valle d'Aosta, ma in molte Regioni italiane
si comincia a ragionare in termini di impiego sul territorio non
solo di personale medico, ma di personale infermieristico che può
essere molto utile per la gestione delle sedi periferiche in
termini di applicazione di protocolli ben precisi. Ricordo qui cosa
sta succedendo a Trento e Bolzano: a Trento è stata da poco
sperimentata un'auto infermieristica sul territorio, perché anche
loro hanno preso atto della mancanza di MET e comunque si sta
prendendo coscienza del fatto che la presenza di personale non
medico, ma in grado di applicare un protocollo ben preciso può
essere più utile e può velocizzare il fatto di portare il paziente
il più presto possibile in pronto soccorso; a Bolzano addirittura
il medico resta a casa e arriva l'ambulanza se necessario a
prenderlo a domicilio, ci sono due medici di notte... praticamente
su tutta Bolzano, che è il 70 percento della popolazione. Il fatto
quindi che la figura medica, ossia che non ci sia questa quantità,
come effettivamente previsto dalla legge... rivedendola...
praticamente dice che dovrebbero esserci queste figure presenti in
tutte le sedi, ma anche - e noi abbiamo dato come obiettivo
all'Azienda di applicare l'articolo 12 della legge -, ossia
"Adempimenti di competenza dell'azienda USL", nei punti c) e f) in
particolare che l'azienda deve definire - adesso che c'è la legge
-:
"... modalità organizzative di integrazione dei medici e del
personale dipendente... criteri di rotazione sia nelle strutture
ospedaliere, sia sul territorio...; definisce le modalità
organizzative delle sedi di ambulanza..."
e ancora l'ultima
parte all'articolo 7, punto n. 2: "sino alla completa ridefinizione
dell'organizzazione territoriale dell'assistenza primaria da parte
dell'azienda, nelle sedi territoriali operano i MET". La legge
quindi dice che siamo in applicazione, in fase di ridefinizione
dell'organizzazione. Con questo siamo disponibili a vedere se ci
sono dei punti critici e a rivedere alcuni punti della legge
stessa.
Per tornare alle domande precise, mi sembra di aver toccato
alcuni punti importanti. Per quanto riguarda la volontà di
implementare la figura dei medici che sono presenti e che lavorano
nell'ambito del sistema di emergenza, proprio domani partirà un
concorso per sei rianimatori. Ricordo che nella sede di Donnas, che
è la più distante, da qualche mese a questa parte operano come
medici sempre i rianimatori, perché si è visto che è più importante
nelle sedi più decentrate la presenza di personale medico
particolarmente qualificato. Noi stiamo quindi attentamente
valutando e prendendo atto di quello che sta succedendo non a
livello regionale, ma a livello nazionale, per quanto riguarda
l'organizzazione del servizio di emergenza ed anche della presenza
sull'ambulanza non solo del medico, ma anche dell'infermiere che
rappresenta una risorsa importante. Siamo disponibili naturalmente
ad un confronto e soprattutto a rivedere alcuni punti, che in
questi mesi possono rappresentare un momento critico.
Per quanto riguarda - chiudo - l'elisoccorso, esso rappresenta
uno dei punti qualificanti del nostro sistema di emergenza. Partirà
entro la fine dell'anno l'elisoccorso notturno e in questo modo
andremo a coprire dei punti importanti. È chiaro che
sull'elisoccorso, essendo l'elicottero chiamato per i casi
particolarmente gravi e critici, c'è la presenza del rianimatore,
perché spesso è proprio la presenza del rianimatore che salva la
vita umana.
Si dà atto che dalle ore 15,57 assume la presidenza il
Vicepresidente André Lanièce.
Presidente
- La parola al Consigliere Segretario
Tibaldi.
Tibaldi (PdL)
- Assessore, lei ha fatto una disamina
abbastanza ampia della situazione che ormai si protrae, come
abbiamo constatato entrambi, da un decennio; ci ha detto a più
riprese: "stiamo valutando...", "stiamo prendendo atto...", è un
argomento che è alla vostra attenzione e va bene. Sinceramente però
non è che abbia sentito molto quelli che sono i vostri intendimenti
per un ripristino immediato ed efficace del servizio medico
territoriale; probabilmente sì ha instillato qualche intenzione
buona nell'ambito di questo suo discorso, ma di fatto non vi è una
chiarezza di idee: "vogliamo fare questo, questo e questo per
cercare di dare una risposta concreta e immediata al problema".
Mi permetto quindi alcune considerazioni: la prima è che lei
dice che non ci sono segnalazioni, cosa che peraltro ho detto
anch'io nell'illustrazione... beh, non dobbiamo aspettare che
accada il fattaccio infausto o nefasto, ossia il peggio per poter
dire: "qui ci vuole la risposta", credo che abbiamo gli strumenti,
le risorse, le capacità per dire: "preveniamo, piuttosto che
interveniamo successivamente", perché, quando accade il peggio, c'è
poi l'emergenza vera e propria e allora abbiamo un sistema di
emergenza che è in emergenza totale, con tutte le conseguenze anche
politiche che poi ne possono derivare. Direi che possiamo essere un
pochino più previdenti ed evitare il peggio. Lei sa - e ce lo
insegna vista la sua competenza ed esperienza medica - che il primo
soccorso è il momento più cruciale per salvare una vita, o
addirittura per evitare che una situazione più o meno grave
degeneri; ecco perché, secondo noi, ma penso secondo tutti, è
importante la massima assistenza qualificata in quel momento. Fra
l'altro, il Responsabile del "118", se ricordo bene, due o tre anni
fa disse:
"i MET sono incompetenti, sono figure professionali
incompetenti"
, lo disse al TGR in un'intervista che andò in
onda su RAI 3 e creò scalpore presso lo stesso comparto
professionale. La cosa fu ribadita e sottolineata non solo dal
diretto interessato di questa affermazione, ma anche dall'Assessore
di turno all'epoca in V Commissione; allora, se ne riconosciamo i
limiti in termini di competenza di intervento, per favore troviamo
la soluzione. La soluzione è stata tracciata nei rianimatori, che
allora vennero individuati come figure che potevano sostituire
questi MET che esistono ad intermittenza: per lo più sono medici
che arrivano da fuori Valle, anche molto distanti dalla Valle
d'Aosta, hanno una loro presenza più o meno garantita secondo quei
turni che vengono confezionati dalla sede centrale per un arco di
10-15 giorni e poi spariscono, poi o qualcuno sopperisce, quindi
c'è la corsa a giocare a scacchi fra le varie sedi per cercare di
tappare i buchi che per lo più emergono, oppure il servizio rimane
completamente scoperto. Sappiamo che gli infermieri, ma soprattutto
gli autisti soccorritori hanno competenze che, per professionalità,
ma anche per legge, possono arrivare fino ad un certo punto, eppure
siamo a conoscenza tutti quanti, non solamente io, che più volte
sono gli autisti soccorritori ad intervenire, forse per i casi meno
gravi, è vero, perché c'è anche quel minimo di coscienza che
permette di intervenire a seconda dei codici con personale di un
certo tipo, però i casi possono anche aggravarsi improvvisamente,
una situazione può essere sottovalutata in un primo istante e poi
presentare sintomatologie o conseguenze inaspettate ed impreviste
che degenerano durante il tragitto. È vero, la casistica non ci ha
portato a segnalazioni estreme, gravi o estremamente gravi, però
non aspettiamo il caso, sarebbe veramente da persone imprudenti, da
persone che non amministrano, ma attendono che l'evento avvenga e,
di conseguenza, si deteriori e poi generi il peggio.
La domanda, come ho fatto in illustrazione, sorge spontanea:
perché sull'elisoccorso sì e sulle ambulanze no? Perché da una
parte sì? C'è l'indennità di volo? Ci sono trattamenti retributivi
forse più vantaggiosi? Da una parte c'è la corsa all'accaparramento
del turno, dall'altra parte c'è la fuga: questo lei lo sa,
Assessore. A Donnas c'è questo rianimatore, speriamo che sia
l'inizio di una serie che bene o male va a colmare le lacune che
stiamo denunciando. C'è un fattore retributivo forse anche per i
MET, anche in passato è stato sollevato questo problema; altrove
tale fattore retributivo ha altri riconoscimenti, da noi sembra che
non sia a certi livelli. Adesso non sono qui per esporre le
problematiche sindacali della categoria, non è il mio compito, però
prendiamo anche ad esempio realtà regionali o provinciali che sono
più virtuose delle nostre, non prendiamo ad esempio realtà che sono
più o meno come noi o addirittura peggio. Credo che noi, come Valle
d'Aosta, vista la nostra specialità, viste le nostre capacità
finanziarie e direi anche amministrative e organizzative, possiamo
dare di più e dare di più anche a cittadini che pagano le tasse e
che io credo pretendono un'assistenza sanitaria equanime sia che
intervenga l'elicottero, sia che intervenga l'ambulanza e che ci
sia un medico in grado di tutelare al meglio la salute delle
persone soccorse.
Lei ci ha detto ancora l'articolo 12 della legge in due punti
prevede determinati adempimenti; ebbene, è vero che è stata
impugnata in una sua parte e poi corretta in un accordo Roma-Aosta,
però è una legge che, a parte quel segmento giuridico sul quale
giaceva un punto interrogativo, vige da 18 mesi ormai. È
auspicabile che una legge votata 18 mesi fa, o anche prima, e
studiata io ricordo in Commissione con un girotondo di
concertazioni, di limature affinché tutte le parole stessero al
loro posto, affinché fossero soddisfatti i volontari, gli
effettivi, i sindacati, le varie figure professionali del comparto
sanitario e parasanitario, è stata - poi, se lo ricorderà Caveri,
che era allora Presidente - tassellata come un mosaico in maniera
proprio certosina. Bene, vista questa ampia condivisione e
concertazione, credo che lei, Assessore, sia "la continuità" del
suo predecessore, non penso che voglia rinnegare l'operato di
Fosson su quello che è stato perlomeno questo aspetto della sanità
valdostana, a maggior ragione alla luce di questa ampia adesione
politica e non solo politica. Bene, a 18 mesi noi suoniamo
l'ennesimo campanello, Assessore Lanièce, per lei stamattina è
ripartita una corsa con ampio suffragio della sua maggioranza,
questo è un problema della sanità valdostana, è un problema che
merita una risposta e noi siamo convinti che lei abbia tutti gli
strumenti e le risorse per dare una risposta efficace e immediata
al medesimo. Grazie.
