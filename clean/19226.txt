Classificazione
ASSISTENZA SANITARIA E OSPEDALIERA
Igiene e sanità pubblica


Resoconto integrale del dibattito dell'aula
Oggetto del Consiglio n. 2407 del 23 gennaio 2002 - Resoconto
OGGETTO N. 2407/XI Iniziative per la prevenzione della
pandemia influenzale. (Interrogazione)
Interrogazione Considerati i disastrosi effetti provocati alla
salute umana dalla pandemia influenzale;
Preso atto della ciclicità della propagazione del virus e delle
sue continue mutazioni;
In considerazione delle disposizioni ministeriali per la
sorveglianza e la prevenzione dello sviluppo di tale patologia;
il sottoscritto Consigliere regionale
Interroga
l’Assessore alla Sanità per conoscere:
1) quali strutture specifiche sono predisposte nella nostra
regione per la sorveglianza e lo studio preventivo del fenomeno
virale;
2) quali strutture sono disposte per l’attuazione
del piano di emergenza in caso di pandemia grave;
3) quali linee operative vengono definite dal piano regionale di
prevenzione;
4) se tale piano sia già stato comunicato in sede ministeriale
nazionale per la definizione del piano nazionale di osservazione,
prevenzione e attuazione di misure per fronteggiare la pandemia
influenzale.
F.to: Lattanzi
PrésidentLa parole à l’Assesseur à la santé,
au bien-être et aux politiques sociales, Vicquéry.
Vicquéry (UV)
Il vicepresidente Lattanzi chiede quali
siano le iniziative predisposte per la prevenzione del fenomeno
virale in generale, soffermandosi poi sul problema della pandemia.
Ebbene, la Giunta regionale, con deliberazione n. 245 del 5
febbraio 2001, ha approvato il progetto di organizzazione delle
attività vaccinali con l’obiettivo di dare
attuazione alle indicazioni del Piano nazionale vaccini adattandole
alla nostra specifica situazione epidemiologica ed organizzativa.
Tale deliberazione, in ottemperanza a quanto previsto dal Piano
sanitario 1998-2000 e dal Piano nazionale vaccini 1999-2000 e
dall'Organizzazione Mondiale della Sanità, che indicano il
raggiungimento di coperture vaccinali di almeno il 95 percento
della popolazione entro due anni di età sia per i vaccini
obbligatori, che per quelli raccomandati e una copertura del 75
percento per le persone oltre i 64 anni per il vaccino
antinfluenzale, prevede la totale riorganizzazione del servizio
vaccinale regionale che risponda agli obiettivi sopraccitati.
Uno degli obiettivi del Piano nazionale vaccini riguarda la
promozione e l’organizzazione delle campagne per la
prevenzione dell'influenza rivolte alla "popolazione target"
individuata di anno in anno dalle circolari ministeriali:
ultrasessantacinquenni, malati cronici per affezioni
cardio-respiratorie, diabetici, eccetera. La deliberazione di cui
sopra non è stata trasmessa al Ministero perché non era richiesto,
ciò che viene richiesto, e che viene puntualmente effettuato, è
invece la trasmissione semestrale dei dati sui vaccinati.
Il Piano italiano multifase di emergenza per una pandemia
influenzale è stato inviato alle regioni in data 3 ottobre u.s.; in
data 29 ottobre si è tenuta una prima riunione tecnica presso il
Ministero alla quale ha partecipato, in rappresentanza
dell’Assessorato, il Dr. Sudano, nominato quale
referente per la Regione Valle d’Aosta.
In quella sede si è deciso di organizzare un corso di formazione
riservato ai referenti delle regioni e di preparare le linee guida
regionali in ambito allargato in modo tale che ci sia una
condivisione da parte di tutte le regioni dei singoli piani
regionali che vengono predisposti. Questo è ad oggi lo "stato
dell’arte" delle decisioni assunte in quella
sede.
Occorre però fare una precisazione sul termine "pandemia", che è
da intendersi come epidemia di vasta estensione e di particolare
virulenza che colpisce pressoché la totalità della popolazione di
un determinato ambito. La penultima pandemia influenzale fu quella
denominata "asiatica" alla fine degli anni ’50,
mentre l’ultima si verificò
nell’inverno 1968-1969. La pandemia influenzale è un
fenomeno grave e di forte impegno e sollecitazione per le strutture
sanitarie, ma statisticamente non frequente, per fortuna!
Quest’anno, come per gli anni precedenti, possiamo
parlare di "epidemia influenzale" e non di "pandemia".
La nostra Regione però, consapevole dell'importanza di queste
problematiche, in ottemperanza alle direttive del Ministero della
salute, già da due anni ha istituito un sistema di sorveglianza
epidemiologica a cui partecipano su base volontaria dieci medici di
base, il cui coordinamento è affidato al Servizio di igiene
pubblica nella persona del citato Dr. Sudano. Tale sistema ha
dimostrato la sua efficacia in occasione
dell’isolamento, primo fra tutti i sistemi
regionali, del virus influenzale in un soggetto residente in Valle
d’Aosta, come riportato dal quotidiano locale "La
Stampa" in data 9 gennaio u.s., dove è stato detto testualmente:
"Si deve all'organizzazione del sistema di sorveglianza
epidemiologica dell'influenza, istituito dal Ministero della sanità
e affidato all’Istituto superiore di sanità, la
scoperta in Valle d’Aosta di uno dei tre virus causa
dell'influenza A H3 N2, più conosciuto come virus "New Caledonia",
di provenienza orientale, isolato in un ragazzo di 24
anni".
"La raccolta dei tamponi faringei per la ricerca del virus
dell’influenza, fatta dai "medici sentinella"?" così
vengono definiti i medici che partecipano su base volontaria
"?
delle varie regioni italiane, ha confermato la sua efficacia
"
dichiara il Dr. Sudano, Coordinatore regionale del sistema. Il
sistema di sorveglianza è suddiviso tecnicamente in un momento
epidemiologico e in un momento virologico con un suo protocollo
specifico che prevede il reclutamento di alcuni medici di base che
trasmettono i dati rilevati dai loro pazienti al Coordinatore, il
quale provvede ad inviarli al Ministero della salute che li
elabora.
Gli stessi medici attuano la sorveglianza virologica
dell'influenza a turno settimanale ed effettuano su pazienti
sospetti di malattia un tampone faringeo e provvedono, attraverso
un corriere individuato dalla sede istituzionale, alla spedizione
del campione presso l’Istituto superiore di sanità
che si occupa dell’analisi e dello sviluppo del
materiale biologico.
A livello regionale il Piano italiano di emergenza è
all’esame sia dell’azienda USL, sia
del gruppo di monitoraggio per le vaccinazioni composto dal Dr.
Ferrero, dal Dr. Orlandi, dal Dr. Sudano, dalla Dott.ssa Benedetti,
dalla Dott.ssa Pomi, dalla Signora Pasqualotto e dalla Dott.ssa
Callà che è la funzionaria dell’Assessorato
regionale che presiede il gruppo di monitoraggio. L'individuazione
delle strutture disposte per l’attuazione del piano
di emergenza in caso di pandemia grave sarà fatta nel corso della
stesura del piano di emergenza per fronteggiare un'eventuale
pandemia di influenza. Al momento attuale si ritiene che, non
esistendo una situazione di allarme immediato di pandemia, le
azioni messe in atto nella nostra Regione costituiscano già una
buona prevenzione.
Considerata la data di elaborazione del piano italiano - ripeto:
ottobre scorso - e le scansioni del piano: dalla "fase A" alla
"fase 4", la Regione sta gestendo la "fase 0", cioè il periodo
interpandemico fra una pandemia e un’altra. A questo
proposito è opportuno chiarire cosa si intende per "fase 0": la
"fase 0" è il periodo interpandemico; la "fase 1" è la comparsa di
un virus influenzale nuovo, nuovi antigeni fuori
dall’Italia, cosiddetta "fase di allerta"; la "fase
2" sono i focolai di influenza causati dal nuovo virus, ma fuori
dall’Italia; la "fase 3" il nuovo virus influenzale
isolato in Italia, pandemia imminente; la "fase 4" è l'influenza
pandemica in Italia; la "fase 5" è la fase della pandemia. Questo è
il piano nazionale di azione che è stato individuato.
Ovviamente stiamo gestendo la "fase 0" che consiste nella
campagna antinfluenzale, l’offerta della
vaccinazione, il sistema locale con la rete dei "medici sentinella"
per la sorveglianza epidemiologica e virologica, la rilevazione
della copertura vaccinale. Occorre ora individuare il laboratorio
periferico per l’isolamento del virus e analizzare
la necessità o meno di una sua realizzazione in loco o
l’opportunità di utilizzare una convenzione con
altre istituzioni in regioni limitrofe.
Io propendo per la seconda ipotesi perché, trattandosi di
pandemia che è fortunatamente poco frequente, è inopportuno
installare in loco una struttura attrezzata che al momento
opportuno rischia di non avere la professionalità e la formazione,
mentre la nostra vicinanza con Torino può darci degli ottimi
risultati a costi minori, comunque è un ragionamento che stiamo
facendo e dobbiamo valutare tutti gli aspetti di opportunità.
Le azioni preventive atte al contenimento del fenomeno
influenzale sono sempre state una preoccupazione costante di questo
Assessorato che ha periodicamente promosso campagne di vaccinazioni
specifiche e gratuite rivolte a tutta la "popolazione target",
andando ben oltre alle precise indicazioni del Ministero. Per anni
si è vaccinata la popolazione ultrasessantenne e non solo la
popolazione ultrasessantacinquenne come indicato nelle direttive
ministeriali. L’incremento dell'offerta - si è
passati dalle 11.000 dosi del 1998 alle oltre 16.000 nella
trascorsa campagna -; la scelta operata dai tecnici, e da noi
suffragata, di un vaccino di gran lunga più efficace rispetto agli
altri in commercio; il notevole impegno di spesa che ha coinvolto
questo Assessorato nell'evidente consapevolezza di una popolazione,
in particolare quella anziana, da proteggere, sono le scelte e le
politiche che hanno portato agli attuali risultati: alla data del
21 gennaio 2002 la percentuale delle persone vaccinate oltre i 64
anni è di circa il 65,5 percento, è un dato ancora suscettibile di
variazione considerato il periodo; nel periodo 2000-2001 la
percentuale di vaccinati oltre i 64 anni era del 55,4 percento.
L’aumento percentuale del 10 percento annuo è un
dato assolutamente straordinario che testimonia, a nostro parere,
l'assoluta validità delle iniziative intraprese.
Président
La parole au Vice-président Lattanzi.
Lattanzi (FI)
Credo che sia doveroso aggiungere alle
considerazioni tecniche che l’Assessore ha fatto in
maniera molto precisa una verità forse più vicina a noi comuni
mortali che abbiamo formulato questa interpellanza, come
giustamente ha detto l’Assessore, non per occuparci
dell'epidemia di influenza, perché quello è un fattore abbastanza
generale, essendo - come dice l’Assessore - in una
situazione di "fase 0". Allora cos’è che mi ha
spinto a presentare questa interpellanza?
Leggendo i giornali sono venuto a conoscenza che esiste in una
delle forme dell'influenza, una serie di mutazioni del virus
dell'influenza, soprattutto dei virus A e B, che portano alla morte
delle persone e che creano gravi danni all’economia
della società, non solo per i costi sanitari, ma anche per le
assenze dai luoghi di lavoro, per tutta una serie di danni diretti
ed indiretti di tipo economico e finanziario. Tanto per aggiungere
alcune cifre a quelle che dava l’Assessore, è giusto
sapere che un'epidemia influenzale produce 2-300 morti in Italia
nell’arco di una sua fase, colpendo i soggetti più
deboli, gli anziani.
Se invece parliamo di "pandemia influenzale" intendiamo un virus
mutato, più aggressivo, che in Italia tra il 1969 e il 1991 con
l'introduzione del virus da Hong Kong, il virus responsabile
dell'influenza che l’Assessore chiamava "asiatica",
il famoso virus "A H3 N2", ha prodotto 6.000 morti nel 1969 e 5.000
morti nel 1970. Fra questi non c’erano solo persone
deboli, ma persone che hanno avuto poi complicazioni
cardiocircolatorie, respiratorie, cioè è un virus terribile. Quando
parliamo di "pandemia influenzale" quindi non stiamo parlando della
semplice influenza che colpisce tutti noi, e magari ne andiamo
anche soggetti, ma è un virus molto più aggressivo che devasta le
persone con cifre eclatanti: il 70 percento della popolazione
rimane inabilitato a qualunque tipo di attività per molto
tempo.
La domanda è se noi, come da indicazioni ministeriali dei piani
che l’Assessore ha citato, siamo attrezzati non solo
per gestire quella che lui giustamente definiva la "fase 0", cioè
quella fase che intercorre fra la ciclicità grave di un evento
piuttosto che l'altro - e qui apro una parentesi per ricordare che
gli ultimi casi gravi di pandemia in Italia ci sono stati fra il
1969 e il 1970, si sa anche - così da quello che ho letto su
internet e dalle consulenze che mi sono fatto mandare - che
c’è una certa ciclicità nell’arrivo
di questo grave effetto virulento, tra l'atro la ciclicità è attesa
proprio nei prossimi mesi, quindi si lavora, si cerca di prevenire
con lo studio dei virus e la creazione di vaccini lo scatenarsi di
questa situazione.
Dicevo che c’è un piano nazionale preciso; noi
come Regione abbiamo i nostri referenti, abbiamo le "sentinelle"
sul territorio, persone che fanno il monitoraggio di tutti i tipi
di influenze, anche delle più semplici, per capire se queste
possono essere già l’inizio di una forma più grave
di pandemia.
In questo senso l’Assessore rispondeva alla mia
domanda di quali sono le strutture esistenti per poter rilevare
queste situazioni, che noi preleviamo i tamponi e facciamo le
analisi, ma che queste vengono inviate in Piemonte in forza di una
convenzione. L’Assessore ha aggiunto:
"stiamo
valutando se è il caso di dotarci di una struttura, però io sarei
più per la seconda ipotesi: quella di continuare a mantenere le
analisi di questi tamponi presso le strutture esterne"
.
Faccio una riflessione su questo dibattito che
l’Assessore sta facendo a proposito delle strutture
tecniche: ritengo che ci si debba dotare, così come ha fatto la
Provincia autonoma di Trento e Bolzano, di un laboratorio
specifico, un laboratorio che non faccia solo questo tipo di
analisi, ma anche altri tipi di analisi, ma con personale
specializzato che si occupi di questo, per un semplice motivo:
perché i costi del trasferimento della convenzione non sarebbero
molto "distanti" da quelli necessari per mantenere una struttura
che impieghi due o tre persone in territorio regionale, non solo,
ma la prevenzione in loco e la tempestività della "costruzione" dei
vaccini può farci risparmiare molti soldi, che sono quelli che
invece stiamo spendendo per poi andare a curare le persone che si
ammalano, questo in una situazione di "fase 0" e non in una
situazione di fase acuta.
Chiedo all’Assessore di riflettere su questa
possibilità perché riteniamo che un laboratorio di analisi di
questi tamponi debba essere fatto, come per la Provincia autonoma
di Trento e Bolzano, anche per la Valle d’Aosta qui
da noi.
