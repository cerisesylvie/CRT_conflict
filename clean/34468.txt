Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Caserme e carceri



Oggetto del Consiglio n. 2237 del 22 febbraio 2012 - Resoconto
OGGETTO N. 2237/XIII - Interrogazione: "Completamento
dell'iter relativo al definitivo trasferimento alla Regione delle
funzioni in materia di medicina e sanità penitenziaria".
Interrogazione
Preso atto che il Governo ha impugnato davanti alla Corte
Costituzionale la legge regionale n. 11 del 2011 recante:
"Disciplina dell'esercizio delle funzioni in materia di medicina e
sanità penitenziaria trasferite alla Regione Autonoma Valle d'Aosta
ai sensi del decreto legislativo 26 ottobre 2010, n. 192";
Ricordato il D.lgs. 22 giugno 1999, n. 230 "Riordino della
medicina penitenziaria, a norma dell'articolo 5 della legge 30
novembre 1998, n. 419" con il quale le funzioni in materia di
assistenza sanitaria ai detenuti ed agli internati nel territorio
regionale svolte dall'Amministrazione penitenziaria sono trasferite
alla Regione Autonoma Valle d'Aosta;
Ricordato il D.P.C.M. 1? aprile 2008 "Modalità e criteri per
il trasferimento al Servizio sanitario nazionale delle funzioni
sanitarie, dei rapporti di lavoro, delle risorse finanziarie e
delle attrezzature e beni strumentali in materia di sanità
penitenziaria";
Considerato che l'impugnativa del Governo riguarda le
modalità di inquadramento del personale medico nell'ambito dei
contratti di medicina generale;
Sottolineato che la tutela della salute dei detenuti, oltre
ad essere un dettato costituzionale, riguarda anche la salute della
collettività nella misura in cui la prevenzione e la cura delle
malattie è una salvaguardia per tutti i cittadini e che l'auspicato
trasferimento favorirà il miglioramento della medicina
penitenziaria presso la Casa circondariale di Brissogne;
Evidenziato che il ricorso del Governo ha di fatto bloccato
l'atto conclusivo di un lungo percorso e di un non facile progetto
di lavoro;
tutto ciò premesso i sottoscritti Consiglieri
regionali
Interrogano
la Giunta regionale per conoscere:
1) se è stata superata la problematica relativa alle modalità
di inquadramento del personale medico;
2) i tempi per il completamento dell'iter relativo al
definitivo trasferimento alla Regione delle funzioni in materia di
medicina e sanità penitenziaria e quindi l'effettiva presa in
carico da parte dell'Azienda USL della Valle d'Aosta
dell'assistenza penitenziaria.
F.to: Rigo - Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Una premessa prima di
rispondere ai punti e per ricordare tutto l'iter che c'è stato. La
Regione con legge regionale n. 11/2011 ha disciplinato l'esercizio
delle funzioni di cui si tratta, ivi compreso il trasferimento del
personale. Come è noto, la legge è stata impugnata con
deliberazione del Consiglio dei ministri il 7 luglio 2011, in
particolare è stato contestato l'articolo 3, comma 2 della legge,
che dispone che i medici - un'unità - addetti al servizio
integrativo di assistenza sanitaria in servizio presso la Casa
circondariale di Brissogne possano mantenere il numero delle ore
rese all'amministrazione penitenziaria mediante il rapporto di
lavoro annuale rinnovabile di continuità assistenziale con il
corrispondente trattamento economico previsto dall'accordo
collettivo nazionale per la medicina generale. Tale regola era
stata adottata in conformità alle indicazioni formulate dalla
Commissione salute in data 10 giugno 2009, quindi anche altre
Regioni stanno facendo così, nelle more della definizione di
profili specifici per la medicina penitenziaria in sede di
contrattazione collettiva nazionale e del relativo trattamento
economico. La predetta norma è stata contestata poiché consente la
modifica della disciplina del rapporto di lavoro in contrasto con
quanto previsto dall'articolo 3, comma 4, del DPCM 1° aprile 2008,
che stabilisce che tali rapporti continuano ad essere disciplinati
dalla legge n. 740/1970.
Le considerazioni espresse dal Consiglio dei ministri con
riferimento al comma 2 valgono anche in ordine ai commi 3, 4, 5
della legge regionale, che prevedono la possibilità per l'USL di
attribuire ai medici incarichi annuali a tempo determinato,
rinnovabili e con trattamento previsto dal comma 2. Inoltre la
contestazione fatta dal Consiglio dei ministri evidenzia che la
determinazione di maggiori oneri, derivanti dalla prevista
possibilità di attribuire al suddetto personale il trattamento
economico di cui all'accordo collettivo per la medicina generale,
non può trovare copertura nelle risorse da trasferire alla Regione
ai sensi del DPCM menzionato, poiché non possono derivare oneri a
carico della finanza pubblica superiori all'ammontare delle risorse
complessive; ciò stante anche per quanto previsto dall'articolo 5,
comma 1 della legge regionale, secondo cui alla determinazione
dell'onere derivante dall'esercizio delle funzioni trasferite si
provvede con risorse finanziarie che lo Stato attribuisce alle
Regioni. Si evidenzia però che sempre nel predetto articolo al
comma 3 si prevede che la Regione possa stanziare somme ulteriori
ed è quello che avevamo detto, ossia abbiamo il fondo regionale con
il quale garantire questa copertura ulteriore a valere sul proprio
bilancio rispetto a quelle attribuite dallo Stato.
Si chiede:
"se è stata superata la problematica..."
, la
Regione si è prudenzialmente costituita in giudizio ancorché fin da
subito i funzionari del Dipartimento Affari regionali si siano resi
disponibili a coordinare un incontro fra Regione e Ministero
dell'economia, che ha effettuato i rilievi in base all'impugnativa
della legge regionale per cercare una soluzione condivisa volta a
superare l'impugnativa, determinando l'estinzione del giudizio. In
realtà, tale confronto non è mai avvenuto, nonostante i nostri
solleciti, pur avendo provveduto a redigere, in accordo con il
Dipartimento Affari legali della Presidenza della Giunta, una
proposta di modifica dell'articolo 3 accogliendo i rilievi del
Governo e all'inoltro informale della proposta ai funzionari del
Dipartimento Affari regionali. Ad oggi, nonostante i ripetuti
solleciti - l'ultimo il 17 febbraio - nei confronti del Capo
Gabinetto, si è ancora in attesa di conoscere l'esito dell'esame
della proposta regionale da parte dei Ministeri competenti al fine
di procedere ad una modifica della legge n. 11, facendo in tal modo
venir meno l'interesse del Governo a coltivare il ricorso.
L'udienza relativa al ricorso costituzionale è fissata per il 20
marzo 2012, cui seguirà la pronuncia della Corte. Tuttavia l'iter
relativo all'effettivo trasferimento alla Regione delle funzioni in
materia di medicina e sanità penitenziaria potrà concludersi solo
con l'emanazione da parte dello Stato, d'intesa con la Regione, del
DPCM con il quale lo Stato attribuisce le risorse finanziarie
necessarie all'espletamento delle predette funzioni ai sensi del
commi 1, 2 e 5 del decreto n. 192/2010: "Norme di attuazione
inerenti la sanità penitenziaria"; questo è il percorso che si
arenato momentaneamente a livello romano. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Anche l'Assessore ha sentito la necessità, e lo ringrazio, di
ricordare le tappe di questo lungo percorso, che non è ancora
felicemente concluso; lo abbiamo voluto fare anche noi nelle
premesse all'interrogazione. La conclusione, ovvero la
regionalizzazione della sanità penitenziaria, sembrava ormai lì, lì
da essere raggiunta già ad aprile 2010 con l'approvazione da parte
del Consiglio dello schema di decreto legislativo in materia di
trasferimento di funzioni. Ma la sensazione di aver raggiunto il
sospirato traguardo - ricordo - colse tutti noi all'atto
dell'approvazione, all'unanimità, del disegno di legge sulla
disciplina dell'esercizio di funzioni in materia di medicina e
sanità penitenziaria trasferite alla Regione. Per la precisione il
4 maggio dello scorso anno, grazie anche al lavoro della V
Commissione, dei sindacati di categoria, dell'Azienda USL e con la
collaborazione piena dell'Assessore competente, sembrava a tutti
noi di aver scritto la parola fine, o meglio, di aver raggiunto un
trasferimento atteso da anni. Ma non fu così, non è ancora così,
perché il Governo impugnò la legge e oggi abbiamo sentito che ci
sono ancora dei problemi prima di sciogliere il nodo
dell'inquadramento del personale medico, al di là del fatto che
abbiamo precisato in legge che noi ci assumiamo una parte di spesa
eventualmente necessaria.
Una riforma che abbiamo chiesto come Valle d'Aosta per rendere
possibile la presa in carico della sanità penitenziaria, che
significa attivare interventi, rivolti sia ai detenuti, sia al
personale operante nella struttura carceraria. Voglio ricordare che
è una presa in carico atta a ridurre il rischio di patologie
correlate al regime detentivo con particolare riferimento ad
attività di prevenzione delle malattie infettive.
Prendiamo atto delle informazioni con rammarico non perché le ha
espresse l'Assessore, ma per quanto ci ha ricordato; ci utilizzi,
Assessore, nel modo che potrà essere utile per lei, ma, vista
l'attualità dell'argomento, vorrei fare due considerazioni sul
famoso decreto "svuota carceri". Sebbene questo decreto non
risolva, come non potrebbe fare un solo provvedimento, tutti i
problemi della realtà penitenziaria italiana, il decreto disciplina
alcuni degli aspetti più importanti: quello per l'arresto di reati
per minore gravità, l'estensione della "legge Alfano", il terzo
(quello che più mi sta a cuore) il superamento degli ospedali
psichiatrici, in favore di strutture prevalentemente di cura. Spero
che quindi venga definitivamente cancellata la tortura di questi
cosiddetti ospedali che tutti voi avrete visto, ancora
recentemente, attraverso immagini televisive o giornalistiche, già
ricordate dal collega Louvin, e ringrazio il gruppo ALPE per avere
presentato una specifica interrogazione su questo.
Ringrazio anch'io l'Assessore per l'attenta risposta, perché il
nuovo percorso non è semplice, anche se possiamo trovare conforto
nella storia e nella legislazione di alcuni Paesi del nord Europa.
Ripeto: non è un intervento organico per risolvere il problema
delle carceri sovraffollate, serve un intervento sistematico, ma
contro il decreto si è scatenata una propaganda inaccettabile. Il
Ministro della giustizia ha detto:
"Nessun serial killer sarà
messo per strada, nessun delinquente pericoloso potrà uscire dal
carcere"
. In questi giorni, anche in Valle d'Aosta, sono state
dette troppe parole in libertà, alcune non vere, che possono
irresponsabilmente generare allarme pubblico. Siamo all'inizio di
un percorso, non serve la strumentalizzazione, ma la riflessione
attenta come ha fatto il gruppo ALPE, l'attenzione ai problemi come
è stata manifestata dall'Assessorato, perché ai problemi si
risponde con il dialogo, che è la cosa più importante per risolvere
i problemi di questo nostro Paese.
