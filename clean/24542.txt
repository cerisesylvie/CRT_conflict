Classificazione
ACQUE
Acque pubbliche



Oggetto del Consiglio n. 3446 del 7 aprile 2008 - Resoconto
OGGETTO N. 3446/XII - Disegno di legge: "Disposizioni per
l'avvio del servizio idrico integrato e il finanziamento di un
programma pluriennale di interventi nel settore dei servizi
idrici".
Articolo 1
(Finalità)
1. La Regione, con la presente legge, assicura il
finanziamento e la realizzazione di un programma pluriennale di
interventi a favore degli enti locali per la realizzazione di
infrastrutture idriche, al fine di assicurare l'attuazione delle
azioni di tutela della qualità delle risorse idriche, di
razionalizzare gli usi nel settore civile e di consentire la
riorganizzazione dei servizi idrici, secondo quanto previsto dal
Piano regionale di tutela delle acque di cui all'articolo 7 della
legge regionale 8 settembre 1999, n. 27 (Disciplina
dell'organizzazione del servizio idrico integrato).
Articolo 2
(Istituzione dei sotto-ambiti territoriali omogenei per la
riorganizzazione del servizio idrico integrato. Modificazioni alla
legge regionale 8 settembre 1999, n. 27)
1. Entro sei mesi dalla data di entrata in vigore della
presente legge, i Comuni costituiscono, nelle forme e con le
modalità di cui alla legge regionale 7 dicembre 1998, n. 54
(Sistema delle autonomie in Valle d'Aosta), i sotto-ambiti
territoriali, di seguito denominati sub-Ato, per l'organizzazione
del servizio idrico integrato, in conformità a quanto stabilito
dagli articoli 3 e 4 della l.r. 27/1999.
2. Entro sessanta giorni dall'avvenuta sottoscrizione degli
atti di costituzione dei sub-Ato, il Consorzio Bacino Imbrifero
montano della Dora Baltea (BIM) provvede alla loro delimitazione
definitiva, ai sensi dell'articolo 3, comma 3, lettera c), della
l.r. 27/1999.
3. Nella fase di costituzione dei sub-Ato, i Comuni restano
aggregati nei sub-Ato individuati in via transitoria nelle
disposizioni di attuazione del servizio idrico integrato di cui
all'allegato E del Piano regionale di tutela delle acque, approvato
con deliberazione del Consiglio regionale in data 8 febbraio 2006,
n. 1788/XII.
4. Al comma 3 dell'articolo 1 della l.r. 27/1999, le parole:
"singoli o" sono soppresse.
5. L'articolo 9 della l.r. 27/1999 è abrogato.
Articolo 3
(Programma pluriennale di interventi)
1. Il programma pluriennale di interventi di cui all'articolo
1 riguarda:
a) il completamento degli interventi del piano regionale di
risanamento delle acque, mediante la realizzazione di idonei
impianti di trattamento dei reflui idrici al servizio dei
comprensori delle Comunità montane Valdigne-Mont Blanc e Mont Rose
e dei Comuni di Fénis, Nus, Chambave, Verrayes, Saint-Denis, Pontey
e dei relativi collettori fognari, per un importo complessivo di
spesa previsto in euro 50.000.000;
b) la realizzazione degli interventi di completamento degli
acquedotti della Val d'Ayas e di quello comprensoriale dei Comuni
di Valsavarenche, Villeneuve, Introd e Saint-Pierre, la
realizzazione di un approvvigionamento idrico della piana di Aosta
e la relativa connessione con l'acquedotto comprensoriale dei
Comuni di Valsavarenche, Villeneuve, Introd e Saint-Pierre,
l'estensione del sistema di collettamento dei reflui idrici del
Consorzio di depurazione dei Comuni di Aosta, Quart e
Saint-Christophe fino al Comune di Oyace, per un importo
complessivo di spesa previsto in euro 40.000.000;
c) la realizzazione di interventi volti al riequilibrio della
funzionalità delle reti e degli impianti per migliorare la
funzionalità delle reti e degli impianti idrici ed assicurare un
livello di qualità omogeneo sull'intero territorio regionale, per
un importo complessivo di spesa previsto in euro
25.000.000;
d) la realizzazione degli interventi urgenti e prioritari
della prima fase dei piani di sub-Ato di cui alla l.r. 27/1999, per
un importo complessivo di spesa previsto in euro
20.000.000;
e) la realizzazione degli interventi del primo triennio di
programmazione della seconda fase dei piani di sub-Ato finalizzati
al raggiungimento degli obiettivi di qualità ottimali previsti dal
Piano regionale di tutela delle acque, per un importo complessivo
di spesa previsto in euro 45.000.000.
2. Il programma pluriennale di interventi definisce gli
obiettivi da conseguire, gli interventi da realizzare, le priorità
di intervento, sia per tipologie di opere sia per ambito
territoriale, i soggetti attuatori, i costi presunti, i tempi di
realizzazione, in coerenza con le indicazioni e gli obiettivi
stabiliti dal Piano regionale di tutela delle acque, e gli
strumenti di controllo circa l'attuazione del programma
medesimo.
3. Il programma pluriennale di interventi è predisposto dalla
struttura regionale competente in materia di risorse idriche, di
seguito denominata struttura competente, in collaborazione con il
BIM ed è approvato dalla Giunta regionale, con propria
deliberazione, entro tre mesi dalla data di entrata in vigore della
presente legge.
Articolo 4
(Piani triennali operativi)
1. Il programma pluriennale degli interventi di cui
all'articolo 3 è articolato in piani triennali operativi,
predisposti congiuntamente dalla struttura competente e dal BIM e
concordati con i sub-Ato.
2. I piani triennali operativi sono approvati dalla Giunta
regionale, con propria deliberazione, entro due mesi dalla loro
presentazione, previo accertamento, da parte della struttura
competente e del BIM, della loro conformità con i contenuti del
programma pluriennale di interventi di cui all'articolo 3.
3. Le modalità di formazione, di verifica e di aggiornamento
e l'articolazione dei piani triennali operativi sono definiti con
deliberazione della Giunta regionale, da adottare, d'intesa con il
BIM, entro due mesi dalla data di entrata in vigore della presente
legge.
4. I piani triennali operativi definiscono, in attuazione del
programma pluriennale di cui all'articolo 3, l'elenco degli
interventi specifici da realizzare in ciascun Comune, il relativo
costo, gli obiettivi che si intendono conseguire, i tempi di
realizzazione e il soggetto attuatore.
5. I piani triennali operativi sono aggiornati ogni due anni
dalla struttura competente in collaborazione con il BIM e in
accordo con i singoli sub-Ato. Gli aggiornamenti sono approvati con
deliberazione della Giunta regionale.
Articolo 5
(Realizzazione degli interventi)
1. All'attuazione degli interventi del programma pluriennale
di cui all'articolo 3, comma 1, lettere a), b), d) ed e),
provvedono la Regione, i sub-Ato ed eventualmente i Comuni,
singolarmente o in forma associata, nell'ambito dei sub-Ato.
All'attuazione degli interventi di cui all'articolo 3, comma 1,
lettera c), provvedono i Comuni.
2. I progetti preliminari degli interventi di cui
all'articolo 3, comma 1, lettere a) e b), nonché, in relazione agli
interventi di cui all'articolo 3, comma 1, lettere d) ed e), i
progetti preliminari concernenti la realizzazione di nuove reti di
adduzione e di distribuzione principale di acquedotti
comprensoriali, di nuovi collettori fognari di adduzione a impianti
di depurazione biologici a fanghi attivi delle acque reflue, di
nuovi collettori fognari e relativi impianti di trattamento dei
reflui idrici intercomunali, la costruzione o l'ampliamento degli
impianti di depurazione biologici a fanghi attivi sono approvati
anche dalla Giunta regionale, con propria deliberazione, previa
verifica della corrispondenza con gli obiettivi di rilevanza
regionale nel settore della tutela delle acque dagli inquinamenti e
del razionale approvvigionamento di acqua destinata al consumo
umano, definiti dai piani di settore.
3. Gli interventi realizzati direttamente dalla Regione, in
deroga a quanto previsto dalla legge regionale 12 marzo 2002, n. 1
(Individuazione delle funzioni amministrative di competenza della
Regione, ai sensi dell'articolo 7, comma 1, della legge regionale 7
dicembre 1998, n. 54 (Sistema delle autonomie in Valle d'Aosta), da
ultimo modificato dall'articolo 15, comma 1, della legge regionale
16 agosto 2001, n. 15 e disposizioni in materia di trasferimento di
funzioni amministrative agli enti locali), sono ricompresi nel
programma regionale di previsione e nel piano regionale operativo
di cui agli articoli 7 e 8 della legge regionale 20 giugno 1996, n.
12 (Legge regionale in materia di lavori pubblici).
Articolo 6
(Modalità di gestione dei finanziamenti del programma
pluriennale di interventi)
1. In deroga a quanto previsto dalla legge regionale 20
novembre 1995, n. 48 (Interventi regionali in materia di finanza
locale), al finanziamento del programma pluriennale degli
interventi si provvede:
a) per euro 120.000.000, a carico del bilancio regionale, in
relazione alla rilevanza regionale delle finalità degli interventi
previsti;
b) per euro 60.000.000, a carico della finanza locale
mediante istituzione di un fondo tra gli interventi settoriali con
vincolo di destinazione di cui all'articolo 25 della l.r.
48/1995.
2. Per la realizzazione degli interventi di cui all'articolo
3, comma 1, lettere a) e b), la Regione trasferisce ai soggetti
realizzatori degli interventi le risorse necessarie, con le
modalità stabilite nel relativo piano triennale operativo.
3. Per la realizzazione degli interventi di cui all'articolo
3, comma 1, lettere c), d) ed e), la Regione trasferisce al BIM le
risorse necessarie, con le modalità stabilite nel relativo piano
triennale operativo.
4. I finanziamenti per la realizzazione degli interventi di
cui all'articolo 3, comma 1, lettera c), sono direttamente erogati
dal BIM ai Comuni, previa indicazione degli interventi da
realizzare in un periodo massimo di tempo di tre anni.
5. Fatto salvo quanto stabilito dai commi 2, 3 e 4, a
decorrere dalla data di entrata in vigore della presente legge,
qualunque finanziamento regionale nel settore del servizio idrico
integrato destinato ad investimenti è concesso esclusivamente ai
sub-Ato, ad esclusione di quelli destinati alla realizzazione di
interventi ricompresi in programmi già approvati o in corso di
esecuzione.
Articolo 7
(Finanziamento di interventi specifici)
1. In deroga a quanto previsto dalla l.r. 48/1995, la
Regione, considerata la valenza sovracomunale dell'intervento,
assicura i finanziamenti necessari per la realizzazione delle opere
integrative a quelle irrigue, per garantire la razionalizzazione
dell'approvvigionamento idrico, e correlate alle opere inerenti ai
lavori di completamento dell'acquedotto comunale di Sarre, di
razionalizzazione delle risorse idriche, di potenziamento delle
opere di captazione e di estensione del telecontrollo nella parte
alta del territorio del medesimo Comune, finanziate mediante il
Fondo per speciali programmi di investimento (FoSPI), e individuate
come progetto n. 5, per il triennio 2007/2009, e per un importo
massimo di euro 2.450.000.
2. La progettazione esecutiva, conforme a quanto previsto per
le procedure di finanziamento FoSPI, deve essere presentata alla
struttura regionale competente in materia di programmazione e
valutazione investimenti entro nove mesi dalla data di entrata in
vigore della presente legge, al fine del relativo finanziamento
nell'ambito del programma FoSPI per il triennio 2007/2009, secondo
le procedure previste dal programma medesimo. I relativi
finanziamenti sono erogati dalla Regione al Comune di Sarre con le
modalità stabilite per i progetti FoSPI, unitamente al
finanziamento FoSPI individuato come progetto n. 5, per il triennio
2007/2009.
3. Per gli anni 2007 e 2008, in deroga a quanto previsto
dalla l.r. 48/1995, la Regione, considerata la valenza
sovracomunale dell'intervento, assicura la copertura della quota
annua a compensazione degli oneri generali per il mantenimento in
essere dei servizi di trattamento dei bottini di cui alla legge
regionale 27 dicembre 1991, n. 88 (Disposizioni per lo smaltimento
di liquami organici concentrati e di fanghi nonché per il recapito
in pubbliche fognature di scarichi di insediamenti produttivi),
presso l'impianto di trattamento dei reflui idrici di Arnad per un
importo annuo di euro 40.000.
4. I finanziamenti di cui al comma 3 sono erogati dalla
Regione alla Comunità montana Evançon, competente in ordine alla
gestione dell'impianto di trattamento dei reflui idrici di
Arnad.
Articolo 8
(Accensione di prestiti)
1. Per il finanziamento del programma pluriennale di
interventi di cui all'articolo 3 e degli interventi di cui
all'articolo 7, comma 1, la Giunta regionale è autorizzata a
contrarre nel periodo 2008/2015 uno o più prestiti, a medio o a
lungo termine, per un ammontare complessivo massimo di euro
122.450.000, di cui 18.000.000 nel 2008, 40.000.000 nel 2009 e
26.450.000 nel 2010, ad un tasso non superiore all'Interest Rate
Swap (IRS) a dodici anni maggiorato di un punto percentuale annuo,
per un periodo di ammortamento non superiore a venti anni.
Articolo 9
(Disposizioni finanziarie)
1. L'onere derivante dall'applicazione degli articoli 3 e 7 è
determinato in un importo complessivo, nel periodo 2008/2015, pari
a euro 182.530.000, di cui euro 18.080.000 nel 2008, euro
40.000.000 nel 2009 ed euro 27.450.000 nel 2010.
2. L'onere derivante dall'applicazione dell'articolo 8 è
determinato, per l'anno 2008, in euro 750.000, per l'anno 2009 in
euro 3.100.000 e per l'anno 2010 in euro 5.700.000.
3. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Autonoma Valle d'Aosta), nello stato di previsione della
spesa del bilancio della Regione, sia pluriennale per il triennio
2007/2009 sia per l'anno finanziario 2008 e di quello pluriennale
per il triennio 2008/2010, negli obiettivi programmatici 2.1.1.02
(Trasferimenti con vincolo settoriale di destinazione) e 2.2.1.09.
(Ambiente e sviluppo sostenibile).
4. L'onere di cui al comma 2 trova copertura, ai sensi
dell'articolo 14, comma 3, della l.r. 90/1989, nello stato di
previsione della spesa del bilancio della Regione, sia pluriennale
per il triennio 2007/2009 sia per l'anno finanziario 2008 e di
quello pluriennale per il triennio 2008/2010, nell'obiettivo
programmatico 3.2. (Altri oneri non ripartibili).
5. Al finanziamento dell'onere di cui al comma 1, si
provvede, con riferimento ai medesimi bilanci di cui al comma
3:
a) per euro 18.000.000, per l'anno 2008, per euro 40.000.000
per l'anno 2009 e per euro 26.450.000 per l'anno 2010 mediante il
ricorso ai prestiti autorizzati ai sensi dell'articolo 8;
b) per euro 80.000, per l'anno 2008 mediante l'utilizzo delle
risorse iscritte nell'obiettivo programmatico 2.2.2.02
(Infrastrutture nell'agricoltura) al capitolo 41735 (Contributi per
lo sviluppo e il miglioramento delle infrastrutture rurali - Piano
di sviluppo rurale 2000-2006);
c) per euro 1.000.000, per l'anno 2010 mediante l'utilizzo
delle risorse iscritte nell'obiettivo programmatico 2.1.1.02 al
capitolo 68005 (Fondo di riserva per la riassegnazione in bilancio
di residui perenti agli effetti amministrativi - Finanza locale
(Spese di investimento)).
6. Il finanziamento dell'onere di cui al comma 2 è
assicurato:
a) con riferimento agli anni 2008 e 2009 del bilancio
pluriennale per il triennio 2007/2009 mediante l'utilizzo delle
risorse iscritte nell'obiettivo programmatico 3.2.:
1) al capitolo 69300 (Quota interessi per ammortamento di
mutui e prestiti da contrarre), per euro 450.000 per l'anno 2008 e
per euro 1.900.000 per l'anno 2009;
2) al capitolo 69320 (Quota capitale per ammortamento di
mutui e prestiti da contrarre), per euro 300.000 per l'anno 2008 e
per euro 1.200.000 per l'anno 2009;
b) con riferimento agli anni 2008, 2009 e 2010 dei bilanci
per l'anno finanziario 2008 e per il triennio 2008/2010, mediante
l'utilizzo delle risorse iscritte nello stato di previsione della
spesa nell'obiettivo programmatico 3.1. (Fondi globali) al capitolo
69000 (Fondo globale per il finanziamento di spese correnti), per
euro 750.000 per l'anno 2008, per euro 3.100.000 per l'anno 2009 e
per euro 5.700.000 per l'anno 2010, a valere sullo specifico
accantonamento previsto rispettivamente ai punti D.1.1 e D.1.
dell'allegato 1 ai bilanci medesimi.
7. A decorrere dall'anno 2011 e fino al 2015, l'onere di cui
al comma 1 è finanziato mediante il ricorso ai prestiti autorizzati
ai sensi dell'articolo 8 per complessivi euro 38.000.0000 e
mediante l'utilizzo dei fondi di finanza locale, per un importo
complessivo di euro 59.000.000.
8. A decorrere dall'anno 2011, gli oneri di ammortamento
derivanti dall'applicazione dell'articolo 8 sono determinati ai
sensi dell'articolo 17 della l.r. 90/1989.
9. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 10
(Disposizioni transitorie e finali)
1. A partire dalla data di costituzione dei sub-Ato, i
Comuni, sulla base del piano tariffario allegato al bilancio di
previsione per l'anno 2009, conteggiano tra gli oneri assunti a
riferimento per il calcolo della tariffa del servizio idrico
integrato una quota annua a compensazione degli oneri generali per
il mantenimento in essere dei servizi di trattamento dei bottini di
cui alla l.r. 88/1991.
2. La quota complessiva annua è stabilita dal BIM, entro il
31 agosto di ogni anno, sulla base dei costi sostenuti dagli enti
gestori dei centri regionali di trattamento dei liquami e fanghi di
cui alla l.r. 88/1991, per la parte non coperta dalle tariffe già
applicate, e ripartita tra i diversi Comuni in proporzione ai metri
cubi di acqua da ciascuno di essi erogata.
3. I Comuni versano la propria quota annua al BIM, il quale
provvede ad erogare le somme introitate, entro il 28 febbraio
dell'anno successivo a quello cui le tariffe si riferiscono, agli
enti gestori degli impianti di trattamento dei liquami e
fanghi.
4. A partire dalla data di costituzione dei sub-Ato, i
soggetti privati titolari di reti e impianti che erogano a terzi
acqua destinata al consumo umano devono rispettare le disposizioni
inerenti alla qualità dei servizi fissati nei piani di sub-Ato. Il
mantenimento in essere delle gestioni privatistiche è in ogni caso
subordinato alla sottoscrizione di una convenzione con l'autorità
di sub-Ato in conformità alle disposizioni di cui all'allegato 3 al
Piano regionale di tutela delle acque approvato con deliberazione
del Consiglio regionale n. 1788/XII del 2006.
5. Il termine di cui all'articolo 120, comma 1, della l.r.
54/1998, per i soli Consorzi interessati alla riorganizzazione del
servizio idrico integrato, è ulteriormente differito al 31 dicembre
2008.
6. Il termine di cui all'articolo 5, comma 5, della l.r.
27/1999 è prorogato al 31 dicembre 2011.
Presidente
- La parola al relatore, Consigliere
Borre.
Borre (UV)
- Le risorse idriche presenti sul territorio
della regione costituiscono un patrimonio di alto valore
ambientale, culturale ed economico, come tale esse vanno tutelate
ed utilizzate. Questo impegno non è nuovo, ci deriva dalla nostra
storia, dalle nostre tradizioni. I "ru" e le storiche regole per la
loro gestione sono l'esempio più chiaro, esempio di come nel
passato il popolo valdostano si è organizzato per garantire che
l'acqua fosse realmente un bene di cui tutti potevano fruire a
seconda delle loro esigenze, contenziosi e liti tra consorzi e
Comuni testimoniano quanto fosse preziosa questa risorsa. Oggi
l'acqua non è però solo più vista come strumento di vita e come
bene indispensabile per l'agricoltura, il ruolo dell'acqua oggi è
stato rivalutato in termini generali o, come si dice oggi,
ambientali. L'acqua caratterizza il paesaggio di montagna e ne
costituisce un'importante attrattiva turistica.
Questo Consiglio ha approvato nel febbraio 2006 il Piano
regionale delle acque, che definisce gli obiettivi di qualità
ambientale dei corsi d'acqua superficiali e sotterranei valdostani
e gli interventi volti a garantire il raggiungimento o mantenimento
degli obiettivi stessi. Il piano definisce le misure di tutela
qualitative e quantitative tra loro integrate e coordinate per
bacino idrografico, misure ricavate sulla base dell'analisi delle
caratteristiche del bacino idrografico stesso e dell'impatto
esercitato dall'attività antropica. Il piano individua inoltre le
modalità attraverso le quali autorizzare il prelievo di acqua
pubblica e le misure di salvaguardia dell'ecosistema fluviale da
adattare nel caso di prelievi del corpo idrico superficiale,
stabilisce l'utilizzo delle acque privilegiando l'uso per il
consumo domestico.
Questo disegno di legge costituisce una nuova tappa di percorso
intrapreso con il Piano di tutela delle acque, costituendone
l'attuazione per quanto riguarda il servizio idrico. La legge
regionale 8 settembre 1999, n. 27 aveva già affrontato l'argomento,
ne aveva fissato i principi e le modalità per la riorganizzazione
dei servizi idrici su base comprensoriale. Aveva individuato nel
Consorzio bacino imbrifero montano della Dora Baltea il soggetto di
riferimento per indirizzare e coordinare le attività comunali.
La riorganizzazione prevista dalla legge n. 27/1999, dal Piano
di tutela delle acque del 2006 e da questo disegno di legge mira a
rendere più efficiente il servizio idrico integrato. Infatti si
vuole garantire una migliore qualità delle acque distribuite ed una
migliore qualità anche del servizio di distribuzione, si vuole
limitare i fenomeni di inquinamento connessi con gli scarichi delle
acque reflue, ossia si richiede un livello di servizio nettamente
superiore a quello medio attualmente erogato, per allinearsi con
gli "standard" europei, ma contenendone il più possibile i costi.
La necessità di una riorganizzazione del servizio idrico regionale
nasce quindi prima che da un'esigenza normativa dalle seguenti
constatazioni: i rilevanti investimenti effettuati nel settore
della raccolta e del trattamento dei reflui idrici hanno permesso
di migliorare notevolmente la qualità delle acque superficiali, ma
il sistema continua a non essere completato nella sua interezza e
le richieste di ristrutturazione degli impianti sono sempre
maggiori; il sistema acquedottistico continua a rilevare ogni anno
fenomeni di scarsità idrica in particolari condizioni e di
inquinamento, seppur limitati, sia per puntuali insufficienze
strutturali, sia per carenze gestionali. Le carenze gestionali non
fanno che amplificare i problemi che già naturalmente determinano i
sistemi complessi quali quelli idrici, carenze che diventano
problemi anche e soprattutto finanziari perché dilatano i costi,
specie in presenza dell'esigenza di effettuare anche notevoli
investimenti strutturali.
Il Piano regionale di tutela delle acque ha fissato precisi
obiettivi nel settore dei servizi idrici. Con la normativa in
discussione, per quanto riguarda il settore della raccolta e del
trattamento dei reflui idrici, sono individuate come azioni da
perseguire il completamento e la ristrutturazione delle reti urbane
di raccolta dei reflui ed il completamento del sistema regionale di
trattamento dei reflui idrici civili. Mentre nel settore del
rifornimento idropotabile devono essere perseguite le necessarie
azioni per garantire: flessibilità, intesa come capacità dei
sistemi idrici di adattarsi alle mutevoli caratteristiche fisiche
ed antropiche del territorio interessato; razionalità e compattezza
della configurazione finale di lungo termine e affidabilità globale
e settoriale del sistema. Gli obiettivi di flessibilità,
razionalità e affidabilità, conducono all'adozione di sistemi
ragionevolmente estesi, ben interconnessi e riforniti da fonti di
alimentazione molteplici e con caratteristiche differenziate. Il
principale requisito da ricercare nelle fonti di approvvigionamento
è di essere protette naturalmente e artificialmente da eventuali
inquinamenti delle acque sia progressivi che accidentali con: il
progressivo abbandono delle numerose piccole risorse locali
caratterizzate da portate molto variabili e dalla sostanziale
impossibilità di proteggerle dall'inquinamento; la progressiva
concentrazione delle fonti di approvvigionamento dei sistemi
acquedottistici in sistemi comprensoriali con elevati "standard" di
protezione qualitativa delle acque distribuite. Queste le politiche
da perseguire attraverso l'eliminazione dello spreco con
l'obiettivo del contenimento dei consumi, senza peraltro ostacolare
le crescenti esigenze d'acqua, tenendo conto anche di un'idonea
politica tariffaria. Politica tariffaria che deve tenere tuttavia
presente il rischio di negativi e non trascurabili effetti
collaterali, dei quali il più rilevante sarebbe l'aumento
incontrollato delle tariffe. Questi obiettivi possono essere
conseguiti puntando sulla riorganizzazione dei servizi per
sottoambiti da costituirsi in tempi rapidi e sulla garanzia di
finanziamento di un adeguato piano di interventi che non va ad
influire sulle tariffe. I 2 aspetti sono fortemente interconnessi,
ma alla proposta regionale di organizzazione dei sottoambiti non è
ancora seguita alcuna iniziativa concreta a livello comunale o di
Comunità montana.
La questione dei finanziamenti degli interventi necessari rimane
il punto principale di discussione a fronte di proiezioni
tariffarie. Proiezioni realizzate secondo le indicazioni della
deliberazione della Giunta regionale n. 4149/2005, che fanno
emergere consistenti aumenti anche solo per la copertura delle
spese di gestione. Ogni iniziativa per la nascita dei sottoambiti
deve quindi essere preceduta da una riflessione sulle modalità di
finanziamenti del settore. Riflessioni che devono tenere presente
che l'entità delle spese e l'esiguità del numero degli utenti non
permettono di garantire la partecipazione privata alle spese senza
un intollerabile aumento delle tariffe.
Questo disegno di legge, il n. 197, riafferma i principi della
riorganizzazione dei servizi idrici per sottoambiti, fissa un
calendario preciso di adempimenti, garantisce anche la
realizzazione di un programma di interventi del valore di 180
milioni di euro con il quale saranno risolte le criticità del
sistema idrico regionale. Gli enti locali sono parte attiva di
queste iniziative e partecipano per 60 milioni di euro al programma
pluriennale di interventi. Dopo l'esperienza dell'alluvione per la
prima volta in un settore così importante il sistema regionale
delle autonomie locali, attraverso il BIM, è chiamato a giocare un
ruolo da protagonista non solo nella fissazione degli obiettivi, ma
nel programmare anche la realizzazione degli interventi necessari
al conseguimento stesso, compartecipando con la Regione alla
gestione dei finanziamenti. Le regole del gioco sono infatti
definite di comune accordo tra BIM e Regione, che insieme dovranno
gestire l'attuazione del programma degli interventi. Programma che
vede alcuni macrointerventi fondamentali per il conseguimento di
obiettivi di rilevanza regionale già indicati nel disegno di legge
e dei quali sono tutti da definire i dettagli progettuali.
È poi previsto un sistema di finanziamento basato su 2
tempi:
- un primo finanziamento a ciascun Comune, previa adesione al
sottoambito, per risolvere le esigenze più urgenti, di manutenzione
straordinaria, completamento delle infrastrutture e di carenze e
criticità del servizio;
- un secondo finanziamento per l'attivazione dei piani di
sottoambito, ossia dei programmi di intervento che ciascun
sottoambito deve redigere per definire il livello del servizio da
garantire e quindi le infrastrutture conseguenti necessarie.
Si tratta quindi di una legge che nella chiarezza degli
obiettivi intende costruire il sistema operativo attraverso il
quale conseguire gli obiettivi di riorganizzazione del servizio
idrico, per garantire un livello di qualità sia del servizio, sia
delle acque all'altezza di un'efficiente regione di montagna.
Grazie della poca attenzione.
Presidente
- Dichiaro aperta la discussione generale.
La parola al Consigliere Segretario Venturella.
Venturella (Arc-VA)
- Scatto d'orgoglio del Presidente
della III Commissione, che ha centrato con la sua relazione il
problema principe: quello del finanziamento e che nella III
Commissione mi aveva fatto esprimere un voto di astensione al
provvedimento. Avevamo fatto su questo disegno e in particolare sul
problema individuato dal disegno di legge 2 iniziative: una nel
2006 e una nel 2007, iniziative che riguardavano l'assenza di 3
depuratori consortili nelle Comunità montane Valdigne Mont Blanc e
Mont Rose. Con questo disegno di legge, a cui il nostro gruppo darà
voto favorevole... non faccia lo stupito, Assessore...
Cerise
(fuori microfono) - ... sono basito...
Venturella (Arc-VA)
- ... ma "non faccia l'indiano"
perché avevamo già anticipato che si votava a favore; fra l'altro,
annuncio un comunicato stampa che "pone sul piatto" alcune
osservazioni, ma vorrei che venisse affermato in questo Consiglio,
a risposta anche delle dichiarazioni un po' superficiali sia del
collega Maquignaz che dell'Assessore Cerise, che rimproverano alla
Sinistra radicale del gruppo "Arcobaleno" di essere sempre quelli
che dicono "no", che questo non è vero. Lei dimentica, Assessore,
oppure usa in maniera strumentale alcune nostre assunzioni di
responsabilità che possono voler dire anche votare "no" in maniera
convinta, su alcuni temi, su alcuni interventi di tipo sbagliato e
si dimentica di alcune assunzioni di responsabilità che vogliono
dire votazioni favorevoli a provvedimenti che lei, con i suoi
colleghi, ha portato in questo Consiglio, ne ricordo uno solo: il
Piano sull'inquinamento acustico che abbiamo votato e altri
provvedimenti. "Non faccia l'indiano" quindi, soprattutto la invito
la prossima volta quando ci risponde, a non ripetere delle frasi
che forse ha letto su alcuni giornali, che sono cose "trite e
ritrite": "noi come partito del no...". Noi, quando i provvedimenti
sono ragionati e vanno a porre finalmente riparo a delle carenze
sia degli enti locali, sia della Regione, siamo per il "sì",
infatti su questo provvedimento voteremo favorevolmente.
Mi permetta di osservare 2 cose: si pone finalmente riparo con
questo disegno di legge alla propensione di questa Giunta e di
questa maggioranza a non dare delle risposte concrete su dei
problemi che sono accennati nella relazione sullo stato
dell'ambiente: parlo della mediocre qualità delle acque del nostro
corso fluviale, allora si scrive, si dicono tante cose: Piano
tutela delle acque, minimo deflusso vitale, si dice che "faremo,
faremo, faremo"... fra l'altro, vorremmo leggere con attenzione
l'ultima deliberazione che lei ha proposto e la Giunta ha approvato
- naturalmente se ci arriva, perché ci dicono non essere ancora
pubblicata -, sulle nuove caratteristiche per il rilascio delle
concessioni ad uso idrico nelle acque superficiali. Può darsi
quindi che l'Assessore Cerise dopo 5 anni si accorga che c'è sempre
più fame d'acqua dei torrenti - per usare un ossimoro: fame
d'acqua, nel senso di fame della risorsa acqua, non acqua per bere,
ma acqua per altri usi - e pone riparo finalmente! A fine
legislatura tira fuori una deliberazione che crediamo sia positiva,
nel caso lo sia, faremo un comunicato stampa di plauso
all'Assessore Cerise.
L'altro rimedio era quello riferito al finanziamento di queste
opere, perché voglio citare quello che diceva il Presidente della
Comunità montana Valdigne Mont-Blanc in risposta ad una fitta
corrispondenza fra l'Assessore Cerise o i suoi uffici e gli uffici
della Comunità montana. Alla domanda: "dove fossero finiti i soldi
per il depuratore della Comunità montana Valdigne e anche gli altri
soldi" - perché ricordo che erano presenti nei bilanci precedenti
-, questa la risposta del Presidente della Comunità montana
Valdigne Mont-Blanc:
"nonostante la corrispondenza intercorsa
durante il 2006, in merito al finanziamento dell'impianto di
depurazione, allo stato attuale l'Amministrazione regionale non ha
mai comunicato le modalità con le quali tale finanziamento potrà
essere erogato, pertanto non ha ancora garantito la copertura degli
oneri di progettazione e di realizzazione dell'impianto"
. La
risposta all'interpellanza da parte dell'Assessore diceva che vi
erano sul tavolo 2 ipotesi di lavoro: finanziamento
pubblico-privato ("project financing") o intervento interamente
pubblico. Ora sappiamo anche dalle parole del collega Borre che
l'ipotesi di lavoro è quella del finanziamento pubblico: ecco il
riparo alla seconda propensione, perché i nostri Signori della
Giunta, in testa l'Assessore Cerise, avevano pensato al
finanziamento privato, ma poi c'è stata una levata di scudi
generale! Avevate individuato infatti una piccola strada, ma
qualcuno aveva detto "no" chissà come mai... dopo le interpellanze
e le interrogazioni, anche sotto l'azione pressante e continua...
qui faccio un poco di propaganda anch'io per il nostro gruppo, le
nostre interpellanze a qualcosa sono servite, anche solo a
risvegliare le coscienze e l'attenzione su questo problema, perché,
senza le nostre iniziative, senza le iniziative degli enti locali,
senza le iniziative dell'associazionismo, in particolare del
Comitato per l'acqua pubblica, forse l'ipotesi del cofinanziamento
pubblico-privato avrebbe avuto più forza. Finalmente in questo
disegno di legge, con un emendamento della II Commissione, invece
si pone una pietra miliare, si dice che il finanziamento è per 180
milioni di euro a carico del bilancio regionale...
(interruzione dell'Assessore Cerise, fuori microfono)
... lei mi dice "no", Assessore... ma sì, tutto quello che
vuole, l'onere derivante dall'applicazione degli articoli - leggo
qui - è determinato in 182 milioni di euro - è nell'emendamento
della II Commissione, mi sono sbagliato - 120 milioni, lo ha detto
prima il collega Borre, sono a carico del bilancio regionale e 60
milioni dei bilanci degli enti locali. Questa è la dimostrazione
che la sua risposta ad una prima interpellanza del 2006, in cui
diceva che erano in campo 2 ipotesi, era ancora non matura, diciamo
così; adesso invece è maturata la convinzione che i progetti devono
essere interamente a carico dei bilanci pubblici, non privati. È
quindi un disegno di legge importante, noi voteremo a favore;
vedremo nel prosieguo dei mesi, quando verrà progettato, quando
verranno realizzati... e, se i tempi che prospettiamo saranno
necessari per la conclusione della realizzazione dei 3 depuratori e
degli impianti di depurazione e della rete per l'approvvigionamento
idrico saranno rispettati. Seguiremo con attenzione questo disegno
di legge; ripeto: non siamo il partito dei "no" quando i disegni di
legge sono improntati a risolvere dei problemi, che, fra l'altro,
vi siete creati da voi, noi votiamo a favore di questi
provvedimenti.
Si dà atto che dalle ore 12,22 presiede il Vicepresidente
Tibaldi.
Presidente
- La parola al Consigliere Sandri.
Sandri (PD)
- Questo è un argomento che, come giustamente
ha perorato il collega Borre, meriterebbe una grande attenzione
che, per economia di conduzione del Consiglio, oggi non è
possibile. Faccio solo 3 osservazioni generali: la prima è che
condividiamo con lo spirito di questa disposizione l'analisi che la
Regione ha bisogno di enormi investimenti per la messa a nuovo e in
efficienza del sistema degli acquedotti. È una situazione che in
alcuni casi è drammatica, quindi riteniamo che occorra fare questi
investimenti. In particolare credo vi sia la necessità, come ha
sempre perorato il collega Borre in Commissione, di integrare i
sistemi di acquedotto, non che l'acquedotto di Quart arriva ad un
certo punto e quello di Brissogne comincia 100 metri più in là e
non siano collegati. Una visione che consenta di capire che l'acqua
è un bene regionale e bisogna ottimizzare la rete regionale. Le
finalità quindi le condividiamo, abbiamo qualche dubbio sulle
scelte che sono state fatte dal punto di vista puntuale, ma lì sono
opinioni, non abbiamo gli apparati che avete voi per fare una
valutazione approfondita, quindi vi riconosciamo nel dubbio una
validità di quelle scelte.
Abbiamo invece delle enormi perplessità sul modo di gestione del
servizio idrico integrato, perché questa delega al BIM di poteri
che vanno al di là e al di fuori dei meccanismi democratici di
controllo popolare, che sono il Consiglio regionale e il CPEL,
significa che diamo al BIM una possibilità di gestione che è in
seconda battuta rispetto alla rappresentatività, perché sono i
rappresentanti dei rappresentanti degli elettori: questo non va
bene. Abbiamo la grande perplessità sulla possibilità che avremo
poi di controllare l'effettivo lavoro che farà il BIM, su questo
avevamo presentato parecchi emendamenti, li ritiriamo tutti per
l'accordo che abbiamo fatto: per chiudere in tempi accettabili
questa seduta di Consiglio, ma vogliamo esprimere qui tale
perplessità. Non vogliamo fare nessun processo alle intenzioni, ma
ci sono una serie di segnali che ci dicono che questo tipo di
scelta non è positiva.
Noi comunque facciamo un auspicio finale legato ad una seconda
condizione che abbiamo posto... siamo d'accordo sugli obiettivi,
non siamo d'accordo sui metodi, vogliamo evidenziare che abbiamo
un'altra grande preoccupazione, ovvero che alla fine di tutta
questa fiera, perché visti i costi di quelli che gestiscono i
liquami... alla fine il cittadino valdostano pagherà molto di più
di oggi il servizio dell'acqua. Soprattutto siamo preoccupati per
gli agricoltori, perché quello che diceva il Consigliere Borre è
vero: l'acqua accessibile e disponibile a tutti anche nel prezzo è
una tradizione secolare della nostra Valle, se alla fine dei
sub-Ato, dei Comuni, del BIM... l'agricoltore viene a spendere
molto di più per l'acqua, avremo integrato il sistema, avremo degli
acquedotti efficienti, ma alla fine avremo fatto un sistema non
sufficiente a sostenere la nostra presenza sul territorio. Nella
valutazione che faremo per quanto riguarda il voto quindi terremo
conto delle valutazioni e delle rassicurazioni che la Giunta vorrà
esprimere su queste nostre preoccupazioni.
Presidente
- La parola al Consigliere Bortot.
Bortot (Arc-VA)
- Il mio sarà un intervento non completo,
ci manca un pezzettino, è per quello che ridevamo prima io e la
Dina: abbiamo chiesto agli uffici la deliberazione n. 976, ma non
c'era ancora, l'abbiamo chiesta sopra, ci è arrivato un modulo da
compilare, collega Ottoz, noi due che siamo contro le vessazioni,
quindi già un Consigliere deve compilare un modulo, ma niente di
grave... io tiro su qui e mi arriva un pennarello rosso, compilo il
modulo, mi ritorna il modulo in quanto irricevibile essendo
compilato con il pennarello rosso... quindi sono alla ricerca della
legge che prevede che non si possono compilare i moduli con i
pennarelli rossi... Premetto che non c'è niente di ideologico, l'ho
tirato su e mi è venuto rosso, altre volte mi viene di altri
colori. Per dire che, quando si parla di vessazioni, ne abbiamo un
esempio... non so chi è questa persona, non la voglio conoscere,
probabilmente farà il suo mestiere, ma abbiate pazienza: che debba
compilare un modulo per avere una deliberazione... l'ho compilato
in rosso e non va bene, deve essere blu, giallo o verde, sfioriamo
il ridicolo!
Entriamo nel merito: dobbiamo fare riferimento, come ha fatto il
collega Venturella, alle 2 mozioni che in 2 anni ci sono state
bocciate, in queste mozioni ponevamo l'attenzione sul problema
idrico della nostra regione. La prima volta vi siete astenuti, la
seconda volta avete votato contro e 2 volte abbiamo posto il
problema e finalmente, anche se con ritardo, arriva questo
provvedimento legislativo sul quale, ripeto, siamo d'accordo.
Dobbiamo però fare alcuni riferimenti: il primo è che finalmente
"tra le righe" si capisce che il Piano acque andava rivisto, quando
invece per mesi e mesi ci è sempre stato risposto che esisteva il
Piano acque e non c'erano problemi. Dobbiamo anche intervenire in
modo non dico precipitoso, ma in modo urgente per la captazione,
perché abbiamo il problema delle scarse precipitazioni. Dobbiamo
stare attenti - e qui insistiamo - al processo di antropizzazione
della regione e faccio un esempio concreto: fra poco discuteremo
l'interventi regionali per lo sci nordico, questo disegno di legge
prevede la possibilità di accedere a finanziamenti per innevare
artificialmente anche tali piste. Lo ripetiamo per l'ennesima
volta: non siamo contrari all'innevamento artificiale, siamo
contrari quando abbiamo degli sprechi incredibili, perché il numero
di sciatori sulle piste non è sufficiente per coprire i costi
energetici e in termini idrici del numero di piste che vogliamo
innevare a qualsiasi costo, non ce lo possiamo più permettere!
Adesso ci aggiungiamo anche lo sci nordico, allora proporrei...
(interruzione dell'Assessore Pastoret, fuori
microfono)
... c'è scritto sulla legge, ne parleremo mercoledì, ma è
previsto di dare contributi per l'innevamento artificiale, sono
sicuro altrimenti non lo citerei, un attimo lo cerco... allora
articolo 3, punto b):
"acquisto e installazione di sistemi di
innevamento per le piste"
... ma non è quello il problema, ma è
che occorrerebbe fare un grosso convegno con il nuovo Consiglio
regionale questo autunno per discutere di turismo, perché ne stiamo
discutendo a pezzettini. Dovremmo fermarci 2 o 3 giorni per
discutere in modo compiuto, anche programmare dove orientare gli
sciatori, di qualsiasi genere essi siano e dove si decide di non
intervenire, lì dobbiamo fare delle proposte alternative, non è che
non possiamo fare l'innevamento artificiale sulla pista di
Saint-Barthélemy se lì poi non siamo in grado di fare delle
proposte diverse. Dovremo preoccuparci di captare meglio le
precipitazioni, perché sono sempre più scarse e irruenti e
velocizzate per via delle arginature che abbiamo messo in
opera.
Abbiamo presentato 2 emendamenti: uno lo ritireremo perché
riguardava la possibilità di accedere ai finanziamenti per
finanziare questo piano opere che va fino al 2005 con i fondi di
"CVA" e non con il prestito internazionale, come prevedeva la
legge. Adesso c'è la proposta della II Commissione che assume
indirettamente questo emendamento, quindi lo ritireremo; accederemo
a fondi regionali, tanto più che abbiamo avuto l'assestamento e
abbiamo scoperto che avevamo 400 milioni che abbiamo spalmato in
modo troppo elettorale su un sacco di capitoli; quindi,
programmando gli interventi da oggi al 2015, siamo in grado di
reperire con le nostre risorse i 120 milioni necessari.
Vi è il problema, sollevato anche dai colleghi del "PdL",
dell'efficacia e della tempistica; ho paura che, per quanto
riguarda depuratori e captazioni, i tempi diventino lunghi, non
voglio fare il catastrofista e nemmeno fare un discorso elettorale,
ma dovremo prestare molta attenzione a questa scarsa precipitosità,
fare una riunione con i Comuni per quanto riguarda gli
allacciamenti idrici a qualsiasi complesso che non siano abitazioni
civili, un ripensamento sull'irrigazione a pioggia, perché non
abbiamo sufficiente acqua per tutti questi interventi. Credo che le
domande giacenti per captazione di acqua per la produzione di
energia elettrica siano almeno un centinaio, dovremo mettere un
freno a queste domande - mi sembra che invece continuino ad
arrivare deliberazioni di concessioni e subconcessioni -, non è che
l'acqua con cui produciamo energia elettrica si consuma, non dico
questo, ma dobbiamo stare attenti perché il concetto di uso plurimo
e di tutela del torrente, del fiume e dell'alveo va "a farsi
friggere", perché su un'asta ne aggiungiamo altre o su "una
situazione vergine" andiamo a toccare questi equilibri, qualcuno si
arricchisce e il nostro territorio, noi come cittadini, i settori
produttivi ed economici della nostra Regione si impoveriscono.
Insistiamo perché è vero, collega Borre, che abbiamo una tradizione
secolare sull'acqua, ma temo che cominci a farci difetto la
memoria, ossia partiamo dal presupposto che l'acqua è una risorsa
rinnovabile, ma limitata, noi continuiamo ad intervenire,
sviluppare e finanziare un sacco di opere, partendo dal presupposto
che l'acqua cresca in modo esponenziale al tipo di opere e
interventi che andiamo a programmare. Non credo che si possa fare
oggi, ma continuiamo a rinviare da un Consiglio all'altro, occorre
fermarci per fare una conferenza anche sul problema dell'acqua
nella nostra regione, non diamo per scontato che ve ne sia a
sufficienza! Occorre in modo assoluto riflettere e capire quali
sono gli interventi prioritari.
Presidente
- Se non vi sono altri interventi, dichiaro
chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- Voglio esprimere un ringraziamento a tutti
coloro che sono intervenuti, in particolare alle Commissioni
consiliari, la III soprattutto, e al suo Presidente, per la
disponibilità a fare gli approfondimenti e per la voglia di portare
a compimento la procedura per approvare questo atto. Voglio
sottolineare come si tratti di un disegno di legge che va nella
continuità della legge n. 27 approvata nella precedente
legislatura, si concretizza un disegno federalista in questa
materia, un disegno che tiene in considerazione i principi della
sussidiarietà, in tale senso un apprezzamento al comportamento
degli enti locali che hanno, a parte qualche piccola incomprensione
all'inizio, aderito all'iniziativa. Qui si cambia pagina nelle
modalità e nell'efficienza dei servizi idrici.
Un'ultima considerazione importante riguarda la questione dei
costi. Rilevo che la Regione, in accordo con l'organismo relativo
agli enti locali, ha fin da subito approfondito questo aspetto e
siamo pervenuti alla determinazione che nell'ambito del servizio
idrico integrato non c'erano attività economicamente rilevanti:
questo consentiva di gestire in proprio tutta la questione. Ancora
sui costi il fatto di far riferimento al BIM è un riferimento
importante, perché non andiamo ad aggiungere al sistema dei nuovi
organismi. Il ricorso ad un'ipotesi di "project financing"
riguardava solo le depurazioni e non è stata solo una questione di
costi che ci ha fatto recedere da un'ipotesi di questo genere - o,
meglio, ci ha fatto pensare che era più giusto percorrere altre vie
-, ma è il fatto che avremmo avuto sui 3 depuratori dei costi
diversi, quindi avremmo avuto delle disuguaglianze nell'ambito
della realtà valdostana, perché se ho un depuratore che mi serve
30.000 abitanti, non ha i costi di gestione di quello che c'è nella
Valdigne, dove ne ho solo 8.000. Questo è stato il principio
dell'equità per cui abbiamo detto, anche se avessimo un "project
financing" positivo, saremmo sperequativi nei confronti della
Comunità valdostana e così abbiamo optato per una diversa
soluzione. Credo sia un disegno di legge che è improntato a questo
principio dell'equità nel diritto all'uso dell'acqua, nella qualità
dell'uso dell'acqua, nei doveri verso l'acqua in fatto di
distribuzione e fra i cittadini della Valle d'Aosta.
Presidente
- Si passa all'esame dell'articolato nel testo
predisposto dalla III Commissione, sul quale c'è un emendamento
della II Commissione. Vi sono altri emendamenti, in particolare 42
presentati dal "PD" e 1 emendamento del gruppo "Arcobaleno", che è
stato ritirato poc'anzi.
La parola alla Consigliera Fontana Carmela.
Fontana (PD)
- Per quanto riguarda gli emendamenti, li
ritiriamo. Volevo fare una dichiarazione di voto, anche se il
collega Sandri aveva detto che c'erano dei dubbi, comunque "dietro"
le parole che ha detto l'Assessore Cerise... riteniamo che questo
provvedimento sia molto importante e noi lo voteremo in modo
positivo.
Presidente
- Pongo in votazione l'articolo 1:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 25
Il Consiglio approva all'unanimità.
Presidente
- All'articolo 9 vi è un emendamento della II
Commissione sostitutivo integralmente del testo originario,
pertanto lo pongo in votazione, dandone prima lettura:
Emendamento
L'articolo 9 è sostituito dal seguente:
"Articolo 9
(Disposizioni finanziarie)
1. L'onere derivante dall'applicazione degli articoli 3 e 7 è
determinato in un importo complessivo, nel periodo 2008/2015, pari
a euro 182.530.000, di cui euro 18.080.000 nel 2008, euro
40.000.000 nel 2009 ed euro 27.450.000 nel 2010.
2. L'onere derivante dall'applicazione dell'articolo 8 è
determinato, per l'anno 2008, in euro 750.000, per l'anno 2009 in
euro 3.100.000 e per l'anno 2010 in euro 5.700.000.
3. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010,
negli obiettivi programmatici 2.1.1.02. (Trasferimenti con vincolo
settoriale di destinazione) e 2.2.1.09. (Ambiente e sviluppo
sostenibile).
4. L'onere di cui al comma 2 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010,
nell'obiettivo programmatico 3.2. (Altri oneri non
ripartibili).
5. Al finanziamento dell'onere di cui al comma 1, si
provvede, con riferimento ai medesimi bilanci di cui al comma
3:
a) per euro 18.000.000 per l'anno 2008, per euro 40.000.000
per l'anno 2009 e per euro 26.450.000 per l'anno 2010 mediante il
ricorso ai prestiti autorizzati ai sensi dell'articolo 8;
b) per euro 80.000 per l'anno 2008 mediante l'utilizzo delle
risorse iscritte nell'obiettivo programmatico 2.2.2.02
(Infrastrutture nell'agricoltura) al capitolo 41735 (Contributi per
lo sviluppo e il miglioramento delle infrastrutture rurali - Piano
di sviluppo rurale 2000-2006);
c) per euro 1.000.000 per l'anno 2010 mediante l'utilizzo
delle risorse iscritte nell'obiettivo programmatico 2.1.1.02 al
capitolo 68005 (Fondo di riserva per la riassegnazione in bilancio
di residui perenti agli effetti amministrativi - Finanza locale
(Spese di investimento)).
6. Il finanziamento dell'onere di cui al comma 2 è assicurato
con riferimento ai medesimi bilanci di cui al comma 3, mediante
l'utilizzo delle risorse iscritte nello stato di previsione della
spesa nell'obiettivo programmatico 3.1. (Fondi globali) al capitolo
69000 (Fondo globale per il finanziamento di spese correnti), per
euro 750.000 per l'anno 2008, per euro 3.100.000 per l'anno 2009 e
per euro 5.700.000 per l'anno 2010, a valere sullo specifico
accantonamento previsto rispettivamente ai punti D.1.1 e D.1.
dell'allegato 1 ai bilanci medesimi.
7. A decorrere dall'anno 2011 e fino al 2015 l'onere di cui
al comma 1 è finanziato mediante il ricorso ai prestiti autorizzati
ai sensi dell'articolo 8 per complessivi euro 38.000.0000 e
mediante l'utilizzo dei fondi di finanza locale, per un importo
complessivo di euro 59.000.000.
8. A decorrere dall'anno 2011, gli oneri di ammortamento
derivanti dall'applicazione dell'articolo 8 sono determinati ai
sensi dell'articolo 17 della legge regionale 27 dicembre 1989, n.
90 (Norme in materia di bilancio e di contabilità generale della
Regione Autonoma Valle d'Aosta).
9. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.".
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 25
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 25
Il Consiglio approva all'unanimità.
Presidente
- La seduta si sospende qui; riprenderà alle
ore 15,30 con l'oggetto n. 30.1 dell'ordine del giorno.
La seduta è tolta.
---
La seduta termina alle ore 12,56.
