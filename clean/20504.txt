Classificazione
DEMANIO E PATRIMONIO REGIONALE



Oggetto del Consiglio n. 514 del 7 aprile 2004 - Resoconto
OGGETTO N. 514/XII - Situazione degli immobili di proprietà
regionale concessi in locazione. (Interrogazione)
Interrogazione
Richiamato il contenuto della risposta scritta, datata 31
dicembre 2003, all'interrogazione del sottoscritto consigliere,
avente per oggetto le problematiche relative agli immobili concessi
in locazione, in comodato o in concessione dalla Regione;
Osservato che dall'elenco contenuto nella citata risposta
emerge una situazione di diffuso ritardo nei rinnovi, nei rilasci,
nel recupero dei canoni dovuti dai conduttori e dai
concessionari;
Creduto opportuno conoscere le cause di ritardi incompatibili
con gli obbiettivi di una buona amministrazione;
il sottoscritto Consigliere regionale
Interroga
L'Assessore competente per sapere:
1) quanti sono i contratti di immobili regionali ancora in
attesa di rinnovo, di regolarizzazione, di trasformazione, di
rilascio;
2) quanti sono i contratti in cui sono accertate morosità e a
quanto ammontano complessivamente le morosità maturate;
3) quali sono le cause degli accertati ritardi e perché non
si è ancora provveduto a superare le criticità emerse.
F.to: Curtaz
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interrogante nelle premesse
dell'iniziativa si richiama ad un'interrogazione scritta a cui era
stata data risposta nel 2003 e, sulla scorta delle informazioni
allora fornite, chiede una serie di dati a cui spero di rispondere
in modo puntuale.
Una richiesta è relativa a
"quanti sono i contratti di
immobili regionali ancora in attesa di rinnovo, di regolazione, di
trasformazione e di rilascio"
; evidentemente questo presuppone
che nella risposta scritta sia emersa una situazione dove tutta una
serie di posizioni non erano regolarmente accompagnate da
contratti. Questo è anche il motivo per cui la Giunta regionale, in
una delle sue sedute passate, ha formulato due disegni di legge per
intervenire su una legislazione che deve vedere dei progressi.
Sulle posizioni specifiche, rispetto alle situazioni pregresse che
sono oggetto di interesse, potrei riassumere in questi termini: 7
posizioni regolarizzate mediante stipula di contratto di locazione;
6 posizioni per le quali è stata completata la fase istruttoria e
il contratto è stato approvato dalla Giunta regionale; 9 posizioni
per le quali è in corso l'avanzata istruttoria; 2 posizioni per le
quali è iniziata l'attività istruttoria. Abbiamo quindi un percorso
che evidenzia un'attività importante per definire tutte le
posizioni pregresse. Ricordo anche che, in uno dei due disegni di
legge approvati dalla Giunta - che verranno discussi all'interno
delle commissioni, per poi approdare al Consiglio -, l'abrogazione
della legge n. 1/1998 è prevista per il 1° gennaio 2005, quindi il
tempo necessario per definire con tale legge è da qui a fine
anno.
Nella seconda richiesta mi si chiede:
"quanti sono i
contratti in cui sono accertate morosità e a quanto ammontano le
morosità maturate"
. È ovvio che, per le posizioni
regolarizzate, non abbiamo morosità, perché, nell'ambito della
definizione del contratto, abbiamo, da un lato, la regolazione dei
rapporti futuri; dall'altro, il pagamento del pregresso o una sua
rateizzazione previa garanzia; per cui, per le posizioni che hanno
visto una sottoscrizione contrattuale, abbiamo una situazione
perfettamente in linea. Al contrario, tutte le altre posizioni
senza ancora una definizione hanno un credito complessivo, che
risulta agli atti, di oltre 5 milioni di euro. Questa è una cifra
indicativa, perché vi sono ancora due posizioni in cui è in corso
la determinazione del valore dell'immobile. Ricordo che la legge n.
1/1998 ha una determinazione del canone in virtù del valore, quindi
la sua applicazione ha la necessità di una sua definizione.
La terza domanda è quella più interessante: si chiedono lumi di
quali siano
"le cause degli accertati ritardi e perché non si è
ancora provveduto a superare le criticità emerse"
. È chiaro che
questo tipo di ragionamento, parlando di posizioni pregresse, parte
da lontano, parte ancora prima della legge n. 1/1998. Nell'ambito
della stipula di questi contratti vi era una forte indeterminatezza
per la definizione del valore dell'immobile e quindi la nascita di
continui contenziosi che la legge n. 1/1998 si era prefissata di
superare indicando una sorta di automatismo, di procedura guidata
che permetteva una definizione specifica del canone di locazione.
Ricordo anche che, dalla data di approvazione di tale legge ad
oggi, abbiamo poi avuto un momento di sospensione causato
dall'alluvione. Rammento ancora che, purtroppo, la legge n. 1/1998
aveva in sé delle difficoltà applicative derivanti dalla gestione
di più strutture nell'ambito dell'Amministrazione regionale:
avevamo la Presidenza della Regione, l'Assessorato del bilancio,
l'Assessorato delle attività produttive. In questa legislatura il
Governo ha voluto semplificare e tutte queste attività sono state
attribuite alla Direzione del contenzioso civile della Presidenza
della Regione, per cui, preso atto di questa situazione, l'attività
è stata radicalmente modificata dal punto di vista delle procedure,
concentrando in un'unica direzione tutta l'attività. Sempre per
capire quali possono essere i motivi, vi sono tutta una serie di
immobili il cui stato di conservazione è tale che, nell'ambito del
procedimento amministrativo finalizzato alla stipulazione del
contratto, emerge da parte di alcune imprese l'esigenza che, nel
determinare il valore dell'immobile ai fini del calcolo, venga
esclusa la parte di fabbricato inutilizzabile, perché vi sono
alcune parti che sono inutilizzabili, in alternativa che detta
parte venga ripristinata; ciò comporta notevoli rallentamenti nel
procedimento dovuti alla necessità di acquisire le valutazioni
delle strutture regionali competenti in materia di opere edili.
Durante le trattative emerge ancora che le imprese hanno sostenuto
delle spese di competenza dell'Amministrazione regionale in
relazione ad interventi urgenti, che necessitano a questo punto di
essere valutate prima ancora di essere riconosciute e devono
trovare una collocazione finanziaria in un'eventuale compensazione
a valere o sui canoni futuri, o sul debito pregresso, pertanto
anche questo tipo di problematica comporta dei ritardi.
Quello che è sicuro - e che emerge dalle poche parole che ho
cercato di rappresentarvi - è che l'attività di ridefinizione è
un'attività sulla quale il Governo si è concentrato e ha investito
importanti risorse umane e particolari sforzi. Riteniamo che questo
iter permetta entro la fine dell'anno di definire, a legislazione
vigente, tutta questa attività che nel tempo si è accumulata.
Reputiamo tuttavia che questo tipo di approccio all'interno
dell'Amministrazione regionale non sia il migliore, proprio perché
all'interno della stessa deve essere fatta un'attività
istituzionale, un'attività che è specifica. La gestione di un
patrimonio immobiliare industriale, ancorché coerente con gli
obiettivi dell'Amministrazione regionale, è gestibile correttamente
con degli strumenti di diritto privato, con soggetti che hanno una
procedura e una maturazione della volontà che è un po' slegata da
un percorso burocratico che purtroppo vincola l'Amministrazione
regionale; vi sono decisioni che devono essere prese
tempestivamente e il fatto di assumere determinate decisioni in un
certo momento accorcia in modo esagerato i tempi perché, se le
situazioni non trovano un'immediata risposta, portano
obbligatoriamente a dei percorsi che allungano a dismisura i tempi.
Fatemi dire, se vi sono dei lavori urgenti che devono essere
effettuati, dobbiamo avere un modo immediato di intervenire; se
così non fosse, avremmo delle situazioni dove obbligatoriamente va
introdotto un percorso, dove bisogna prima di tutto verificare
l'urgenza, la congruità e quindi allontanarci dall'obiettivo. Credo
che, immodestamente e a nome del Governo, questo stia a
rappresentare uno sforzo enorme e un'attenzione particolare a
risolvere una criticità che tutti noi abbiamo intravisto in questi
settori e spero che gli interventi su questo dossier siano "ad
adiuvandum", per cercare di dare un contributo per risolvere un
problema non del Governo, ma di tutto il sistema; per cui se vi
sono dei consigli, sicuramente siamo qui ad accoglierli, ben lieti
di avere un contributo.
Président - La parole au Conseiller Curtaz.
Curtaz (Arc-VA) - Ringrazio l'Assessore per i dati che ha
fornito, tuttavia devo dire altrettanto immodestamente
all'Assessore che, se questo tema è giunto al dibattito di questo
Consiglio e vi ha spinto ad una qualche attività, forse una parte
di merito ce l'hanno i gruppi di opposizione, che in questi mesi si
sono fatti carico di portare in questa sede il tema, perché ho
l'impressione che, se non fosse per il nostro gruppo e per altri
gruppi di opposizione che hanno ripetutamente portato alla sua
attenzione questo tema, saremmo ancora alla situazione di partenza.
Non so quanti passi in avanti sono stati fatti con questa
razionalizzazione; può darsi di sì, i dati non sono stati
forniti…
(interruzione dell'Assessore Marguerettaz, fuori
microfono)
… sì, questo l'ho capito, 7
contratti sono una cifra un po'… la
Consigliera Squarzino mi suggerisce che 186 erano i contratti a cui
si faceva riferimento, stiamo parlando del pregresso, delle cose
non regolari… vi è stato qualche passo
in avanti innegabile, però sarebbe stato forse più opportuno,
quando si danno i dati di quello che è stato fatto, accostarli ad
un dato complessivo, ad una percentuale o un qualcosa, in modo che
chi deve valutare i dati, possa rendersi conto se è stato fatto un
piccolo o un grosso passo verso la soluzione del problema. Il dato
- non sorprendente - a parer mio più significativo ed allarmante è
quello delle morosità, perché avremmo pure fatto dei passi in
avanti, ma il dato fornito dall'Assessore di un credito complessivo
della Regione per oltre 5 milioni di euro - oltre 10 miliardi del
vecchio conio - ci dà il "peso" di questa vicenda. La Regione deve
recuperare, non ha finora incassato oltre 10 miliardi di lire da
persone che utilizzano a proprio favore immobili di proprietà della
Regione: mi sembra una cosa non da poco! Ben vengano quindi
iniziative tendenti a risolvere questo problema. Ci siamo ben
annotati questa promessa dell'Assessore che, entro la fine del
2004, intende risolvere le situazioni pregresse; aspettiamo e
valuteremo più approfonditamente questo disegno di legge, che, se
non abbiamo capito male, tenderebbe a far gestire questa "patata
bollente" all'ennesima società a partecipazione pubblica in questa
Regione, con dei benefici innegabili per l'Assessorato, perché
sarebbe "scaricato" del lavoro, si troverà posto per altre persone
che ambiscono ad un consiglio di amministrazione, si toglierà la
scomoda esigenza di rispondere a qualche consigliere in Consiglio
regionale, perché io sono anni che lamento il diffondersi di una
situazione che investe la democrazia in questa Regione!
Mi ha fatto piacere 15 giorni fa leggere su "La Stampa" un
articolo del responsabile locale, Martinet, su questo punto:
"il
fatto che si vada a gestire sempre più la pubblica amministrazione
attraverso società di capitali espropria questa Regione di
democrazia"
. Vogliamo fare una riflessione su questo punto?
Perché siete sempre solo voi a decidere, e intendo una o due
persone, se non la Giunta! Chi sono gli amministratori di queste
società, quali sono le politiche che queste società devono
perseguire? Lo vediamo adesso sulla vicenda del Casinò: il
Consiglio regionale, che dovrebbe essere l'organo centrale della
politica regionale, è del tutto espropriato. Prendiamo atto che
anche su questa vicenda, con tutte le ragioni che si potranno
paventare, vi è il rischio di andare ulteriormente in quella
situazione. Faccio un'unica battuta: senza dire che tutti questi
problemi adombrati dall'Assessore per una gestione diretta sono
veri dal punto di vista gestionale…
glielo riconosco ma, dal punto di vista giuridico, no, perché la
Regione in questo caso agisce "iure privatorum" e quindi non ha
nessuno di questi impicci burocratici che l'Assessore ha
rappresentato.
Si dà atto che dalle ore 10,49 presiede il Vicepresidente
Lanièce.
