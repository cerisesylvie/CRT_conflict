Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Trasporti



Oggetto del Consiglio n. 1594 del 26 gennaio 2011 - Resoconto
OGGETTO N. 1594/XIII - Interpellanze: "Ruolo svolto dai
rappresentanti della Regione nelle società SAV e RAV in occasione
della determinazione degli aumenti tariffari sulle tratte
autostradali valdostane" e "Eventuale revisione degli adeguamenti
tariffari per le tratte autostradali regionali gestite dalle
società SAV e RAV".
Interpellanza
Premesso che non è pervenuta alcuna risposta al quesito
formulato dal sottoscritto nella scorsa seduta consiliare in merito
al ruolo dei rappresentanti di SAV e RAV sugli eccezionali aumenti
tariffari sulle tratte autostradali valdostane in concessione alle
medesime società;
Considerato che tali società sono partecipate dalla Regione,
presiedute rispettivamente da Domenico Calza e Pierluigi Marquis, i
quali sono affiancati nei consigli di amministrazione da
Jean-Claude Favre, Marino Renghi e Luca Zuccolotto in SAV e da
Piero Bal ed Eugenio Torri in RAV;
Atteso che tali rappresentanti hanno quantomeno espresso un
proprio parere o voto sulle proposte inerenti gli aumenti tariffari
di cui in premessa;
Rilevato che i decreti interministeriali, ancorché emanati
come consuetudine a fine anno, costituiscono un mero atto formale
che conferisce ufficialità a scelte e percorsi
burocratici-amministrativi piuttosto complessi che trovano comunque
la loro fonte originaria nei calcoli e nelle decisioni operate
dalle società concessionarie;
Constatato che dalla lettura dei medesimi si evince, tra
l'altro, che SAV aveva chiesto un aggiornamento tariffario
addirittura superiore e precisamente in misura pari al 20,06%, poi
"calmierato" al 18,95%, mentre RAV ha visto confermare l'incremento
proposto, pari al 14,15%;
Ricordato che il Presidente della Regione ha mantenuto a sé
la delega esclusiva alle "partecipazioni regionali";
ciò premesso, il sottoscritto Consigliere regionale
Interpella
il Presidente della Regione per sapere:
1) quali sono i pareri e/o i voti formulati da tutti i
singoli rappresentanti dell'Amministrazione valdostana in seno alle
suddette società in relazione agli aumenti tariffari scattati
dall'inizio del 2011;
2) in quali momenti (date) essi sono stati coinvolti nei
relativi processi formativi-decisionali, poi sfociati nelle
ingiustificabili gabelle adottate;
3) in quale data (o date) il Presidente della Regione è stato
informato delle ipotesi di aumento in essere;
4) quali sono i suoi intendimenti in merito al comportamento
dei medesimi rappresentanti sul fatto in oggetto.
F.to: Tibaldi
Interpellanza
Facendo seguito alle interrogazioni a risposta immediata
della seduta del Consiglio regionale del 12 gennaio 2011 legate
agli adeguamenti/rincari delle tariffe di pedaggio delle autostrade
valdostane, entrati in vigore dal 1° gennaio 2011;
Ribadito che gli aumenti sono del 18,95% sulla tratta
Aosta-Pont-Saint-Martin gestita da SAV Spa e di oltre il 14% per
l'autostrada che collega il capoluogo regionale a Courmayeur,
gestita da RAV Spa;
Riconfermando che tali aumenti che riguardano le tratte
valdostane sono ben al di là della media nazionale che si attesta
al 3,3% e che il costo medio chilometrico risultante è ben più
oneroso del costo medio chilometrico di analoghi tratti
autostradali;
i sottoscritti Consiglieri regionali
Interpellano
il Governo regionale per sapere se intenda:
1) verificare ulteriormente con SAV e RAV il piano di
investimenti, in relazione ai bilanci delle due società e alla luce
dei dividendi fra gli azionisti;
2) rendere pubblico l'andamento degli ultimi cinque anni dei
dividendi tra gli azioni e delle specifiche entrate della
Regione;
3) chiarire quali misure sono state prese e quali
eventualmente si prenderanno per rivedere gli adeguamenti tariffari
e se per l'anno prossimo siano in previsione ulteriori
adeguamenti.
F.to: Donzel - Rigo
Président
- Je pense que le point n° 14 on peut le
discuter avec le point n° 22.
La parole au Conseiller Secrétaire Tibaldi.
Tibaldi (PdL)
- Grazie Presidente.
Torniamo su questo argomento, come annunciato, poiché lo
riteniamo di rilevante importanza, poiché ha sconvolto il quadro
degli incrementi annui di cui ogni anno siamo abituati a prendere
visione, aumenta sempre qualcosa: l'energia, il gas,
l'abbigliamento, i farmaci, le sigarette, anche le autostrade, in
Valle d'Aosta in particolare tali aumenti sono sempre stati vicini
alle due cifre, quest'anno c'è stata l'eccezionalità di cifre che
non hanno precedenti nella storia del nostro Paese.
L'interrogazione con risposta immediata proposta nella scorsa
seduta non ha avuto una risposta esaustiva da parte del Presidente,
che, complice probabilmente anche il tempo, perché in tre minuti
non è facile rispondere e in due minuti illustrare e in un minuto
replicare, però, data l'attualità del momento, ci sembrava
obbligatorio porre sul tavolo della discussione tale questione. Ci
torniamo con più calma e con qualche attimo in più a disposizione
oggi, con domande che vengono riproposte in maniera ancora più
puntuale, perché SAV e RAV sono le società concessionarie che
gestiscono - come sa il Presidente, che ha la delega alle
partecipazioni regionali - due tratti autostradali che, se
vogliamo, sono piccoli in rapporto ad altri tratti autostradali
italiani. Penso a SAV, che gestisce un tratto che va da Aosta a
Quincinetto, 5 gallerie, 5 viadotti, un tratto relativamente breve,
non particolarmente tortuoso, che non è assolutamente paragonabile
per morfologia e per strutture e infrastrutture ad altri tratti
autostradali di altre zone d'Italia: penso ai valichi appenninici,
penso ad altre autostrade, che sono più complesse da un punto di
vista delle opere o cantierizzate, o in cantiere. L'incremento del
20 percento ovviamente ci ha lasciati attoniti, penso che abbia
lasciato attoniti anche i consiglieri di amministrazione e i
presidenti che si sono pronunciati su questo argomento. Poiché in
SAV e in RAV c'è anche il denaro liquido della comunità valdostana,
sono società che normalmente concludono i loro bilanci di esercizio
con delle utilità, sono società che hanno il controllo attraverso i
pedaggi di un'arteria di comunicazione, che è di fondamentale
importanza per la Valle d'Aosta, perché la ferrovia - qui
"stendiamo un velo pietoso" con buona pace dell'Assessore
Marguerettaz e i rapporti con il vicino Piemonte - rimane un
cimitero di croci difficilmente risolvibile. Sì, ci sarà stata una
delega di trasferimenti da parte dello Stato in termini di
competenze, ma se non c'è la moneta sonante, alla fine ci sono solo
buone intenzioni che rimangono sulla carta. La strada statale n. 26
è costipata dal traffico, perché ovviamente è l'unica arteria
principale di comunicazione che permette il traffico nel
fondovalle, l'autostrada che potrebbe essere un'arteria alternativa
e utilizzata anche dai valdostani, non dico solo dai pendolari,
parlo di valdostani, in maniera più significativa, è gabellata da
delle tariffe che sono insostenibili. Noi tutti abbiamo il
privilegio di avere il
pass
e quindi ce ne rendiamo conto
forse un po' meno, ma, quando vedi che la tariffa fra Châtillon e
Aosta passa da 3,20 a 3,90, ti rendi conto che siamo ben oltre il
18,95 medio che è stato proposto da SAV, ma siamo già oltre il 20
percento. Queste decisioni hanno dei padri, hanno qualcuno che le
ha proposte, votate, approvate, messe in atto.
La sua risposta, Presidente, non mi ha convinto quindici giorni
fa, perché non può imputare ad un decreto interministeriale
dell'economia congiunto a quello delle infrastrutture e trasporti
la datazione al 30 dicembre di questo aumento, perché quello è un
atto formale, un sigillo che viene apposto: è come se fosse il
bollettino ufficiale della Valle d'Aosta, rende ufficiale una
decisione che è stata meditata da tempo. Dico "da tempo", perché i
piani di ammortamento di opere straordinarie o ordinarie che
vengono realizzate su questi tratti autostradali non vengono
inventate il giorno prima, cantierizzate il giorno dopo e il terzo
giorno si calcola già qual è il pedaggio che andrà a influire
sull'utenza, ma sono piani che hanno una valenza pluriennale, sono
piani che sono stati sicuramente pensati mesi e mesi prima e sono
convinto che i consiglieri di amministrazione e i presidenti di cui
ho tenuto a mettere in elenco nomi e cognomi, che fanno parte dei
rispettivi consessi amministrativi, hanno espresso quanto meno
qualcosa. Per questo vorremmo sapere cosa hanno espresso, se quello
che hanno espresso è un ragionamento che si fonda su convinzioni
meramente aziendalistiche volte al superprofitto della società,
oppure se il ragionamento e quindi anche la nostra presenza in
termini societari in tali partecipate ha una funzione anche di
attenzione alla comunità valdostana per le ragioni che dicevo
prima, perché questa non è un'arteria di secondaria importanza, ma
è la principale arteria di comunicazione.
Vorremmo sapere:
"quali sono i pareri e/o i voti formulati da
tutti i singoli rappresentanti dell'Amministrazione valdostana in
seno alla RAV e alla SAV in relazione agli aumenti tariffari
scattati dall'inizio del 2011"
, sappiamo che la presenza della
Regione è minoritaria, però essere minoranza non significa non
poter esprimere un proprio voto, che è differente da quello della
maggioranza, grazie a Dio siamo in democrazia e c'è la libertà di
espressione e di voto, a maggior ragione nelle s.p.a.;
"in quali
momenti (date) essi sono stati coinvolti nei relativi processi
formativi-decisionali, poi sfociati nelle ingiustificabili gabelle
adottate"
, perché il 30 dicembre 2010 è la data ultima, ma mesi
prima già si calcolavano gli ammortamenti e, di conseguenza,
l'incidenza che ci sarebbe stata sulla tariffazione futura. Se non
sbaglio, una volta l'Assessore Marguerettaz, rispondendo qualche
anno fa ad interpellanze analoghe, i cui aumenti erano sul 9-10
percento, parlava proprio di piani triennali e di triennalità di
questi ammortamenti e, di conseguenza, dei relativi adeguamenti
tariffari;
"in quale data (o date) lei, Presidente, è stato
informato delle ipotesi di aumento"
, perché anche lei avrà
avuto un'informativa dai due Presidenti o da chi per essi;
"quali sono i suoi intendimenti in merito al comportamento dei
medesimi rappresentanti sul fatto in oggetto"
alla luce delle
loro votazioni o espressioni. Grazie.
Si dà atto che, dalle ore 16,24, assume la presidenza il
Vicepresidente André Lanièce.
Presidente
- La parola al Consigliere Donzel.
Donzel (PD)
- Egregio Presidente, cari colleghi, spesso,
quando da parte dei banchi della minoranza si cerca di sostenere
l'esigenza più che legittima di prestare attenzione alle condizioni
dei cittadini, si sente dire:
"fate della facile demagogia, non
è così scontato riuscire a venire incontro in momenti difficili e
di crisi alle esigenze dei cittadini"
. Non so poi se invece
risponda ad una precisa strategia mediatica il giorno in cui si
deve parlare di come andare incontro ai cittadini che viaggiano,
sulla stampa un sindaco, che nella sua città tranquillamente
aumenta i pedaggi, aumenta le soste a strisce blu, si preoccupa di
annunciare riduzioni del 50 percento per i pendolari valdostani.
Verrebbe da dire:
"si occupi di tutti i lavori che stanno fermi
nella sua città, si dia da fare per rimettere in moto tutti i
cantieri che sono in questo momento morti, immobili nella sua
città, anziché lanciare queste proposte che hanno un sapore
demagogico, soprattutto per l'utilizzo improprio del termine
pendolare"
. Perché "utilizzo improprio del termine pendolare"
quando noi parliamo di autostrade?
Come bene ha detto il collega Tibaldi, l'autostrada ormai è
l'unica via di comunicazione di una certa efficienza nella nostra
regione, lo sanno quelli che questa mattina hanno provato a venire
ad Aosta in statale dato che sono stati bloccati da un incidente.
Ormai la statale è ridotta, per necessità di traffico e di
popolazione, ad essere percorsa per molti tratti a non più di 50
all'ora, piena di rotonde, naturalmente per la sicurezza; noi
condividiamo questo, obbliga chi deve muoversi con una certa
velocità ad usare o il treno, o l'autostrada. Il treno lasciamo
perdere, "stendiamo un velo pietoso", ci rimane l'autostrada, che
per noi valdostani, che abbiamo fatto una politica di investimenti
sull'automobile a livello familiare... ne possediamo anche tre per
famiglia, c'è anche chi ne ha quattro o cinque... nel momento in
cui sono venuti meno i buoni benzina, è una bella sorpresa scoprire
noi famiglie, che abbiamo investito nell'automobile quale mezzo per
lavorare in Valle d'Aosta, che la principale arteria che ci
consente di muoverci in regione è impercorribile, perché ci costa
una cifra esorbitante. Una cifra esorbitante non solo legata a
questo aumento spropositato che arriva adesso, ma una cifra
esorbitante se rapportata al costo chilometrico a qualsiasi altra
autostrada in giro per l'Italia. È chiaro che è tutta colpa dello
Stato cattivo, lo sappiamo, eravamo convinti che lei, Presidente,
aveva stabilito un rapporto di ferrea amicizia con il PdL
nazionale, con il quale si concludevano accordi fantastici,
eccetera, adesso scopriamo che questo Governo nazionale ci taglia
le ferrovie, ci aumenta l'autostrada, ma allora cosa sta
succedendo, c'è una certa confusione in questo momento, lo
ribadisco, confusione nelle file della maggioranza, per cui ci sono
dichiarazioni di persone che propongono di tutto di più, persone
che propongono di vendere le quote di cui siamo proprietari... è
dibattito politico, però i cittadini sono un po' stufi di questo
dibattito politico! Una cosa è la dialettica corretta fra
maggioranza e minoranza, la minoranza ha un compito di vigilanza,
un compito di verificare l'attività della maggioranza, la
maggioranza ha il compito di fare le cose, di realizzarle, di
metterle in campo. Questa maggioranza invece è molto chiacchierona,
è una maggioranza che parla tanto e di fatti non ne fa e, quando li
fa, sono mazzate per i cittadini: aumenti dei parcheggi in Aosta,
aumenti dell'autostrada. È chiaro che questi aumenti "non cadono
dal cielo", ci sarà una politica di investimenti, però sappiamo che
gli investimenti devono essere collegati anche ad un discorso di
sviluppo economico e qui vengo al concetto dell'uso del Sindaco di
Aosta:
"ridurremo del 50 percento le tariffe ai pendolari"
,
ma chi sono i pendolari? I dipendenti pubblici? Facciamo una misura
pro dipendenti pubblici? Quattro operai delle fabbriche che non
vivono vicino alla fabbrica? E i liberi professionisti che
viaggiano su e giù... non parlo del ricco notaio: parlo del
geometra che usa l'autostrada, questo non è un pendolare, non ha
diritto allo sconto? E l'anziano pensionato che deve venire a
trovare la moglie ammalata all'ospedale avrà diritto o meno allo
sconto? È un pendolare? Magari è pendolare per il periodo in cui ha
il paziente ammalato. Cominciamo allora a parlare chiaro, le
riduzioni devono essere per tutti i valdostani, non per qualcuno
che è pescato lì, come dire?, per fare un provvedimento che
mascheri il disastro dell'aumento dell'unica via di comunicazione
che ci è rimasta per muoverci con una certa celerità in Valle
d'Aosta. Un primo problema quindi è quello di identificare bene e,
come dico nella terza domanda, chiarire quali misure si
prenderanno, ossia a chi sono indirizzate. Qui c'è un problema di
valdostani e di mobilità di valdostani.
Non parliamo poi del danno di immagine al nostro turismo:
chiediamo ai turisti di muoversi, sappiamo che, nonostante tutti
gli sforzi positivi dell'Amministrazione di far venire qui turisti
stranieri, la maggior parte del nostro bacino di riferimento resta
Piemonte e Lombardia, essi vengono in automobile e la notizia che è
circolata su tutti i quotidiani nazionali fa pensare:
"questi
valdostani ci fanno pagare una cifra impossibile di
autostrada"
. Non è una cosa che in questo momento di crisi
economica, di famiglie attente ai conti invoglia a venire in Valle
d'Aosta, quindi c'è un problema dei valdostani tutti, ma poi c'è un
problema legato alla principale fonte economica della Valle
d'Aosta: il turismo.
Vi è poi un problema di trasporti merci; le nostre aziende
avranno diritto allo sconto pendolari? Lo so che qualcuno sta
cercando di far chiudere la Cogne Acciai Speciali, ma tale società
fa viaggiare l'acciaio su gomma. Un bell'aumento tanto per vedere
se qualcuno continua a rimanere in cassa integrazione, invece di
venire incontro all'esigenza di trasporto delle imprese!
Naturalmente c'è da verificare il piano di investimenti, gli
aumenti sono burocraticamente collegati a piani di investimento;
allora bisogna capire nel
clou
di una crisi economica
durissima, quando le famiglie sono in difficoltà, quali sono gli
investimenti indispensabili per la sicurezza, quindi un tratto
autostradale con un asfalto non buono quello ha assolutamente la
priorità, ma è da capire se in questo momento preciso un piano di
investimenti di tale tipo non poteva essere leggermente diluito, in
modo da fare immediatamente abbassare quei coefficienti che con
automatismi particolari fanno scattare gli aumenti. Una cosa che
poi dico da tempo in quest'aula: ma la crisi economica la devono
pagare solo i lavoratori, le persone umili, semplici della società?
O può darsi che anche qualche ricco azionista possa lasciarci del
suo in questa crisi economica? Parliamo dei dividendi delle
società, si può ridurre la percentuale? La società si rende conto
che in questo momento bisogna ridurre anche la percentuale che
viene messa a disposizione per i dividendi degli azionisti? Anche
questo è un tema che andrebbe chiarito.
Concludo con questa considerazione. Non vorrei che qualche
valdostano scoprisse che paga l'autostrada, la paga con degli
aumenti incredibili, poi la Regione copre ad alcuni pochi
privilegiati una riduzione dell'aumento e lui paga due volte,
perché quelli sono soldi di tutti che la Regione mette a
disposizione di pochi, sarebbe veramente la beffa di un
provvedimento "senza capo, né coda".
Presidente
- La parola al Presidente della Regione,
Rollandin.
Rollandin (UV)
- Grazie.
Le due interpellanze sono state accomunate, perché trattano lo
stesso oggetto, anche se devo dire che darò delle risposte
differenziate, perché obiettivamente sono richieste, lo dico per
chiarezza, altrimenti non darei le risposte adeguate, poi un
commento politico può essere più generale, però mi permetto di dire
che le risposte altrimenti rischiano di non essere secondo le
attese.
Per quanto riguarda le richieste del collega Tibaldi, che sono
state già esplicitate, riguardo ai voti formulati dai singoli
rappresentanti dell'Amministrazione nell'ambito delle società
partecipate che ha richiamato, e correttamente ha specificato che
in entrambe sono le partecipazioni minoritarie, voglio sottolineare
che in RAV sicuramente il peso è maggiore, mentre in SAV è stato
ancora ulteriormente ridotto per la cessione di ulteriori quote
qualche anno fa. Venendo alle risposte. L'iter e contenuti della
convenzione unica con ANAS in fase di rinnovo, i rappresentanti
dell'Amministrazione regionale nelle società RAV e SAV sono stati
informati nelle sedute dei rispettivi consigli di amministrazione
che si sono succeduti a partire dal 2006, ossia di questi aumenti
se ne parlava, ma non si sapeva a quanto ammontassero. Dopo
l'approvazione del decreto legge n. 262/2006, poi convertito in
legge il 24 novembre 2006, da parte dei rappresentanti dei consigli
delle rispettive società controllanti che esercitano l'attività di
direzione e coordinamento... in tale occasione i rappresentanti
regionali nella società SAV non hanno mai mancato di considerare,
ricercare e promuovere iniziative rivolte a contenere l'effetto
degli aumenti tariffari che erano in previsione. Per quanto
riguarda invece RAV, gli amministratori di nomina regionale hanno
espresso il loro parere contrario nel merito del riequilibrio del
piano economico e finanziario allegato alla rinnovata convenzione,
in quanto determinato esclusivamente facendo leva sull'incremento
tariffario...
(interruzione del Consigliere Segretario Tibaldi, fuori
microfono)
...e in SAV hanno chiesto di avere un riequilibrio, ma poi hanno
votato a favore per la seconda convenzione.
"In quale data il Presidente della Regione è stato informato
delle ipotesi di aumento in essere"
: per quanto riguarda
l'informazione che mi è arrivata, sono state prodotte due lettere
rispettivamente il 22 settembre 2009, dove genericamente si faceva
riferimento al possibile (leggo):
"a copertura dei costi sopra
rappresentati...",
ci sono in questa lettera una serie di
richiami alle esigenze che sono collegate alla possibilità di
vedere riconosciute le azioni già svolte da SAV: sto parlando di
SAV, non di RAV, e conseguentemente si diceva che
: "a copertura
dei costi sopra rappresentati, oltre che dei finanziamenti in
corso, è ancora prevista l'accensione di ulteriori finanziamenti
per quanto riguarda il lungo termine, in conseguenza è
assolutamente necessario in futuro di poter disporre di un adeguato
incremento degli introiti con calibrati aumenti della tariffa"
.
Questa era la lettera del 2009, poi, con lettera del 7 dicembre
2010, si entrava più nel merito, facendo riferimento ai possibili
aumenti, poi semmai posso dare una copia al collega, in particolare
si diceva, facendo riferimento sempre alla convenzione, alle
procedure iniziate:
"è ora di riferire che, dopo una prolungata
situazione di stallo nell'iter approvativo dello schema di
convenzione di cui sopra, il 12 novembre 2010 abbiamo sottoscritto
l'atto di recepimento con il quale sono state accolte le
prescrizioni formulate dal CIPE nel merito e a tale stregua,
rispettando i tempi convenzionali richiesti dall'ANAS, lo scorso 28
ottobre abbiamo presentato alla concedente la rituale richiesta di
adeguamento delle tariffe di pedaggio con decorrenza 1° gennaio
2011, adeguamento che comprende la quota di aumento tariffario non
concesso per il 2010. Le variazioni sono relative all'anno 2011 e
all'effetto composto delle variazioni relative al 2010 da applicare
nella tariffa del 2011, il tutto per un incremento tariffario
complessivo del 20,08 sulle tariffe attualmente in vigore"
.
Questa era la richiesta formulata, di cui mi si portava a
conoscenza. Si diceva poi:
"L'ispettorato di vigilanza farà il
suo corso, siamo pertanto dell'avviso di presentare all'ANAS
unitamente alla richiesta definitiva di aggiornamento del progetto
di modulazione tariffaria... ai sensi dell'articolo 14 della
convenzione con garanzie come richiesto di parità di getto degli
introiti di pedaggio, che prevede una riduzione del 50 percento
dell'incremento tariffario, che sarà autorizzato a favore
dell'utenza valdostana che utilizza a mezzo telepass il tratto di
competenza SAV, esclusi i percorsi sconfinanti sull'adiacente...
recuperando il mancato introito sulle classi tariffarie 4 e 5
frequentate dai mezzi pesanti. Appena conosciuta l'entità
dell'aumento concesso e, sempre che sia nelle dimensioni innanzi
ipotizzate, la metteremo al corrente dei risultati del progetto di
modulazione, richiedendole peraltro una sua manifestazione di
interesse quale Presidente della Giunta"
. Questa richiesta del
50 percento era già conseguente al fatto che, quando mi è stato
detto che ci sarebbero stati aumenti di questa natura, avevo fatto
presente che, per quanto ci riguarda, erano esagerati già allora,
quindi qui si dice che contestualmente verrà proposta una
riflessione che andrà nell'ottica della riduzione del 50 percento
(poi do la lettera in cui si dice questo). Noi, quindi, come
abbiamo avuto notizia, abbiamo fatto rilievi e richieste puntuali.
Come vede, l'aumento poi deciso non è quello ipotizzato: non è del
20,9, ma è leggermente inferiore, quindi non è che si sapesse: si
sapeva che comunque l'aumento era, come ha ricordato lei,
spropositato rispetto agli altri aumenti tariffari, quindi questo è
quanto abbiamo fatto da sempre per cercare di far capire che tale
aumento tariffario era esagerato, poi verrò magari alle
considerazioni un po' più ampie, solo per rispondere anche ai
colleghi.
Per quanto riguarda le domande presentate dai colleghi Donzel e
Rigo:
"verificare ulteriormente... il piano di investimenti, in
relazione ai bilanci delle due società e alla luce dei dividendi
fra gli azionisti"
; il piano economico e finanziario delle due
concessionarie SAV e RAV è stato verificato e approvato nel corso
di un lungo e complesso iter di approvazione che ha seguito la
sottoscrizione della nuova convenzione per l'esercizio delle
rispettive tratte autostradali conforme allo schema della legge che
ho ricordato del 2006 e che sono state siglate da SAV nel settembre
2009 e da RAV nel dicembre 2009. Detto piano tiene conto della
necessità di assicurare l'equilibrio economico-finanziario delle
concessionarie come previsto dalla legge n. 286/2006 e dalla
delibera CIPE del 30 settembre 2007 in materia di regolazione
economica del settore autostradale ed è stato verificato dalle
strutture di vigilanza dei Ministeri delle infrastrutture e
trasporti e dell'economia e finanze e dal CIPE. L'Amministrazione
regionale non ha quindi alcuna verifica ulteriore da effettuare
rispetto ai piani di investimento predisposti dalle due società. Va
ricordato peraltro che gli adeguamenti tariffari scattati il 1°
gennaio 2011 sono determinati sulla base dei parametri per la
determinazione delle tariffe, previsti dalla legge n. 286/2006 e
dalla direttiva CIPE, in particolare dal parametro di remunerazione
del capitale investito negli anni precedenti il quinquennio attuale
di concessione e dal parametro di remunerazione del capitale che
sarà investito per i lavori programmati nel quinquennio in corso,
che sono circa 176.000.000 di euro per quanto riguarda SAV.
Seconda domanda:
"rendere pubblico l'andamento degli ultimi
cinque anni..."
, per quanto riguarda l'andamento degli ultimi
cinque anni dei bilanci e dei relativi dividendi fra gli azionisti,
i dati in questione sono pubblici e sono i seguenti. Per quanto
riguarda RAV, negli ultimi cinque anni non sono stati distribuiti
dividendi in quanto gli utili di esercizio sono stati destinati a
copertura delle perdite accumulate, chiaramente dopo il discorso
del tunnel, RAV non aveva tutta questa disponibilità che poteva
avere SAV per altre ragioni. Per quanto riguarda SAV, negli ultimi
cinque anni i dati sono i seguenti: nel 2005, a fronte di un
dividendo complessivo di 4.800.000 euro, la Regione ha introitato
un dividendo pari a 1.378.723 euro; nel 2006 il dividendo era di
4.080.000 euro e conseguentemente la Regione ha introitato
1.171.000 euro; nel 2007 il dividendo era 7.200.000 euro, introito
2.068.000 euro; nel 2008 e 2009, a fronte di un dividendo
complessivo pari a 4.320.000 euro, l'introito della Regione è stato
di 1.240.851 euro per ognuno dei due anni.
"Quali misure sono state prese e quali eventualmente si
prenderanno per rivedere gli adeguamenti tariffari e se per l'anno
prossimo siano in previsione ulteriori adeguamenti"
: per quanto
riguarda le misure in corso di definizione, si sta lavorando, come
già è stato ampiamente detto, per rivedere l'adeguamento tariffario
di concerto con le due società. Oltre alla gratuità della
tangenziale Aosta est-Aosta ovest con l'intervento
dell'Amministrazione a copertura di un terzo dei pedaggi, stiamo
definendo una nuova procedura, che comporterà una riduzione del 50
percento dei pedaggi autostradali a favore dei pendolari per lo
spostamento dal luogo di abitazione al luogo di lavoro e per
l'intera rete autostradale Courmayeur/Pont-Saint-Martin. Tale
procedura è già definita nei suoi aspetti tecnici ed è stata, su
questa, presentata già una domanda.
Vorrei chiarire che, per quanto ci riguarda, "pendolare" è un
termine non equivoco, nel senso che chi svolge per lavoro una
tratta ben definita... per cui si può dire che per raggiungere il
lavoro necessita dell'utilizzo continuativo di questo... Non
possono essere compresi fra i pendolari quelli che saltuariamente
svolgono per un periodo vario magari una tratta di strada, capisco
le preoccupazioni del collega, però questi non possono essere
chiamati pendolari.
Ancora: abbiamo avviato con SAV delle valutazioni su come
attenuare a livello regionale gli effetti determinati dal rincaro
dei pedaggi autostradali, chiedendo alla società di formulare un
progetto di modulazione tariffaria che, pur rispettando il vincolo
di parità di introiti del pedaggio stabilito dalla convenzione, ne
riduca l'impatto sui percorsi della tratta in questione alla SAV e
fra le stazioni di Quincinetto e Aosta.
Infine, per quanto riguarda RAV, stiamo operando per ottenere un
calmieramento delle tariffe autostradali attraverso un nuovo
introito derivante da una parte dell'incremento tariffario del
traforo del Monte Bianco, in analogia con quanto avvenuto dal lato
francese, dove tale incremento sarà destinato alla società ATMB per
la gestione della nuova tratta che porta al traforo, in corso di
realizzazione. L'obiettivo è quello di mettere in atto delle
iniziative mirate a contenere l'impatto degli adeguamenti tariffari
in vigore dal 1° gennaio 2011 e quelli previsti per i prossimi
anni, che sono per gli anni 2012-2013 di circa il 10 percento annuo
per SAV e di circa il 13 percento per RAV.
Queste sono le risposte puntuali alle domande poste nelle
interpellanze. Come considerazione generale è evidente che noi
abbiamo avuto gli aumenti più alti a livello nazionale, gli aumenti
delle autostrade che si pagano... perché ci sono una serie di
autostrade da una certa zona in giù che non si pagano, allora lì
gli aumenti non ci sono - e questo credo che nella logica del
federalismo andrebbe rivisto -, ma di quelle che si pagano
l'aumento medio è stato dal 9 al 12 percento: in Lombardia il 10
percento, in altre regioni il 9, quindi mediamente questo è stato
l'impatto. Ora, la logica con cui vengono presentate tali richieste
dalla società sono legate ai conti economici da loro predisposti
per sostenere gli investimenti. Il collega Tibaldi diceva:
"la
nostra autostrada non è più complessa di quelle appenniniche o non
ha delle difficoltà maggiori"
, qui non entro nel merito, non so
quali siano le difficoltà delle autostrade che non conosco, ma
quello che posso dire è che sicuramente la tratta autostradale SAV
è complessa per le gallerie, perché non dimentichiamo che per tutte
le gallerie i nuovi sistemi di sicurezza obbligano ad interventi
manutentivi pesanti. Voglio ricordare che è appena terminata
l'autostrada... la RAV, ultimo tratto... si è dovuto ritardare
l'apertura e farlo solo in parte, perché c'erano nuove disposizioni
per la sicurezza che obbligavano a riprendere i lavori appena
terminati. Ora, questa non è una ragione che può definire nel suo
insieme logici tali aumenti, ma le società presentano le loro
richieste che vengono valutate. Il decreto interministeriale è
quello che sancisce, dice solo che quello è previsto ed accolto,
quindi le competenze sono quelle. Come ho detto, rispetto a delle
proposte, queste vengono rimodulate e riviste nell'ottica di una
valutazione che ha quegli attori che ho appena ricordato. Noi qui
sia in un'autostrada che nell'altra... al di là delle espressioni
di voto, logicamente uno poteva votare a favore o contro il
risultato non cambiava sicuramente, ma il valore capisco che è un
valore politico... io credo sia corretto sottolinearlo: il fatto
che, da una parte, abbiano fatto presente che l'aumento era
sconsiderato e, per quanto ci riguarda, da quando siamo venuti a
conoscenza, abbiamo sottolineato tale aspetto e abbiamo chiesto di
rivederlo, questo è quanto è nella nostra disponibilità di
fare.
Teniamo conto che il tutto, anche queste ulteriori modifiche,
vengono autorizzate dall'ANAS, non è che se la società decide di
ridurre le tariffe, automaticamente questo è possibile, io non
vorrei creare delle facili illusioni; il tutto segue una procedura
e segue un intervento che va a tener conto delle esigenze che noi
portiamo avanti. Noi lo abbiamo detto: abbiamo in previsione altri
incontri con le società per chiarire questo tema, il nostro impegno
va nella direzione di ridurre tali tariffe in termini tali da
renderle omogenee con gli aumenti per le altre autostrade che hanno
una situazione analoga; questo è l'impegno che già ci siamo presi e
che continueremo con gli incontri che faremo nei giorni
prossimi.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
ringrazio il Presidente per la franchezza, perché almeno alcuni
punti sono a me ora più chiari. Sarà facile per me incontrare un
cassaintegrato, un disoccupato, un pensionato e dirgli:
"si
tratta di un meccanismo per cui il piano di programmazione dei
lavori deve tenere conto dell'equilibrio economico delle
concessionarie e quindi da qui lui capirà che questa formula
straordinaria, equilibrio economico delle concessionarie, vuol dire
della condizione sociale ed economica di un territorio ce ne frega
un piffero! A noi interessa l'equilibrio economico della
concessionaria, la remunerazione del capitale investito
indipendentemente dalle condizioni economiche in cui ci
troviamo"
, ossia
"noi vogliamo fare soldi, non ce ne frega
niente se c'è la crisi economica"
, ossia
"di questa cosa ve
ne occupate voi gente comune, lavoratori, vi riducete lo stipendio,
avrete di meno, ma noi che dobbiamo fare cassa la facciamo
comunque, anche in situazioni economiche difficili..."
.
Francamente non è questo che io immagino di una società che si dà
come obiettivo il bene comune, una società che crede nello sviluppo
globale di tutti, una società che vuole essere attenta a tutti.
Noi ci troveremo di fronte, sulla base di questa proposta della
maggioranza, che certo è un tentativo di non farsi sorprendere di
fronte a tale stangata bestiale, a quella cosa straordinaria che vi
avevo detto: avremo dirigenti regionali che hanno 10.000 euro di
stipendio al mese, che avranno lo sconto sull'autostrada e un
pensionato, un lavoratore, un artigiano, un commerciante... che gli
pagheranno sia l'autostrada, sia lo sconto, è uno scandalo! Lo
possiamo dire che è iniquo? È iniquo, non è una cosa giusta, per la
miseria! Non è una cosa che fa giustizia di un modo di vivere in
Valle d'Aosta che abbiamo conosciuto nel passato. Ci rendiamo conto
che è un momento difficile, la crisi economica, ma appunto veniamo
incontro a chi ha voglia di lavorare, veniamo incontro ai tanti che
si muovono. Abbiamo costruito tutto un sistema di servizi, abbiamo
detto che l'ospedale deve rimanere nella città di Aosta e allora
uno come fa a venire ad Aosta! Lo ripeto: non avrei mai immaginato
anni fa di perorare la causa di pedaggi autostradali bassi, perché
si pensava che fosse un lusso l'autostrada, la usano quelli che
hanno fretta, ma oggi la ferrovia non esiste, oggi percorrere la
statale è una cosa impossibile, chi lavora lo sa, vuol dire che
deve partire ore prima per raggiungere il posto di lavoro, perché
c'è sempre un ingorgo, anzi si è a rischio viaggiando e poi, di
fronte a queste situazioni, sentiamo 4.000.000 di euro di
dividendi, 7.000.000 di euro di dividendi, ossia qui c'è qualcuno
che incassa e gli altri si trovano in una situazione così davvero
insostenibile. So che è difficile, so che non è una cosa immediata,
ma dal momento che c'è una volontà politica di cercare di ridurre
questa iniquità, facciamo tale battaglia fino in fondo, facciamola
tutti assieme. La Valle d'Aosta pone seriamente nei confronti del
Governo un problema politico, come dice lei; perché l'autostrada
Salerno-Reggio Calabria non si paga e noi valdostani dobbiamo
pagare una cifra così? Poniamo il problema politico fino in fondo,
invece di dire che qualcuno non lo pagherà, senza andare a vedere
dentro questo qualcuno che ci sono persone che hanno delle
condizioni economiche per cui non hanno problemi a pagarsi
l'autostrada, invece chi la usa per lavoro potrebbe non essere
nelle condizioni di testimoniare che è pendolare! Una persona
malata di tumore che è obbligata ad andare su e giù a farsi le cure
mediche cosa fa? Paga l'autostrada a prezzo pieno? Ma stiamo
scherzando! Secondo me, su questo pezzo che avete innestato dovete
innestarne assolutamente un altro che modifichi tale condizione, si
è creato un sistema di regole, di meccanismi che producono
inevitabilmente meccanismi di aumento alla fine; bisogna rivedere
tale sistema, la Valle d'Aosta deve fare politicamente la sua parte
su questo e non accettarlo supinamente.
Presidente
- La parola al Consigliere Segretario
Tibaldi.
Tibaldi (PdL)
- Le considerazioni necessarie in sede di
replica sono le seguenti: la prima è che non si è trattato di fatti
imprevedibili o di fatti che sono "piovuti dal cielo" all'ultimo
minuto. L'altra volta lei ci ha rappresentato una situazione quasi
dell'ultima ora, che "obtorto collo" siamo stati chiamati, sulla
base del decreto interministeriale, a prenderne atto, mentre oggi a
domanda risponde in maniera più precisa che è dal 2006 i CdA si
riuniscono e argomentano sulla pianificazione non solo degli
investimenti, ma anche del recupero degli investimenti attraverso
gli adeguamenti tariffari. Non a caso lei a domanda precisa ha
risposto che fin dal 22 settembre 2009 SAV le aveva comunicato di
un possibile aumento o, meglio, di predisporre calibrati interventi
tariffari e fin dal 7 dicembre 2010 è entrata nel merito con una
missiva facendo riferimento esatto all'entità degli aumenti, che,
come lei ha ricordato, ma io ancora prima avevo scritto in
premessa, leggendo i decreti interministeriali, erano addirittura
il 20,06, così ho detto sul decreto interministeriale, lei ha detto
20,08 non so quale sia il centesimale giusto, comunque è la
richiesta della società concessionaria, che poi è stata calmierata
dall'ente concedente (ANAS) di un punto e rotti percentuali.
La prima considerazione è che non si trattava di fatti
imprevedibili, ossia non è che sappiamo dall'oggi al domani che
questo accade, anzi addirittura, se ho capito bene, lei ha detto:
"prepariamoci ad ulteriori aumenti in prospettiva, che oscillano
fra il 10 e il 13 percento"
e questa non è una notizia di
soddisfazione, anzi è un anticipo di un peggioramento dell'entità
tariffaria del servizio autostradale valdostano. La seconda
considerazione riguarda il comportamento dei nostri rappresentanti
all'interno delle due società e qui non possiamo non meravigliarci
di un comportamento che non è solo differente, ma è addirittura
opposto. In RAV hanno votato contro, in SAV con tutti i distinguo
hanno votato a favore, non è di poco conto per due ragioni: la
prima è che in RAV si sono messi una mano sulla coscienza e hanno
avuto più a cuore gli interessi di una comunità. È vero che sono
leggermente minoritari, però hanno detto:
"va bene i dividendi
della società, va bene la redditività azionaria, ma in RAV hanno
avuto il coraggio di votare contro e mi sento di condividere
appieno questo comportamento"
. In SAV hanno fatto gli interessi
dell'azionista di maggioranza:
"vorremo mica impoverire i
Benetton o i Gavio? No, piuttosto preleviamo dalle tasche degli
utenti valdostani"
.
Credo che questi due comportamenti, Presidente - le ho posto una
quarta domanda alla quale lei volutamente non ha risposto:
"quali sono i suoi intendimenti in merito al comportamento dei
nostri rappresentanti",
ha glissato... -, sono comportamenti
diametralmente opposti che stanno ad indicare le due sensibilità
differenziate, l'assenza di coordinamento politico da parte di chi
ha la delega alle partecipazioni regionali. Lei ha dato un mandato,
ha fornito delle direttive a 7 persone di cui 2 presidenti in seno
a queste società in merito al comportamento che avrebbero dovuto
tenere, perché nel 2009 lei era già Presidente, nel 2010 lo era a
maggior ragione. Non mi sembra che abbia fornito direttive, ha
scritto una lettera, ma questa corrispondenza avremo poi la
possibilità di approfondirla e al riguardo ringrazio il Presidente
della II Commissione Rosset che ha convocato all'uopo le società
RAV e SAV, commissione alla quale parteciperò ben volentieri, per
approfondire questi passaggi giusto per capire i meccanismi, perché
è giusto che sappiamo quali sono le origini di certi aumenti.
Ancora una battuta: il significato della nostra presenza in RAV
e in SAV... se vogliamo essere azionisti per partecipare ai
dividendi, dateci un segnale politico che questa è la strada,
altrimenti certe battute che sono pervenute anche da La Torre o da
Marguerettaz di cedere tutte le quote, di uscire dalle società, o
addirittura di comprarle non sono così "buttate all'aria", possono
essere oggetto di riflessione.
In ogni caso mi pare che né il Presidente, come delegato alle
partecipazioni regionali, né la Giunta, né la maggioranza abbia un
coordinamento coerente sulla situazione delle autostrade valdostane
e di questo pagano le conseguenze gli utenti con le
differenziazioni che ha citato anche Donzel, dove chi è più
sfortunato anche economicamente avrà ovviamente sulla propria
schiena il peso maggiore di tale tariffa.
