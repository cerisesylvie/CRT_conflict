Classificazione
ENERGIA
Energia idroelettrica
INDUSTRIA


Resoconto integrale del dibattito dell'aula
Oggetto del Consiglio n. 975 del 9 novembre 1994 - Resoconto
OGGETTO N. 975/X - Applicazione degli accordi relativi alla
gestione delle centrali idroelettriche funzionali agli stabilimenti
Cogne di Aosta. (Interpellanza)
Interpellanza - Visto il protocollo d'intesa siglato con la
Società Ferriere di Stabio S.A., che ai punti 2.6 e 2.7 così
recita:
2.6 a consentire l'utilizzo...omissis...dell'energia elettrica
necessaria alla produzione nell'ambito di un consorzio di
autoprodotti cui Cogne Acciai Speciali dovrà partecipare;
2.7 a cedere o far cedere alle Società contraenti,
successivamente all'acquisto da ICE delle centrali idroelettriche,
una quota compresa, a suo insindacabile giudizio, tra il 15
percento e il 49 percento del capitale azionario delle società che
sarà proprietaria di detti impianti, entro il 31 dicembre 1994.
Sentite le recenti dichiarazioni alla stampa dell'amministratore
delegato della CAS circa i ritardi burocratici dell'Amministrazione
regionale nell'applicazione di alcuni punti del succitato
Protocollo d'intesa;
i sottoscritti Consiglieri regionali
interpellano
la Giunta regionale per conoscere:
1) se si intende ancora cedere alla CAS quote del capitale
azionario della costituenda società che sarà proprietaria degli
impianti idroelettrici dell'I.C.E.;
2) quando e secondo quali criteri la Finaosta ha intenzione di
costituire la Società per l'acquisto delle azioni I.C.E. come
previsto dalla legge regionale n. 17/94;
3) se non si ritiene che sia ormai fuori tempo massimo per la
costituzione di un consorzio di autoproduttori che consenta anche
alla CAS l'utilizzo di energia a prezzo di costo entro il 31
dicembre 1994.
F.to: Lanièce - Tibaldi
Presidente -
La parola al Consigliere Lanièce.
Lanièce (GA) -
L'interpellanza ha come scopo
principale di ottenere delle risposte precise in merito ad alcuni
problemi irrisolti relativi alla Cogne-acciai speciali e protocollo
d'intesa con la Regione.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Nelle premesse si ricorda il
protocollo d'intesa e il punto in cui nel protocollo è consentito
da parte di Cogne-acciai-speciali l'acquisto di una parte della
quota delle azioni di ICE. Poi c'è un richiamo a dichiarazioni di
stampa e devo precisare che rispetto a questa vicenda non ci sono
ritardi burocratici: c'è la ricerca di un accordo che sia condiviso
dalle parti. Quando c'è una contrattazione, una parte magari cerca
di far prevalere le sue opinioni. Credo sia utile una discussione
approfondita per arrivare ad un accordo.
Rispetto alle 3 domande: se si intende accedere a quote del
capitale azionario... essendo una cosa contenuta nel protocollo ed
essendo stata recentemente ribadita da parte di Cogne-acciai
speciali, c'è la disponibilità ad andare in questa direzione per la
quota che verrà concordata e si tratterà di fare i contratti
necessari; quando Finaosta ha intenzione di costituire la società
per l'acquisto delle azioni Ilva centrali elettriche... la Finaosta
è già a buon punto nella stesura del contratto di acquisto della
totalità delle azioni, quindi la società stessa diventerà una
controllata della Finaosta, salvo la quota che verrà ceduta a
Cogne-acciai speciali; questo perché si tratta di un'acquisizione
totale e quindi non c'è bisogno di costituire un'altra società.
Rispetto alla possibilità di costituire un consorzio e alla
disponibilità di energia da parte di Cogne-acciai speciali, per il
1994 e per il 1995 non ha bisogno di avere energia da parte di Ilva
centrali elettriche, perché utilizza quote di spettanza ENEL che
garantiscono un'energia a prezzo agevolato; d'altronde non è
possibile costituire un consorzio prima di essere diventati
proprietari. L'acquisizione avverrà entro l'anno e una volta che la
Finaosta diventerà proprietaria sarà possibile procedere perché per
altro non esiste una necessità immediata di energia da parte di
Cogne-acciai speciali.
Presidente -
La parola al Consigliere Lanièce.
Lanièce (GA) -
Prendo atto della risposta. Mi fa
piacere che ci sia la disponibilità da parte della Regione di
rispettare gli accordi; per la seconda domanda, noi siamo d'accordo
su quanto detto. Sul terzo punto, mi sembra che il protocollo
dicesse di costituire il consorzio entro il 31 dicembre 1994;
ovviamente ora ciò è impossibile, dato che per dare vita ad un
consorzio occorrono circa 5-6 mesi e quindi purtroppo, come ha
appena detto l'Assessore, il consorzio verrà costituito dopo che la
Finaosta sarà diventata padrona delle quote ICE.
Per quanto riguarda il fatto di aspettare per l'acquisizione
totale, io vorrei dire che c'è l'esempio del Consorzio elettrico
valdostano, che non è proprietario di nessuna centrale; quindi
secondo me sarebbe stato più logico iniziare la procedura per la
costituzione del consorzio in modo da accelerare i tempi. Questo è
un invito per l'Assessore a cercare di trovare una soluzione in
questa direzione per accelerare la vicenda, che dura da tempo,
iniziando l'iter affinché, una volta che la Finaosta avrà ultimato
la procedura, il Consorzio sia già costituito.
