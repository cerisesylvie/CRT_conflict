Classificazione
DEMANIO E PATRIMONIO REGIONALE



Oggetto del Consiglio n. 690 del 24 settembre 2014 - Resoconto
OGGETTO N. 690/XIV - Interpellanza: "Eventuale costituzione
di un gruppo di lavoro per l'esame della problematica della
valorizzazione del patrimonio immobiliare regionale".
Presidente
- La parola al Consigliere Guichardaz.
Guichardaz (PD-SIN.VDA)
- Grazie Presidente.
L'interpellanza che ci accingiamo a discutere riprende un tema
più volte affrontato in questa sede: quello della valorizzazione
del patrimonio immobiliare di proprietà pubblica. Già nell'altra
consigliatura è stato più volte discusso dai colleghi e, per quanto
ci riguarda, non so se ricordate...la discussione sulla vecchia
Centrale Laitière e l'interpellanza fatta a gennaio sulla
destinazione d'uso del 3° piano dell'ex Maternità. Perché parlo di
un piano di valorizzazione e non di un piano vendite, di un piano
di dismissioni
tout court
? Beh, perché sono convinto che
l'alienazione di una proprietà immobiliare pubblica sia veramente
l'extrema ratio
.
La convinzione, mia naturalmente (poi non so se alcuni altri
colleghi la condividono) che sia meglio valorizzare il patrimonio
immobiliare piuttosto che venderlo (con le dovute eccezioni,
naturalmente), deriva dal fatto che, se debitamente conservato, un
immobile pubblico possa essere utilizzato a favore dei cittadini,
con ciò mantenendo la proprietà pubblica e quindi il controllo
sulla sua destinazione d'uso. Naturalmente, quando parliamo di
"valorizzare il patrimonio immobiliare pubblico" ci riferiamo a
proprietà che rivestono un qualche interesse collettivo. E a chi
spetta la decisione se valorizzare o alienare? Dovrebbe spettare
agli amministratori, anche ai politici, ma naturalmente dopo
un'attenta e reale analisi dei bisogni, delle necessità e delle
esigenze della comunità. Cerco di essere più preciso, sperando che
si comprenda lo spirito che anima questa interpellanza.
Un conto è vendere, alienare, dismettere una proprietà pubblica
che sta lì a fare la muffa, che si sta degradando, magari
irreversibilmente, che per la sua collocazione, per le sue
condizioni rappresenta un costo puro per la pubblica
amministrazione (in questo caso parliamo della Regione), una
proprietà che non può essere utilizzata a beneficio della
collettività...non so, faccio l'esempio di un immobile senza alcun
pregio architettonico, non destinabile in nessun modo a struttura
di interesse pubblico, non impiegabile nell'ambito di un progetto
di valorizzazione diffusa...che so, un magazzino, un appartamento o
un terreno isolati che non possono essere utilizzati per la loro
collocazione e dimensione nell'ambito di progetti di edilizia
residenziale pubblica ad esempio, o ad uso ufficio come
infrastruttura. In questo caso non ha senso che la pubblica
amministrazione lo mantenga nel suo patrimonio, in quanto è
semplicemente un costo, è un bene improduttivo che, in prospettiva,
non può in nessun modo essere valorizzato a beneficio della
comunità. Si tenga conto poi che, in questo momento, di risorse da
investire in manutenzione e migliorie ce ne sono proprio pochine e
quelle che ci sono vanno utilizzate centellinandole solamente
laddove ce ne sia un effettivo bisogno.
Diverso è il caso di proprietà di pregio, collocate in zone
strategicamente interessanti, che potrebbero essere impiegate ad
uso pubblico o anche solo che abbia senso mantenerle di proprietà
pubblica, così da indirizzarne l'uso, magari per rilanciare una
località turistica, un quartiere, per dare una spinta anche
economica a un particolare territorio, per creare una "vocazione",
se si può dire così. Faccio un paio di esempi, tanto per far capire
a chi ascolta cosa intendo quando dico "vocazione".
Il palazzo dove attualmente trova sede il CRAL Cogne, noto come
"Palazzo Cogne", è sicuramente un palazzo di pregio, è ubicato in
una zona interessante da un punto di vista commerciale, ma anche
amministrativo, è costruito in una zona molto ben servita dai mezzi
pubblici, appena sotto si fermano gli autobus, è a due passi dal
centro, ma ha una buona dotazione di parcheggi e, molti di questi,
anche liberi; ha cioè tutte le caratteristiche per essere un
atout
per la città, ma soprattutto per il quartiere. Beh,
sono andato a dargli un'occhiata e devo dire che mi è spiaciuto
vedere in che condizioni versa questo "bellissimo palazzo": intanto
la parte esterna dà un'idea di degrado che neppure i quartieri
della più anonima periferia...sporca, maltenuta, tra l'altro è una
zona di passaggio pubblico, ma al contempo è una proprietà privata,
quindi non si sa bene a chi tocca la pulizia; il vecchio negozio di
Canonico è tristemente chiuso, anzi è sbarrato, credo almeno da una
ventina d'anni, le persiane sono tutte impolverate e arrugginite;
da qualche tempo è stata aperta a fianco del portone dell'Ufficio
mostre un negozio gestito da commercianti (credo siano cinesi), che
occupa parte dell'area esterna con i suoi prodotti. Il palazzo,
poi, è occupato parzialmente da alcune associazioni: quella dei
Cronometristi, l'AUSER, i Combattenti e reduci della Valle d'Aosta,
il Gruppo Lavoratori Anziani della Cogne, l'Associazione dei
Partigiani (l'ANPI), l'Associazione Nazionale dei Mutilati e
Invalidi Civili, e via discorrendo. La cosa comica, anzi,
tragicomica, è che queste associazioni generalmente di anziani e di
invalidi sono state trasferite dal 4° piano al 1° piano rialzato,
forse perché il 4° piano è diventato inagibile, ma l'ascensore non
funziona! Ho chiesto e mi dicono che è ormai fermo da diversi anni
perché non più idoneo all'uso, ma non si può toccare perché pare
che sia il primo ascensore della città di Aosta ancora esistente.
Immaginatevi i reduci di guerra, i vecchi partigiani, i mutilati o
gli invalidi come possono fare per recarsi presso le sedi delle
loro associazioni! Un mezzo piano è occupato dagli uffici della
Prefettura, un altro mezzo dagli uffici delle Attività espositive
(non so se dell'edilizia scolastica), e poi uno o due piani sono
completamente abbandonati, sono disabitati. L'ascensore e la
scalinata sono sbarrati per manutenzione straordinaria con pannelli
di compensato, e quindi non è mi è stato possibile accedervi,
neanche scavalcandoli.
Ora, mi sono chiesto chi fosse il proprietario di questo
"bellissimo palazzo" (ovviamente è una domanda retorica), così
colpevolmente maltenuto. È facile immaginare cosa ho scoperto, e
cioè che è roba nostra, è della Regione, cioè dei cittadini (per la
cronaca, questo palazzo è iscritto a bilancio per un valore di
oltre 6 milioni di euro). Ho quindi provato a chiedere se ci fosse
un progetto di recupero, giusto per rilanciare il quartiere e il
palazzo, visto che quella zona non la si può proprio considerare,
soprattutto la sera tarda, il "Parioli" della città di
Aosta...provate a passare da quelle parti la sera, dopo le 11 e
mezza-mezzanotte, e poi mi dite! Beh, pare che non ci sia nulla
all'orizzonte, i commercianti cinesi, tanto per fare un esempio,
pare abbiano presentato agli uffici una sorta di manifestazione di
interesse per il locale che oggi occupano con il loro market;
dopodiché è stata fatta un'asta, ovviamente estemporanea, quindi
mirata solo a quel locale, e se lo sono aggiudicati proprio loro,
quelli che hanno fatto la manifestazione.
Ho chiesto a un funzionario dell'ufficio che si occupa del
patrimonio se si può visitare il locale un tempo adibito a
boutique
, occupato dalla
boutique
Canonico. Mi
incuriosiva capire come mai da decenni è inutilizzato e soprattutto
in che condizioni si trova, visto che è sbarrato da quando ho
memoria. Il funzionario mi ha scoraggiato dicendomi che è
pericolante, che versa in condizioni di totale inagibilità, cioè è
praticamente inaccessibile. Ora, mi sarebbe piaciuto dargli
un'occhiata, magari con qualche tecnico esperto in recuperi, per
capire se fosse possibile prevedere un complessivo progetto di
valorizzazione di quel locale, anzi di tutto lo stabile, per capire
se vi siano le condizioni per rilanciarlo e, con lui, il quartiere.
Che so? Si potrebbe pensare a un concorso di idee, a un
project
financing
, a una qualche forma di partenariato
pubblico-privato...oggi ci sono le leggi che lo consentono: il
pubblico mette lo stabile, il privato le risorse, insieme si
concorda come impiegarlo, come valorizzarlo, quanto spazio
destinare al pubblico, quanto al privato, per quanti anni...le
formule sono tante.
Oggi quella è una struttura che non rende nulla, probabilmente è
in perdita, pur valendo 6 milioni di euro. Crea degrado, non porta
nessun particolare contributo al quartiere - e dico meno male che
c'è il Circolo Ricreativo, il CRAL Cogne, che almeno porta un po'
di gente, si occupa di implementare delle attività culturali e
ricreative - e la Regione continua ad affittare locali in giro per
la città, a mettere uffici, assessorati, distaccamenti...qualcuno
mi potrà dire che al piano strade è stato trasferito l'Ufficio
immigrati...beh, ditemi voi se questa è una struttura
dignitosa...
(il Consigliere Guichardaz mostra all'aula alcune stampe
fotografiche digitali)
...questo è l'Ufficio immigrati, è la vetrina dell'Ufficio
immigrati.
Un altro esempio sono i locali del 3° piano dell'ex Maternità
(ne abbiamo già parlato), più di 1.500 metri quadrati di locali
sani, salubri, abbandonati da decenni, dagli anni '90, un costo
solo e unicamente un costo. Possibile che nessuno abbia pensato di
fare questo benedetto concorso di idee per recuperare questi spazi?
Non si può pensare di mettere lì, per esempio una RSA, di farci un
Centro Alzheimer nella zona più bassa, visto che un tempo c'era la
Geriatria, se non si vuole entrare in competizione coi servizi
esistenti? Sono comunque sempre oltre 1.000 metri quadrati
calpestabili, in una zona pregevole, che potrebbero essere
impiegati per uffici e usi abitativi.
E l'ex Centrale Laitière...sto concludendo...possibile che non
si possa pensare di recuperare quell'edificio in qualche modo? È da
più di 10 anni che rinviamo una decisione e le altre migliaia di
metri quadrati di superfici calpestabili, i terreni, gli alpeggi.
Beh, per concludere, credo che sia assolutamente necessaria e non
più prorogabile l'istituzione di un organismo interassessorile,
coordinato, che si occupi del patrimonio immobiliare, che non debba
aspettare gli umori dell'Assessore di turno, che abbia il potere di
decidere un indirizzo e di perseguire in tempi rapidi l'obiettivo
di valorizzare e razionalizzare il nostro patrimonio nell'esclusivo
interesse della comunità. Grazie.
Presidente -
La parola all'Assessore Perron.
Perron (UV) -
Merci Président.
Per certi aspetti non posso che condividere con il collega
Guichardaz le preoccupazioni che ha espresso in merito alla
necessità, all'importanza di fare, se possibile congiuntamente,
delle valutazioni che vadano nella direzione di cercare di
valorizzare al meglio il buon uso di tutto il patrimonio
immobiliare che, in qualche modo, la Regione si trova a dover
gestire, essendone proprietaria. Mi ritrovo anche nello spirito con
il quale ha presentato questa iniziativa, cioè la filosofia con la
quale lei ragiona nell'approcciarsi a questo argomento e non posso
obiettivamente che condividerla. Lo dico perché ovviamente i
processi di valorizzazione del patrimonio pubblico sono diventati
fondamentali (questo lo riconosce anche lei), soprattutto a seguito
della crisi economica che ha colpito l'economia, sia a livello
locale, sia a livello nazionale e sovranazionale, quindi credo che
l'Ente pubblico non possa che immaginare di avere un nuovo modo di
porsi, anche rispetto al passato, circa il tema in oggetto.
Dal nostro punto di vista, quindi, stiamo facendo molti
ragionamenti, sia all'interno del Governo regionale, sia con gli
uffici competenti, sulla necessità, sull'opportunità,
sull'importanza di elaborare delle politiche, di determinare degli
indirizzi in questa direzione. La Regione ha iniziato ad avviare
dei percorsi che mirano a valorizzare gli immobili pubblici,
quindi, correttamente come lei diceva, non approcciandoci soltanto
con un'ottica di dismissione, ma ragionando anche con un'ottica di
valorizzazione, per quanto possibile, prescindendo da caso a caso,
sugli immobili di proprietà. Faccio un esempio: sugli immobili siti
a Cogne vicini al villaggio minatori. Ecco, su questo, solo per
informazione, a breve verrà pubblicato il bando per la concessione
e la valorizzazione di questi fabbricati, e in questo modo il
ragionamento che si è fatto, quindi con un'ottica anche diversa
rispetto al passato, è che la Regione, pur mantenendo la proprietà
di questi immobili, ha l'obiettivo di coinvolgere i privati nel
recupero funzionale e nella successiva gestione di questi beni.
Quindi, è un indirizzo nuovo, rispetto al passato, sul quale stiamo
cercando di fare dei ragionamenti.
L'interesse della Regione (e quindi anche del Governo)
sull'argomento valorizzazione è ovviamente massimo, confermato
anche dal fatto, e di questo informerò i colleghi, sarà organizzato
un incontro pubblico su questo tema, nel prossimo autunno, dove
vorremmo che fosse aperto il più possibile ad Amministratori
locali, ma anche a operatori del settore economico, operatori del
settore edilizio, proprio per condividere, da una parte,
informazioni, e dall'altra le idee, le proposte, gli approcci,
quindi dei percorsi contrattuali anche utili a perseguire
l'obiettivo: valorizzare il patrimonio pubblico del quale
disponiamo. Certo, la politica di valorizzazione, quindi l'uso in
generale del patrimonio, implica anche la necessità di adeguare la
nostra macchina organizzativa della Regione, perché a volte magari
immaginando dei percorsi di un certo tipo sono necessarie
competenze professionali anche diverse...lei parlava appunto di
concorsi di idee, posso anche condividere...diverse e qualificate
per predisporre, ma soprattutto per gestire questi percorsi, per
gestire questo argomento e, in questo senso, con le risorse delle
quali disponiamo stiamo cercando di lavorare.
Anni fa era stato presentato, voglio dirlo, noi non c'eravamo,
un piano di dismissioni; su questo la Giunta sta lavorando, non con
l'ottica, come lei correttamente diceva, di dismettere e di
vendere, ma di fare una ricognizione completa su quelle che sono le
proprietà, il loro stato attuativo, la loro possibilità e quindi di
fare dei ragionamenti in tal senso. Quindi il piano delle vendite
permetterà, da una parte, per gli immobili che si immagina di
vendere e di dismettere di bandire le aste pubbliche, ma, al tempo
stesso, di permettere al Consiglio regionale, e perché no?
attraverso la sua commissione, di fare delle valutazioni, di fare
dei ragionamenti. Da questo punto di vista io do la disponibilità
ad approfondire questo tema nella commissione competente per
coinvolgere tutti i colleghi Consiglieri che avessero su questo
tema dei suggerimenti, delle opinioni, delle idee...da parte del
Governo regionale certamente sono ben accetti.
L'attenzione della Giunta sulla tematica in oggetto è quindi
massima. Io ritengo, senza creare a mio modo di vedere un gruppo di
lavoro specificamente dedicato al fine di evitare un appesantimento
delle procedure, sia opportuno e importante intensificare la
collaborazione con la commissione competente. Bene ha fatto il
collega, e lo ringrazio, a porre questa interpellanza. Ribadisco
che per arrivare a questo percorso di valorizzazione, quindi di
presentazione anche di tutti gli aspetti positivi che ha l'enorme
patrimonio immobiliare, siamo disponibili a un confronto
approfondito in commissione, e ribadisco l'interesse e l'attenzione
massima che il Governo regionale ha per questa tematica che si
trova, come lei citava, a dover gestire.
Presidente -
La parola al collega Guichardaz.
Guichardaz (PD-SIN.VDA)
- Grazie Presidente, e grazie
naturalmente all'Assessore per la disponibilità.
È nostro interesse sollevare sempre l'attenzione su tematiche
che oggi non possono più essere rinviate o sottovalutate. Noi
leggiamo l'entità del patrimonio regionale sui documenti allegati
al bilancio, ci rendiamo conto di avere un patrimonio...non dico
inestimabile, ma di grandissimo valore, è importante che questo
venga utilizzato per il bene della comunità, per il bene della
collettività, che sia messo a reddito e che sia...diciamo
reimpiegato e quindi riportato alle funzioni originarie o ad altre
funzioni. Sono quindi soddisfatto che ci sia, comunque, un
accoglimento riguardo alla nostra richiesta.
Io continuo ad essere però convinto - e non l'abbiamo proposto a
caso - che si istituisca un gruppo di lavoro, che può essere anche
un gruppo di lavoro, come dicevo prima,
"inter-assessorile"...perché? Perché su questa materia io ho
provato, preparandomi l'interpellanza, a sentire i vari
funzionari...su questa materia intervengono competenze e, diciamo,
interessi di più Assessorati: l'Assessorato del bilancio e
patrimonio; l'Assessorato dell'istruzione per quanto riguarda dei
beni, i beni per esempio che sono soggetti a vincoli, e quindi la
Sovrintendenza; l'Assessorato all'agricoltura, perché abbiamo anche
dei beni che riguardano il patrimonio agricolo, quindi dei terreni,
degli alpeggi, e via dicendo. Quindi è una necessità, questa, che
secondo me non può più essere sottovalutata. E lo dico anche
perché, all'interno addirittura degli stessi Assessorati, a volte
ci sono degli scollamenti interpretativi o degli scollamenti che
portano magari un ufficio rispetto all'altro ad interpretare
diversamente o ad assumere delle posizioni diverse in merito magari
al medesimo bene o in merito alla medesima problematica. Questo
oggi non è più possibile farlo, occorre che la "macchina
organizzativa", così come lei Assessore l'ha definita, funzioni,
sia cioè oliata e sia eventualmente anche ridefinita nelle sue
funzioni e nelle sue competenze. Quindi io credo che questo aspetto
qua non vada non considerato, non vada cioè sottovalutata la
necessità di creare un coordinamento tra Assessorati che si occupi
di un piano di valorizzazione, anche in vista del piano di
dismissione...non so se l'ultimo risale al 2010 o qualcosa del
genere, ma se si va a vedere quel piano di dismissione, vi potrete
rendere conto quanti di questi beni non sono stati alienati, ci
sono dei beni che sono stati a mio parere strasopravvalutati e che
non si riescono a vendere, dei beni che sono stati messi sul
mercato con dei vincoli pazzeschi, che ovviamente nessun privato ha
intenzione di sobbarcarsi, perché non sono, in nessun
modo...diciamo convertibili, non sono in nessun modo
utilizzabili.
E poi io credo che vada anche rivista la consistenza
patrimoniale, cioè noi abbiamo dei beni, faccio il caso della
Centrale Laitière, che è valutata, nei nostri documenti, 2.800.000
euro...mi sembra una cifra del genere, quando l'altra volta ha
valutato la vecchia Centrale...2 milioni e 8, 2 milioni e 7, adesso
non mi ricordo, ce l'ho qua, aspetti che glielo dico, così...no, ha
ragione, 2.048.000...quando l'altro giorno abbiamo fatto una
discussione sulla possibilità, o addirittura l'opportunità di
abbattere e di utilizzare il terreno...diciamo che è una
contabilizzazione che non ha nessun senso da un punto di vista
proprio di valore reale del bene. Quindi anche quest'aspetto va
riparametrato, le perizie devono essere delle perizie reali, devono
essere delle perizie indipendenti, perché noi abbiamo anche la
necessità di capire qual è la consistenza reale del nostro
patrimonio. Ci sono poi degli stabili, degli edifici, dei terreni
che sono addirittura sottovalutati, perché adesso...non so se è la
villa Lagnafietta, tanto per fare un esempio, qualcuno mi dice che
era stata messa all'asta a 600.000 euro o qualcosa del genere, e
poi vado a vedere quanto è valorizzata e mi sembra che parliamo di
71.000 euro...adesso non ho i dati qua, comunque che sono
assolutamente scollegati rispetto ai valori effettivi.
Ecco, l'invito è di rimettere mano a questi aspetti e, diciamo,
di ridare davvero dignità al nostro patrimonio, cercando di
valorizzarlo il più possibile. Grazie.
Presidente -
Grazie Consigliere. Punto 15 all'ordine del
giorno.
