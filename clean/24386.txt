Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 3319 del 20 febbraio 2008 - Resoconto
OGGETTO N. 3319/XII - Interrogazione: "Progetto di
allargamento bivio strada regionale n. 17 e strada comunale di
Gorrey a Roisan".
Interrogazione
Venuti a conoscenza dalla DGR 3937/07 che il Comune di Roisan
ha trasmesso la documentazione relativa al progetto esecutivo FOSPI
n. 27, concernente l'allargamento Bivio Strada regionale 17 e
strada comunale di Gorrey, senza il PUD imposto dalla Direzione
Urbanistica, come strumento attuativo in zona A, per la rampa
d'accesso e i posti auto antistanti l'autorimessa interessata,
previsti in progetto, in quanto costituenti "edificazioni in aree
libere" e pertanto sottoposte al dettato dell'art. 52 della legge
regionale n. 11/98;
Preso atto che il progetto del Comune di Roisan, è stato
approvato, pur non avendo la documentazione richiesta per legge,
sulla base di un parere del NUVVOP che ha autorizzato
un'interpretazione estensiva del concetto di edificazione di aree
libere in zona A, che non si configurerebbe per lavori anche murari
e di sedime collegati alla realizzazione di parcheggi a raso,
comprese le rampe d'accesso e i muri di sostegno;
Constatato che alcuni cittadini del Comune di Roisan hanno
presentato ricorso al TAR della Valle d'Aosta contro il progetto in
questione, per gravi irregolarità amministrative riscontrate
nell'iter del progetto;
i sottoscritti Consiglieri regionali
Interrogano
la Giunta regionale per conoscere:
1) se sia legittimo o comunque condivisibile che un Comune,
che ha disatteso non solo le prescrizioni della Direzione
Urbanistica, ma anche lo spirito e il dettato della programmazione
FOSPI, possa avere gli stessi finanziamenti dei Comuni più
corretti, sottraendo ad altri Comuni finanziamenti così
cospicui;
2) sulla base di quali ragionamenti e considerazioni
l'Osservatorio dei Lavori Pubblici e il NUVVOP hanno risolto in
senso favorevole al Comune di Roisan la problematica sopra
descritta, quando gli stessi precisano che "la soluzione adottata
non deve costituire un precedente generalizzabile";
3) su quali presupposti il Direttore della Programmazione e
Valutazione Investimenti dell'Assessorato Territorio, Ambiente e
Opere Pubbliche ha legittimato la proposta di deliberazione
divenuta poi DGR n. 3937;
4) le motivazioni che hanno portato all'adozione della
delibera suddetta a fronte di un ricorso al TAR, di cui al 27
dicembre 2007 il NUVVOP, la Direzione Urbanistica e il Comune di
Roisan erano a conoscenza.
F.to: Sandri - Fontana Carmela
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda questa interrogazione,
va rilevato che con l'approvazione del progetto preliminare
presentato dal Comune di Roisan ai sensi della legge n. 48 la
Giunta regionale aveva prescritto al Comune medesimo la
predisposizione di un PUD esclusivamente per la rampa d'accesso
all'autorimessa, per le murature di sostegno della stessa e per il
parcheggio antistante, ai sensi dell'articolo 52, comma 4, lettera
a), della legge regionale n. 11/1998 (legge urbanistica), pur
sussistendo non indifferenti questioni interpretative in ordine
all'applicazione dell'articolo stesso, questioni che sono poi
emerse in seguito e sottoposte all'attenzione sia del NUVVOP, sia
dell'Osservatorio per l'attuazione della legge n. 11/1998 e per
l'applicazione del PTP. Il Comune, relativamente a queste
prescrizioni formulate dalla Direzione urbanistica, ha comunicato
nel mese di ottobre 2007 di non aver potuto predisporre il
prescritto PUD, argomentando questa impossibilità e chiedendo di
poter mantenere le stesse caratteristiche del progetto senza la
predisposizione del PUD, ovvero di modificare la costruzione della
rampa realizzando scarpate inerbite in luogo dei muri di sostegno
di progetto. La richiesta è stata sottoposta al NUVVOP e da questo
attentamente esaminata nel corso di 2 successive riunioni; poi la
questione è stata sottoposta all'Osservatorio per l'attuazione
della legge n. 11/1998 e per l'applicazione del Piano territoriale
paesistico in ragione delle funzioni attribuite a tale organo.
L'Osservatorio ha fornito chiarimenti interpretativi circa
l'applicazione del citato articolo di legge stabilendo che le
autorimesse - con le relative rampe e con i relativi accessi - sono
infrastrutture realizzabili nel sottosuolo delle aree libere e i
parcheggi sono infrastrutture complementari a quelle viarie in
senso stretto - essendo destinate alla sosta dei veicoli - e, come
tali, costituiscono elementi di completamento del sistema delle
infrastrutture pubbliche, da ricomprendersi fra quelle "leggere" di
cui alla deliberazione n. 2761/2004 (che, se le interessa, le posso
far avere). Inoltre i manufatti atti al contenimento del terreno
non devono essere considerati "edificazione in aree libere", in
quanto per "edificazione" è da intendersi la realizzazione di
volumi edilizi, che, come si è visto in questo caso, non lo sono. A
conclusione di dette analisi il NUVVOP ha espresso parere
favorevole, tenuto conto del parere a sua volta espresso
dall'Osservatorio, precisando che la soluzione adottata non deve
comunque costituire un precedente generalizzabile in quanto
strettamente funzionale al caso di specie e, in particolare, al
rapporto procedimentale di legittimo affidamento instauratosi fra
Regione e Comune. Con ciò, come è naturale, il NUVVOP non ha certo
inteso introdurre o contestare una deroga ai principi della legge
urbanistica e/o del Piano territoriale paesistico, ma semplicemente
riferirsi all'introduzione nell'iter procedimentale normale di un
sub-procedimento di ulteriore esame: questo, sì, eccezionale, ma
ben giustificabile nell'ottica di tener conto, appunto,
dell'affidamento ingenerato nel Comune di Roisan dall'approvazione
del progetto nel suo complesso e del principio della conservazione
degli atti; peraltro - e nella stessa ottica - ha ritenuto corretto
far concludere al Comune la procedura, già avviata, di adozione del
Piano urbanistico di dettaglio della zona interessata
dall'intervento. Il Direttore della programmazione e valutazione
investimenti ha formulato parere favorevole sulla proposta di
deliberazione, divenuta poi la deliberazione della Giunta regionale
n. 3937/2007, non sussistendo alcun presupposto di illegittimità
della stessa e in relazione al parere formulato dal NUVVOP. D'altra
parte - qui c'è una contraddizione - risulta difficile credere che
il NUVVOP e la Direzione urbanistica fossero a conoscenza al 27
dicembre 2007 di un ricorso datato 9 gennaio 2008 e notificato, a
quanto pare, soltanto al Comune di Roisan il 14 gennaio 2008. Da
informazioni assunte, si è potuto apprendere che al Comune di
Roisan in data 14 gennaio 2008 è stato notificato un ricorso da
parte di una cittadina avverso e per l'annullamento delle
deliberazioni comunali di approvazione del progetto definitivo e
del progetto esecutivo dell'opera, del decreto di esproprio e del
verbale di immissione nel possesso (probabilmente relativa a
terreni propri). Tale ricorso peraltro non risulta attenere in
nessuno dei suoi motivi a censure che riguardino il comportamento
della Regione, bensì contiene censure relative al comportamento del
Comune ed alla legittimità di alcuni suoi atti. Sono questioni che
esulano del tutto dalla competenza e dalle funzioni degli organi
regionali; infatti tale ricorso, allo stato, non è stato notificato
ad alcun organo regionale.
Presidente
- La parola al Consigliere Sandri.
Sandri (PD)
- Non sono soddisfatto dell'illustrazione
dell'Assessore, qui il quadro è abbastanza chiaro. La Giunta
regionale chiede un PUD, il Comune di Roisan non è in grado di
farlo, perché ci sono varie motivazioni; pur di far andare avanti
il progetto, l'Amministrazione regionale trova della "gabole" per
evitare che tale PUD sia determinante. Questa è la situazione che
abbiamo di fronte, ossia esiste una legge della Regione e il
Dipartimento della programmazione e il NUVVOP fanno di tutto per
andare contro le leggi della Regione: questo è molto grave!
Innanzitutto vi è un mezzo falso rispetto alla definizione del
progetto, perché il progetto non è un parcheggio a cielo aperto, ma
è un parcheggio formato da una parte a cielo aperto e da una parte
interrata, ma che, tenuto conto che ci deve essere una rampa di
accesso, è fuori dal livello del terreno, quindi è nuova
volumetria, su questo non c'è storia: c'è una nuova volumetria,
tant'è vero che la Direzione urbanistica ha preteso tale "cosa".
Noi abbiamo una tempistica impressionante: il 1° dicembre scadono i
termini per presentare la documentazione, il Comune di Roisan non
ha la documentazione perché non è riuscito a fare il PUD, il 3
dicembre il NUVVOP si riunisce per l'Ospedale, l'ordine del giorno
è: conclusione dell'istruttoria sullo studio di fattibilità
finalizzato all'ammodernamento delle strutture ospedaliere in un
unico presidio, poi c'è varie ed eventuali, e cosa affronta subito?
Varie ed eventuali, il "problema Roisan"... per inventarsi tale
questione, che non sarebbero "edificazioni in aree libere", in
quanto per "edificazione" si intende la realizzazione di volumi
edilizi, mentre qui sarebbero strutture leggere... questa è una
velocità sospetta da parte dell'Amministrazione regionale, ma a
maggior ragione in quanto il PUD non si sa che fine fa, perché ci
saranno e vi sono state delle osservazioni di cittadini che
potrebbero far sì che il Comune di Roisan non sia nelle condizioni
di adottare un PUD. Non è possibile quindi dare un'autorizzazione
in mancanza della documentazione prevista dalla legge: questo è
grave! Che non abbiate più il senso della legge (o quanto meno i
vostri funzionari)!
Vi sono delle irregolarità gravi, ne cito solo una: la
deliberazione con cui si approva il progetto contiene un accordo
integrativo mai firmato dalla Regione, perché non lo condividevate,
il verbale di Giunta è del 15 novembre 2007 e dice:
"visto la
relazione del progettista che ha fatto una serie di osservazioni
sulle controdeduzioni..."
, peccato che la relazione del
progettista sia del 20 novembre, ossia il 15 novembre il Comune di
Roisan ha approvato un testo in cui c'è dentro una relazione che è
di 5 giorni dopo! Questa è follia! Andiamo a vedere le
controdeduzioni, le controdeduzioni sono di tutta una serie di
persone e sono tutte bocciate, salvo in un caso e il caso è quello
del Sig. Barrel Silvio e Diemoz Gioconda, proprietari dei...
mappali 245, 250 foglio n. 13, che, guarda caso, è il Sindaco che
si è firmato la sua deliberazione! Il Sindaco in Consiglio comunale
ha approvato le controdeduzioni positive solo nel suo caso, mentre
in quasi tutti gli altri le ha bocciate. Per quanto riguarda gli
altri, la causa è sempre questa: "non è possibile accettare le
indicazioni di questo perché non vanno bene, salvo il caso...",
perché? Perché mi ha detto lo stesso Sindaco nel mio ufficio,
quando è venuto a cercare di trovare una "quadra" su questo
problema, non so per quale motivo, perché avevo fatto solo una
verifica negli uffici della programmazione:
"Sant'Iddio,
Consigliere Sandri, questa è l'unica cosa che ho fatto per me in 15
anni che ho fatto il Sindaco lì, perché è quella di allargare la
strada per arrivare a casa mia, ma mi farai fare una volta una cosa
per me, Santa Madonna!"
, questo è il Sindaco di Roisan. Ora
tutti a Roisan sanno bene che questa strada è allargata per
arrivare alla casa del Sindaco, quando palesemente dalla
conformazione orografica si capisce che lì l'uscita sarebbe verso
Valpelline e c'è un andazzo assolutamente naturale per arrivare
alle cose... Voglio dire... falsità nella predisposizione della
deliberazione, un PUD che ancora deve essere approvato e non si sa
come sarà approvato e quando, una comunicazione al NUVVOP del 19
dicembre, a cui era stata fatta opposizione che si sarebbe fatto...
quindi non è vero che il NUVVOP non sapeva, il 19 dicembre ha
ricevuto una comunicazione su questo tema. Credo che ve ne sia
abbastanza per rendersi conto che il NUVVOP come è successo per
l'Ospedale... mi sembra sia un organismo che rapini il Consiglio
regionale delle leggi che fa, è fatto per adattarle alle esigenze
contingenti, particolarmente quelle dei sindaci; in questo caso con
anche il sospetto che vi siano degli interessi privati del Sindaco
in questione nella problematica. Credo che la Giunta regionale
debba rivedere questo provvedimento e bloccarlo finché tutta la
questione non sia risolta a livello di TAR... e non sia risolta
nella chiarificazione urbanistica della questione: è un fatto molto
grave. Fra l'altro, ritengo che l'esagerata tempistica dimostrata
dal NUVVOP e in particolare dalla programmazione sia quanto meno
sospetta, per cui, come ha fatto Marchionne: con la "FIAT" per
farla ripartire, credo che un po' di spostamenti di dirigenti non
sarebbe male, in modo da avere forze nuove che affrontino questo
tema senza avere la presunzione che loro sono lì a vita, come
baroni proprietari di tali dipartimenti, mentre dovrebbero essere,
come noi, avvicendati. Noi abbiamo ogni 5 anni la verifica, loro
non ce l'hanno e questo credo sia un segnale su cui tutti dobbiamo
riflettere.
