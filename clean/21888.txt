Classificazione
TRASPORTI E VIABILITÀ
Trasporti



Oggetto del Consiglio n. 1599 del 23 novembre 2005 - Resoconto
OGGETTO N. 1599/XII - Cambiamenti societari nelle aziende di
trasporto pubblico. (Interrogazione)
Interrogazione
Appreso che in alcune delle società che gestiscono il
servizio di trasporto pubblico in Valle d'Aosta ci sarebbero stati
dei cambiamenti societari importanti;
Ricordato che tali società gestiscono il servizio di
trasporto pubblico sulla base di contratti di servizio stipulato
con la Regione;
Al fine di conoscere qual è il quadro delle società che
gestiscono i servizi di trasporto pubblico su strada in Valle
d'Aosta e chi sono i proprietari;
il sottoscritto Consigliere regionale
Interroga
l'Assessore competente per sapere:
1) se è a conoscenza di trasformazioni societarie che hanno
riguardato società di autolinee operanti in Valle d'Aosta sulla
base di contratti di servizio con la Regione, e se tali eventuali
trasformazioni possono aver riflessi sul servizio di trasporto
pubblico svolto in Valle d'Aosta;
2) chi sono i proprietari delle società di autolinee che
operano in Valle d'Aosta sulla base di contratti di servizio
stipulati con la Regione Valle d'Aosta.
F.to: Riccarand
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Il collega Riccarand chiede se siamo a
conoscenza delle trasformazioni societarie che hanno riguardato
società di autolinee operanti in Valle d'Aosta, sulla base dei
contratti di servizio con la Regione e se tali eventuali
trasformazioni possono aver riflessi sul servizio di trasporto
pubblico svolto in Valle d'Aosta. Sono a conoscenza di ciò,
d'altronde le trasformazioni dell'assetto societario delle società
"SAVDA" e "SADEM" erano state annunciate anche dai giornali; non si
ha motivo di ritenere che da essere possano derivare riflessi
significativi sull'erogazione del servizio di trasporto pubblico
svolto da tali società in Valle d'Aosta. Non risulta infatti che le
2 aziende abbiano subito modifiche significative dell'assetto
produttivo gestionale con riferimento ai servizi oggetto di
concessione nella nostra Regione, anzi semmai è vero che in virtù
di tali modifiche "SAVDA" è uscita da "SADEM" e quest'ultima ora ha
un suo assetto societario, che non vede la presenza di "SAVDA". In
effetti, sull'onda della richiesta del collega Riccarand, abbiamo
chiesto conferma di quanto già ci era noto; ne do quindi lettura,
anche se è stato un atto di cortesia da parte dell'azienda.
In risposta alla seconda domanda, attualmente la situazione è la
seguente: "SAVDA S.p.a." è di proprietà della famiglia Bordon,
nelle persone dei sigg. Cesare, Giuseppe e Roberta Bordon, tutti
residenti ad Aosta; "SADEM S.p.a.", la totalità delle azioni sono
intestate alla "RIVA Piemonte trasporti" con sede legale in
Grugliasco, proprietari della "RIVA Piemonte trasporti" e gli
azionisti sono: 80% "SAB Piemonte S.r.l.", piazza Marconi, Bergamo,
15% Proto Nicola, 5% Alpignano Ettore. Per quanto riguarda le altre
due società ne do rapida lettura, ma non hanno subito modifiche:
"SVAP" è una società cooperativa, i cui soci sono rimasti quelli
storici, mentre la "VITA S.p.a." ha la totalità delle azioni di
proprietà della famiglia Calliera. Sotto questo punto di vista gli
attuali assetti societari non hanno quindi determinato accorpamenti
che possano portare a una diversa presenza da parte delle ditte
interessate per quanto concerne l'erogazione del servizio di
trasporto pubblico in Valle d'Aosta, anzi, c'è stata una
semplificazione per quanto riguarda la presenza di "SAVDA"
all'interno di "SADEM".
Président - La parole au Conseiller Riccarand.
Riccarand (Arc-VA) - Prendo atto delle informazioni date
dall'Assessore rispetto a questi cambiamenti societari, che
riguardano soprattutto la "SADEM" e i rapporti fra "SADEM" e
"SAVDA" e che questo non ha comportato delle modificazioni o dei
problemi rispetto alla gestione dei contratti di servizio. C'è un
aspetto su cui torneremo più avanti, perché c'è un'interpellanza
specifica che riguarda la questione dell'integrazione tariffaria:
su questo anche gli assetti societari possono avere un riflesso non
indifferente, perché se si determina una situazione di tensione fra
alcune società, questo può avere degli elementi negativi rispetto
all'integrazione tariffaria, comunque questo è un punto che
riprenderemo, perché c'è una interpellanza più avanti su questo
problema.
