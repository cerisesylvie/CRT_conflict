Classificazione
TURISMO E INDUSTRIA ALBERGHIERA



Oggetto del Consiglio n. 1932 del 20 ottobre 2022 - Resoconto
OGGETTO N. 1932/XVI - Interpellanza: "Visione, strategie e
strumenti per favorire la destagionalizzazione dei flussi turistici
in Valle d'Aosta".
Bertin (Presidente) -
Punto n. 37. Illustra il
consigliere segretario Distort.
Distort (LEGA VDA) -
Poiché mi risponderà immagino
l'assessore Guichardaz, le anticipo che, avendo lei anche delega
allo sport, per spirito sportivo le do un vantaggio sul dibattito
dialettico di quest'interpellanza. Io sono ben cosciente che quanto
contenuto soprattutto nel quesito dell'interpellanza è né più né
meno che il programma di un'intera legislatura, però poiché
"programma" è una parola che significa scrivere prima, vuol dire
che per avere un programma, bisogna avere già una visione, ed è
esattamente la natura dell'interpellanza, capire quale visione.
Ecco, il vantaggio è già stato appianato.
Effettivamente in un Paese che deve ripartire, il turismo non
può essere considerato un fattore stagionale, soprattutto in un
territorio come la Valle d'Aosta che vede il settore turistico
occupare una parte preminente della sua economia. La scelta, si sa,
di programmare le vacanze in periodo estivo e nelle vacanze
invernali è dettata da regole che vanno al di là della
programmazione del turismo, ma che comunque risiedono anche
nell'attività e nel funzionamento della nostra società: attività di
lavoro, ferie, l'organizzazione delle famiglie, la scuola, quindi
sono tutta una serie di fattori che interferiscono e che in qualche
modo vanno a forzare la stagionalità. La sfida diventa ancora più
competitiva e quindi quello dell'Assessore al turismo diventa
ancora più ruolo cardine. Pertanto, quanto è richiesto
all'Assessore al turismo, soprattutto in questo periodo, è uno
sforzo imponente, una sfida che riconosco imponente, ma che lei
deve assumere e soprattutto deve sapere gestire.
Teniamo conto che la stagionalità, come è del tutto noto, fa sì
che noi abbiamo più o meno, dai dati che ho recuperato, un tasso di
occupazione rispetto alla capacità ricettiva nel settore turistico,
quindi alberghiero ed extra alberghiero, del 30-35 percento annuo.
Quindi è un dato che per certi versi, anche di fronte a certe
stagioni, in particolare alla recente stagione estiva, porta dei
dati di soddisfazione da parte di un settore, però comunque, a
rifletterci dal punto di vista dell'amministrazione di un
territorio, sono numeri che richiedono di essere superati, di
essere sorpassati, bisogna andare oltre questo 30-35 percento.
Anche perché teniamo conto che le attività imprenditoriali legate
al turismo invece hanno una distribuzione e un'occupazione delle
spese che va ben oltre questo 30-35 percento, perché comunque ci
sono spese fisse, spese di personale anche se è personale
stagionale, che comunque si distribuiscono in un periodo e in
un'incidenza maggiore.
Proprio perché lo sforzo è arduo, io le dico, Assessore - spero
che lei ne sia già cosciente, però lo ribadisco - che è
estremamente importante che ci sia un ruolo sinergico nella Giunta,
perché nella declinazione di una visione strategica del turismo
intervengono fattori esterni alla pura competenza del turismo; sono
fattori infrastrutturali, fattori legati anche al territorio e alla
cultura, che un'ulteriore sua delega, ma anche attività produttive,
all'innesco di iniziative che richiedono comunque una
collaborazione interassessorile. Questo è il tenore di un Governo,
soprattutto in un periodo così delicato per l'economia della Valle
d'Aosta.
Una riflessione simile io l'avevo già portata all'attenzione
dell'aula circa due anni fa: le avevo dato il beneficio del fatto
che era da poco insediato, per cui mi ero limitato semplicemente a
dare un appello accorato, a incitarla su questa visione. Oggi
l'appello diventa un incalzare, perché è estremamente importante,
non possiamo rimandare, almeno proprio come visione!
È vero anche che l'appetibilità turistica, nei periodi esterni
alle stagioni di maggior flusso, dipende giustamente dalle capacità
della classe imprenditoriale, degli imprenditori di settore, questo
è del tutto evidente. Ma la pubblica amministrazione, non
sostituendosi alla libera imprenditoria e ai meccanismi della
libera imprenditoria, però deve porre le condizioni, deve saper
porre le condizioni in modo da mettere in atto delle dinamiche che
siano capaci di definire questa attrattività extra-stagionale.
Queste condizioni sono le più disparate - tra l'altro io immagino
che se lei ha sforato nella risposta al mio collega Aggravi, su
questo tema io penso che, considerato che è un programma di una
legislatura e tratta un ambito ancora più ampio, sia necessaria una
sorta di seduta di Consiglio dedicata - però io mi aspetto, anche
nella sintesi di una risposta, che possono essere percepibili gli
elementi di bontà o meno, la chiarezza o meno di una visione che
sappia portare e determinare queste condizioni, perché gli
operatori turistici, gli operatori del settore, possano muoversi
con tutto il dinamismo della loro capacità imprenditoriale.
Alla luce quindi di queste considerazioni, esplicito il tema del
solo quesito. È un solo quesito conciso, anche generale, ma non
generico per chi è competente, ed è sicuramente fondamentale. Si
chiede al Governo regionale di portarci a conoscenza di quali
siano, a integrazione della situazione attuale, la visione, le
strategie e gli strumenti che si intendono attivare, per favorire
una corretta destagionalizzazione dei flussi turistici in Valle
d'Aosta; è già difficile pronunciarlo, immaginiamo la difficoltà a
eseguirlo, però questo è il suo compito: lei è lì che siede e
quindi questo è il suo mandato.
Sicuramente non sarà sufficiente il tempo previsto per la sua
risposta, ma i minuti disponibili potranno essere sufficienti a
capire qual è il tenore dell'attività di Governo della Regione in
un settore così importante come il turismo. Grazie per
l'attenzione, ascolto la risposta.
Presidente -
Assessore Jean-Pierre Guichardaz.
Guichardaz J. (FP-PD) -
Voglio confortare più chi ci
ascolta che lei, nel senso che prima c'erano quattro domande molto
articolate e richiedevano per ogni domanda almeno tre o quattro
declinazioni, invece la sua è una domanda - come dice lei - su una
visione e una programmazione pluriennale, di periodo più lungo, di
legislatura, quindi ho cercato di sintetizzare al massimo. Ma il
suo suggerimento, rispetto a un confronto franco e anche, secondo
me, costruttivo sulle strategie e sulle idee che possono, ripeto,
essere condivise ma anche no, nel senso che poi in politica vale
sia l'aspetto della condivisione, sia quello della polemica
politica, però non c'è nessun problema rispetto a un tema così
complesso anche di trovarsi in Commissione o in altri contesti per
ragionare in termini più ampi, perché come dice lei una tematica
del genere richiederebbe un confronto lungo, articolato e su
argomentazioni che non siano risolvibili nei dieci minuti di una
risposta.
Una premessa: solo l'altro ieri mi sono confrontato lungamente
con alcuni imprenditori di settore, come li ha definiti lei, del
campo turistico e devo dire che mi hanno confermato anche per
quest'anno un'inedita presenza di turisti nell'attuale periodo e
nei periodi fuori stagione. Io pensavo che questa presenza così
massiccia negli esercizi soprattutto di fondo Valle, ma anche in
alcune località più gettonate da un punto di vista turistico, e
devo dire anche, da quello che mi è stato confermato, in località
minori, avvalora l'idea di un turismo che probabilmente con il
Covid (io non imputo alla strategia di comunicazione-promozione,
perché sarebbe prendersi dei meriti che poi non sono verificabili)
conferma un trend che va proprio nella direzione di una nuova
modalità di fare vacanza, non di fare turismo, ma proprio di fare
vacanza. È una modalità che concentra ampie fette di turisti
estremamente interessanti, parecchi internazionali tra l'altro
della vicina Svizzera, per esempio, Germania e altri, che dicono di
un interesse per la nostra meta Valle d'Aosta, che è legato al
territorio e credo che sia favorito anche dal clima, quindi dal
cambiamento climatico; abbiamo visto in questi giorni delle
ottobrate che credo non si ricordano forse neanche nei luoghi dove
le ottobrate sono considerate una normalità. Va da sé che già con
questa destagionalizzazione in corso noi facciamo quello che
possiamo, nel senso che concentriamo moltissime delle nostre
energie e risorse per una promozione che vada nella direzione di
suggerire la vacanza alternativa e nei periodi più interessanti
sotto il profilo della vacanza
slow
, intelligente e
sostenibile, che sono appunto i periodi - come diceva lei e come li
ha un po' sintetizzati - destagionalizzati.
Io le leggo la risposta; poi ripeto, il tema è talmente ampio
che si può, secondo me, affrontarlo anche in altra sede. I numeri
sono di fonte Istat, al netto delle locazioni turistiche brevi che
al momento non sono regolamentate e che quindi non appaiono
direttamente, ma che pare siano importanti sotto il profilo della
fruizione, perché parliamo forse di un terzo delle presenze non
registrate.
Lei chiede quali siano a integrazione la visione e gli strumenti
che si intendono attivati. Lo sviluppo del sistema turistico
regionale e la comunicazione della destinazione Valle d'Aosta sono
guidati da una visione che mette al centro l'autenticità. La Valle
d'Aosta è molto più di una meta turistica, è un luogo non comune,
speciale, autentico dove la natura incontra l'avventura, dove la
cultura si fonde con l'armonia del paesaggio e dov'è possibile
ritrovare sé stessi attraverso emozioni uniche; che è un po' il
nostro
claim
che ha uniformato questi due anni di specifica
promozione turistica.
In Valle d'Aosta mettere al centro un valore come l'autenticità
significa, tra le altre cose, diversificare l'offerta, segnando
un'importanza prioritaria allo sviluppo e alla promozione delle
componenti dell'offerta turistica che afferiscono alle categorie
del turismo lento, del turismo culturale in senso ampio e del
turismo enogastronomico. Per questo le diverse azioni messe in
campo dall'Assessorato, ad esempio le comunicazioni pubblicitarie,
le pubbliche relazioni con giornalisti,
influencer
, le
partecipazioni ai saloni turistici e così via, sono spesso
focalizzate proprio su questi temi. Per questo anche quando il tema
centrale della comunicazione di altra natura, riguardo ad esempio
all'offerta sciistica sportiva, questi temi di offerta legati
all'identità della destinazione non sono comunque mai trascurati,
questo proprio per scelta politica.
D'altra parte, nel nostro territorio, diversificare l'offerta è
anche la prima strategia per sostenere i flussi turistici nelle
stagioni intermedie. Per questa ragione l'Assessorato dedica grande
rilievo, oltre che alle componenti dell'offerta già ricordate,
anche al
wellness
e a proposte tipiche delle stagioni di
spalla, come gli itinerari per l'osservazione dei colori autunnali.
Inoltre, negli ultimi anni, ha messo al centro della propria
attività lo sviluppo e la comunicazione del nuovo prodotto
turistico, che è il Cammino Balteo, come accennavo prima, che è
stato ideato proprio per favorire la dislocazione dei flussi
turistici nel tempo e nello spazio. Il Cammino Balteo infatti
collega località di media e bassa montagna ed esprime al meglio le
proprie potenzialità nelle stagioni intermedie. Anche su questo
prodotto, come dicevo prima al collega Aggravi, c'è veramente un
interesse enorme ed è un prodotto che coniuga la parte fisica,
quindi del cammino, con una parte culturale, l'enogastronomia, cioè
quel tipo di turismo lento, slow e sostenibile di cui accennavo
prima.
A questo proposito merita ricordare che, per la conformazione
del nostro territorio, lavorare per la diversificazione
dell'offerta significa anche favorire una diversificazione delle
destinazioni, tutto a vantaggio di una maggiore sostenibilità e
resilienza del sistema turistico regionale nel suo complesso.
Sempre nell'ambito della strategia di diversificazione dell'offerta
si collocano anche le azioni volte a sostenere, dal punto di vista
organizzativo o della comunicazione, gli eventi che si collocano
nelle stagioni intermedie, siano essi eventi sportivi, culturali o
eventi dedicati alla tradizione e alle produzioni tipiche
regionali. Ne sono esempio manifestazioni come il campionato di
biliardo sportivo a Saint-Vincent, che volutamente è stato messo in
un periodo di scarso afflusso turistico, ma che intercetta migliaia
di persone tra atleti e accompagnatori, il torneo di tennis
Courmayeur Ladies Open 2021, Plaisirs de culture en Vallé d'Aoste,
che è un evento che offre cultura sia ai valdostani sia a un ampio
pubblico di turisti interessati alla cultura come motore del
turismo, Musicastelle per esempio, i cui appuntamenti volutamente
quest'anno erano distribuiti da giugno ad ottobre, il Marché au
Fort (lei parla di trasversalità: il Marché au Fort non fa
riferimento direttamente all'Assessorato al turismo, ma
all'Assessorato all'agricoltura, però a livello di promozione noi
collaboriamo), la festa de Lo Panner, che è appena avvenuta adesso
e che ha attirato un grande pubblico molto interessato, moltissimi
turisti e molti altri ancora.
La destagionalizzazione dei flussi è inoltre uno dei criteri
considerati nella selezione dei mercati da presidiare e dei
target
di riferimento. È infatti possibile, anche a parità
di prodotto proposto, contrastare la concentrazione temporale dei
flussi turistici rivolgendosi ai mercati geografici e a target
diversi, tenuto conto che non tutti i turisti viaggiano
preferibilmente negli stessi periodi dell'anno; i francesi,
svizzeri e tedeschi hanno vacanze diverse, in periodi diversi.
Infine, ricordo che non è mai agevole stabilire un legame
diretto tra le azioni di comunicazione in particolare di una
destinazione turistica e i flussi turistici rilevati; non è detto,
come dicevo prima, che sia la promozione ad attirare le persone.
Segnalo però che lo scorso anno, dopo una serie di
spot
televisivi dedicati al turismo autunnale e a una campagna
media
dedicata proprio al turismo destagionalizzato, abbiamo
avuto un'ottima stagione turistica, recuperando valori analoghi a
quelli del 2019, anno in cui si era registrato il miglior novembre
di sempre e sembrerebbe che quest'anno addirittura questi flussi si
stiano superando.
Presidente
Per la replica il consigliere segretario
Distort.
Distort (LEGA VDA) -
Grazie Assessore per la risposta e
per l'onestà intellettuale, relativa al fatto che questo è un tema
che giustamente ha bisogno di essere sviscerato in opportune sedi,
quindi anche la possibilità di accesso di questo tema alla
Commissione competente, guardo il presidente di Commissione,
sicuramente potrebbe essere un'ottima iniziativa a corollario di
quest'interpellanza.
Io sono un semplice architetto e so perfettamente di non essere
minimamente all'altezza di operatori del settore e di persone
competenti in promozione, in turismo, in dinamiche, in economia
turistica, per cui io presto umilmente la mia voce e niente di più,
e non faccio il grillo parlante nella maniera più assoluta, però è
del tutto evidente che il tema della destagionalizzazione diventa
una sfida imponente, necessaria e indispensabile.
Immaginiamo anche soltanto la dinamica del reperimento del
personale. É noto che quest'anno la grande difficoltà
paradossalmente è stata la disponibilità di personale, dettata sia
dal fatto che il contratto di lavoro stagionale non è di per sé
appetibile, però tant'è, sia perché c'è una concorrenza sleale del
sistema del reddito di cittadinanza scriteriato, che quindi crea
effettivamente una concorrenza sleale e non si può risolvere la
cosa con un aumento della retribuzione del personale, che poi grava
sull'imprenditore, è inconcepibile.
Per cui una risposta potrebbe già essere di andare in questa
direzione, cioè riuscire a coprire il periodo di bassa stagione.
Per le varie iniziative ed eventi, sulla promozione lei ha detto
non è così determinante che nel momento in cui ci sia una
promozione ci sia automaticamente un ritorno; è chiaro, bisogna
anche vedere che ci sia una promozione mirata ed efficace. Allora,
senza nulla togliere minimamente alla competenza e alla
professionalità del personale attualmente impiegato in questo, però
anche l'ipotesi di allargare la visuale e valutare se è il caso di
dare affidamenti a ditte specializzate, a figure di altro livello,
senza fare un discorso aristocratico, senza fare un discorso di
affidamento o comunque di pagelle a chi opera la promozione a
tutt'oggi. Se c'è la possibilità di migliorare, è estremamente
importante.
Un'ulteriore riflessione è questa. È vero, c'è un
pathos
che anima gli utenti e i viaggiatori, soprattutto dopo l'evento
pandemico, che li spinge a cercare
location
per i propri
soggiorni evitando il sovraffollamento e questo gioca a nostro
favore. Questo dev'essere intercettato con una grande capacità e
concludo con un esempio: a malincuore io cito una realtà simile
alla nostra, che è il nostro grande competitore, e le dico con
senso patriottico della nostra
petite patrie
, che mi spiace
che riesca sempre o spesso ad anticiparci, ed è la Provincia di
Bolzano. Già anni e anni fa la Provincia di Bolzano aveva deciso di
strutturare il corso Casa Clima: un corso di approfondimento per
architetti, ingegneri, geometri, periti di settore, per andare a
creare queste sorte di
master
di primo, secondo e terzo
livello sugli aspetti legati all'efficientamento energetico. Loro
su questo hanno costruito un
business
di
destagionalizzazione, attraverso un tema: la formazione. Tant'è che
io come architetto avevo pensato: "Beh, vedo un attimino se riesco
a mettere il mio corso in periodo estivo, in periodo invernale così
ne approfitto e faccio vacanza"; no, non esiste, perché i corsi
sono solo ed esclusivamente all'interno delle stagioni basse. In
questo modo a Bolzano riempivano i loro alberghi quasi in
continuità, legato a quest'iniziativa.
A noi non mancano intelligenze, non mancano strutture che siano
in grado di poter essere appetibili per un turismo di informazione,
di approfondimento, di studio e quindi lavoriamo in questa
direzione. Buon lavoro.
