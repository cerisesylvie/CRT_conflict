Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 3409 del 20 marzo 2024 - Resoconto
OGGETTO N. 3409/XVI - Interrogazione a risposta immediata:
"Condizioni e tempi della nuova offerta da parte di CVA Energie di
fornitura di energia elettrica a prezzo variabile".
Bertin (Presidente) -
Punto n. 5.02. Ha chiesto la parola
il consigliere Marquis, ne ha facoltà.
Marquis (FI) -
Negli ultimi sei mesi il prezzo
dell'energia all'ingrosso sta scendendo e sta arrivando ai livelli
pre-crisi, ma nel frattempo le tariffe ai cittadini non si sono
adeguate al ribasso. In Valle d'Aosta, come nel resto d'Italia,
sono state lanciate delle offerte a prezzo fisso, in particolare è
stata lanciata nel mese di settembre un'offerta al prezzo fisso a
11,93 centesimi, da allora i prezzi sono scesi e di molto,
all'ingrosso del 24,3% sui PUN dell'energia. Nel mese di dicembre
avevamo presentato un ordine del giorno in Consiglio in occasione
della discussione del bilancio, laddove sostanzialmente si chiedeva
di interloquire con la società per poter mantenere in vita
l'offerta "sconto 40%", in parallelo con l'offerta a prezzo fisso
per chi volesse optare per questa soluzione. Avevamo fatto quella
proposta perché era ormai chiaro, tenuto conto di quello che era il
contesto, cosa sarebbe successo.
Nel mese di febbraio anche le associazioni dei consumatori si
sono poste la medesima questione e hanno lanciato un appello alla
società CVA di rivedere l'offerta con una proposta a tasso
variabile. Abbiamo letto sul giornale che CVA ha dichiarato
l'intenzione di varare quest'offerta a tasso variabile, pertanto
con quest'interrogazione chiediamo quali sono i tempi per
realizzare quest'iniziativa e se si possono avere delle
anticipazioni sulle condizioni della nuova offerta.
Presidente -
Risponde il Presidente della Regione.
Testolin (UV) -
La domanda è per conoscere quali sono le
condizioni e i tempi per il varo della nuova offerta a prezzo
variabile. L'argomento offerta prezzo CVA sarà affrontato in
maniera più approfondita nell'interpellanza iscritta al punto n. 21
dell'ordine del giorno; tuttavia, pur senza indicarci le
caratteristiche tecniche, CVA ha confermato di avere allo studio,
nell'ottica di garantire la massima flessibilità di scelta per i
clienti valdostani, un'offerta a prezzo variabile da affiancare a
quella a prezzo fisso che sarà resa disponibile entro la fine del
mese di aprile. Non appena sarà definita e approvata, verrà portata
a conoscenza
in primis
degli utenti.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Confidiamo che nel più breve tempo
possibile venga attivata questa nuova offerta perché nel frattempo
i contatori dei Valdostani continuano a girare. Sostanzialmente
oggi, con l'applicazione del PUN del mese scorso, i cittadini
valdostani, se fosse ancora vigente lo sconto del 40%, pagherebbero
l'energia 5,25 centesimi kilowatt/ora, invece la pagano 0,1193,
quindi il 127% in più rispetto a se ci fosse ancora la vecchia
offerta.
Pertanto riteniamo che sia indispensabile intervenire nel più
breve tempo possibile perché, nel frattempo, i Valdostani spendono
un sacco di risorse e credo che questo non sia giusto e gli sia
dovuto un approccio più consapevole e più rispettoso in funzione
delle nostre prerogative.
