Classificazione
ASSISTENZA SOCIALE
Disabili
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 172 del 17 ottobre 2018 - Resoconto
OGGETTO N. 172/XV - Interpellanza: "Interventi per
l'eliminazione delle barriere architettoniche presenti nel sito
archeologico del Criptoportico forense di Aosta".
Fosson (Presidente) -
Punto 10 all'ordine del giorno, la
parola al consigliere Bertin per l'illustrazione.
Bertin (IC) -
Questa interpellanza era del settembre di
quest'anno per fare il punto su alcuni aspetti riguardanti i beni
archeologici della città di Aosta, in particolare per quello che
riguarda il parco archeologico di Saint-Martin; la prima domanda
riguarda proprio il numero di accessi al parco archeologico, anche
perché  sappiamo che quest'anno nel mese di luglio è stato
chiuso per una decina di giorni a causa di un'inondazione che ha
provocato dei danni all'interno del parco. Per questo volevamo
capire quali effetti si erano prodotti sull'attività già molto
scarsa del parco archeologico. Oltre a questo, come sappiamo, nel
2016 è entrato in vigore un tariffario per l'accesso ai siti della
città di Aosta attraverso un biglietto unico. Sarebbe interessante
che questa possibilità di accesso fosse garantita per tutti, in
particolar modo a questi siti, ma anche al Criptoportico. Intanto
sottolineiamo che questo sito è poco segnalato. Mi succede spesso,
quelle volte che mi capita di andare verso piazza della cattedrale,
di trovare dei turisti che, pur essendo in zona, non riescono a
orientarsi e a trovare il Criptoportico perché è poco
segnalato.
Al di là di questo bisognerebbe anche permettere l'accesso a
tutti, e questa è la seconda domanda: quando si emettono dei
biglietti unici garantire l'accesso a tutti, tanto più che per la
città di Aosta buona parte dei siti sono raggiungibili, pertanto
potrebbe essere anche un
atout
dire che tutti i siti della
città di Aosta sono accessibili a tutti. Sarebbe una cosa in più,
tanto che buona parte di quelli già presenti sono già ora
accessibili. Quindi volevo capire qual era, in particolare,
l'intenzione per questo sito, che rimane uno dei pochi non
accessibili a tutti.
Inoltre una curiosità. Durante l'estate il chiamiamolo sito
archeologico presente nella piazza Severino Caveri è stato chiuso
al pubblico, nonostante apparentemente i lavori si fossero conclusi
nella tarda primavera. Nonostante questo, durante tutta l'estate in
questa parte di chiamiamolo sito, anche se non c'è molto di
particolarmente interessante, alcuni turisti si chiedevano anche
loro per quale ragione non si potesse scendere, quando visibilmente
era già tutto pronto da tempo.
Tra l'altro, magicamente al momento, della Semaine de la Culture
è stato inaugurato in pompa magna anche questo piccolo spazio
archeologico della città di Aosta. Pertanto la domanda era: per
quale ragione non lo si è già aperto nella primavera, permettendo
così di far visitare questa parte della città anche ai turisti che,
generalmente sono, come può ben immaginare, superiori nel periodo
estivo che non in autunno?
Presidente -
La parola all'assessore Sammaritani per la
risposta.
Sammaritani (LEGA VDA) -
Ringrazio il collega Bertin per
l'interpellanza che si articola su tre punti.
Per quanto concerne i dati relativi agli accessi ai vari siti e
quindi al museo archeologico, al teatro romano, al Criptoportico,
alla chiesa paleocristiana San Lorenzo, vi do i dati degli ingressi
che non sono corrispondenti ai biglietti venduti, perché vi sono i
biglietti cumulativi, quindi questi sono proprio i dati degli
ingressi ai singoli siti.
Per quanto riguarda il periodo 1 agosto - 14 settembre abbiamo
avuto al Museo archeologico 7.307 ingressi, mentre ad agosto ne
abbiamo avuti 6.178; nella prima quindicina di settembre gli
ingressi sono stati 1.129. Al teatro romano abbiamo avuto nel
periodo 1 agosto - 14 settembre 14.961 ingressi, ad agosto sono
stati 12.413 e nella prima quindicina di settembre 2.548. Nel
Criptoportico forense sono stati nel primo periodo, quindi fino al
14 settembre, 14.219, ad agosto 11.643, mentre nella prima
quindicina di settembre 2.576. Nella chiesa di San Lorenzo 8.250
complessivi, ad agosto 7.359 e 891 a settembre. Quindi il totale
dei biglietti cumulativi "Aosta romana" dà un numero di 44.737, di
cui 37.593 del mese di agosto e 7.144 nella prima quindicina di
settembre. Per quanto riguarda l'area megalitica di Aosta abbiamo
avuto 1.143 ingressi, suddivisi in 934 ad agosto e 209 nella prima
quindicina di settembre. Questi sono i numeri.
Come giustamente diceva l'interpellante, l'ingresso all'area
sopra piazza Severino Caveri non è stato possibile per buona parte
del periodo estivo, perché dovevano essere conclusi alcuni
collaudi. È vero che i lavori erano terminati, ma i collaudi
tecnici non erano stati portati a termine; tra l'altro questi
collaudi prevedevano alcuni piccoli interventi di messa in
sicurezza della piazza e quindi non è stato possibile prevedere
l'ingresso fino a quando non abbiamo avuto una concomitanza
fortunata con l'inaugurazione del Palais Lostan.
Per quanto riguarda invece l'eliminazione delle barriere
architettoniche ancora presenti nel Criptoportico forense e se sia
quindi intenzione eliminarle al fine di realizzare un percorso
accessibile all'intero complesso dei siti archeologici, per quanto
concerne questa eliminazione a oggi non è possibile provvedere alla
dotazione di accessi per disabili, con particolare riferimento alla
parte interrata del Criptoportico, a meno d'interventi distruttivi
nei confronti del monumento tutelato ai sensi del decreto
legislativo n. 42/2004 (codice dei beni culturali). Gli uffici
della Soprintendenza per i beni e attività culturali, consci di
questa problematica, stanno valutando l'opportunità di creare un
accesso alternativo al sito. In particolare, anche in
considerazione dei futuri lavori di rifacimento di piazza Giovanni
XXIII si provvederà ad acquisire la documentazione necessaria a
valutare la possibilità, previa predisposizione d'idoneo progetto,
di addivenire all'acquisizione o all'esproprio per pubblica utilità
dell'ala ovest del Criptoportico e questa soluzione consentirebbe
lo spostamento dell'ingresso al sito, migliorandone l'accessibilità
e arricchendo anche il percorso di visita.
Presidente -
La parola al consigliere Bertin per la
replica.
Bertin (IC) -
I dati dei visitatori dell'Aosta
archeologica romana sono più o meno costanti nel tempo: il sito di
maggior interesse, capacità attrattiva è quello del teatro romano e
il parco archeologico di Saint-Martin resta visitato pochissimo, il
che non fa altro che aumentare la preoccupazione che sono anni che
io esterno in questo Consiglio. Poiché ritengo quello un sito
interessante che può avere anche dei ritorni positivi per la città,
ma non è sufficiente aprire le porte e immaginare che i turisti a
frotte vi accedano. Lo dicevo già in precedenza dell'apertura che
bisognava già all'epoca immaginare una promozione adeguata e
soprattutto anche rendere maggiormente leggibili le caratteristiche
di questo sito e l'interesse che ha tra gli addetti ai lavori, ma
che deve saper in qualche modo coinvolgere maggiormente tutti, a
iniziare dalla cittadinanza di Aosta che deve sapere la ricchezza
che ha in città.
La preoccupazione sul sito di Saint-Martin sul parco
archeologico continua ad aumentare e bisognerà porlo tra le
priorità, perché questo rischia di diventare nel medio periodo un
problema: un'altra struttura sovradimensionata e non in grado di
reggersi da sola. Non sto qui a ripetere quanto già detto in altre
occasioni. Bisognerebbe tra l'altro anche sfruttare il teatro
romano per convogliare almeno una parte di questi a Saint-Martin
per aumentare in qualche modo i visitatori; questo nel breve
periodo, ma bisogna anche immaginare una programmazione e una
promozione di lungo periodo, perché altrimenti questo parco
archeologico francamente rischia di diventare un serio
problema.
Per quanto riguarda la concomitanza favorevole tra i collaudi e
l'inaugurazione di palazzo Lostan è andata bene, spero che sia così
e non si sia voluto aspettare l'inaugurazione. Se è stata una
concomitanza favorevole, bene, a volte succedono anche questi colpi
di fortuna. Se si è perso tempo per arrivare a questa coincidenza,
male, mi auguro che non sia così.
Quanto all'eliminazione delle barriere architettoniche al
Criptoportico oggettivamente non è un intervento semplice e non è
realizzabile in poco tempo, è però a mio avviso uno di quegli
elementi che bisogna prendere in considerazione, perché può essere
un atout importante poter "vendere" la città con i siti
archeologici tutti accessibili, il che è una cosa non così diffusa
nelle altre città. Aosta è una città che ha dei reperti romani, e
non solo, importantissimi, se possiamo anche addirittura
promuoverla dicendo che c'è una accessibilità per tutti, questo non
può che essere un vantaggio per la città. Tra l'altro ? come
probabilmente è a conoscenza ? il cosiddetto "turismo accessibile"
sta crescendo in modo esponenziale e bisogna in qualche modo
intervenire in questo settore sempre più grande, in questo segmento
di turismo. Viste le necessità che abbiamo di aumentare
complessivamente i visitatori dei nostri siti, anche questa può
essere una possibilità da sfruttare. Teniamone conto, ovviamente mi
rendo conto che l'intervento non è di facile realizzazione e non lo
è in tempi immediati, ma bisogna programmare e immaginare anche le
cose a medio e a lungo termine e questa può essere un'occasione
importante per la città.
Dalle ore 18:24 assume la presidenza il vicepresidente
Bianchi
.
