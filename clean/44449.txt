Classificazione
ASSISTENZA SANITARIA E OSPEDALIERA



Oggetto del Consiglio n. 1451 del 27 aprile 2022 - Resoconto
OGGETTO N. 1451/XVI - Reiezione di mozione: "Aggiornamento
del piano operativo regionale delle liste d'attesa".
Bertin (Presidente) -
A questo punto facciamo il punto n.
9 dell'ordine del giorno e poi la sospensione. Per l'illustrazione
della mozione, ha chiesto la parola il consigliere Baccega, ne ha
facoltà.
Baccega (FI) -
Torniamo dopo dieci mesi a parlare
nuovamente in Consiglio regionale di liste d'attesa, in realtà
insieme ai colleghi della Lega questa mozione l'avevamo presentata
il 25 marzo, doveva essere discussa in altro Consiglio ma
evidentemente tutta una serie di vicende hanno fatto sì che si vada
a discutere oggi.
È una mozione che nasce ovviamente dalle sollecitazioni che
provengono dall'esterno, dal mondo della sanità, anche dagli
operatori, lamentele più o meno pertinenti, questo va detto,
esperienze di vita reale ma anche di verifiche effettuate rispetto
a vicende che accadono al di là delle tabelle che il più delle
volte sono da interpretare o così, appaiono poco reali. Lo abbiamo
detto più volte: quei dati che vengono forniti sono assolutamente
discutibili e quando poi si sentono commenti che provengono da
riunioni ufficiali, da dirigenti apicali dell'USL: "ma sì, tanto
dobbiamo dare dei dati per fare la delibera", ecco che lo sconforto
un pochino ci aggredisce.
In questi due mesi abbiamo audito in V Commissione diversi
operatori, diverse categorie di operatori della sanità per l'annosa
questione delle indennità di attrattività che sono state erogate o
dovranno essere erogate solo a medici e infermieri e anche da
queste audizioni il problema delle liste d'attesa è venuto fuori in
tutta la sua gravità e anche è stato sottolineato da tutti i
sindacati. Credo che tutti ci avessero sottolineato un aspetto che
è chiaro e inequivocabile: è ora di cambiare marcia, ma non è un
tema che riguarda l'Assessore attualmente in carica perché qui
diciamo che questa è una cosa vecchia come noi, nel senso che sono
passati negli ultimi anni sette Assessori, sette direttori generali
o Commissari e tutti si sono ritrovati a fare i conti con questo
fenomeno, che è sicuramente un fenomeno nazionale, questo andava
detto per correttezza credo. Abbiamo l'esigenza di un'inversione di
tendenza che deve coinvolgere tutti: parlo di quel famoso cambio di
paradigma che più volte avevo evidenziato in alcuni miei interventi
in Consiglio.
Possiamo dire di tutto, meno che non sono state messe a
disposizione le risorse negli ultimi anni, decine di milioni: 30
nell'ultimo bilancio, 9 milioni per l'attrattività di medici e
infermieri. Credo che il problema a questo punto diventi proprio un
problema organizzativo e su questo sarà necessario fare l'adeguato
approfondimento nei giorni a venire, anche e soprattutto quando
andremo a parlare di piano salute e benessere sociale che mi auguro
si possa discutere quanto prima in Commissione.
Questo cambio di marcia deve avere una sua sostanza, dalla
risposta dell'Assessore alla risoluzione presentata dalla Lega
Vallée d'Aoste - era il 22 luglio 2021 - che impegnava a
predisporre un piano di riduzione delle liste d'attesa a partire
dalle tipologie di visite specialistiche maggiormente necessarie e
con le tempistiche di attesa più lunghe, e a relazionare in
Commissione ogni tre mesi... questo che non si è assolutamente
fatto.
Cosa abbiamo visto in questi mesi? Abbiamo riscontrato
l'approvazione della delibera n. 1710 del dicembre 2021, che è la
presa d'atto del piano operativo aziendale per il recupero delle
liste di attesa, che è una nota, una richiesta, un adempimento del
Ministero. Successivamente abbiamo preso atto dell'approvazione
della deliberazione della Giunta, la n. 91 del 31 gennaio 2022, che
ha come oggetto l'approvazione del piano operativo regionale per il
recupero delle liste d'attesa per il 2022, poi, come abbiamo citato
nella mozione, i fondi resi disponibili sull'annualità 2022, che
ammontano per la Regione Valle d'Aosta a un milione e 57 mila di
cui 67.351 euro, come spesa massima, per l'acquisto di prestazioni
da strutture private accreditate. Manca ancora quella delibera
dell'USL sulla libera professione della quale ancora non vi è
traccia.
Stabilito quindi che il finanziamento prevedeva la rimodulazione
del piano operativo regionale per le liste d'attesa... ed è proprio
il Ministero che sollecita le Regioni, quel Ministero che nel 2019
aveva assegnato alla Valle d'Aosta ? 4.832.000 euro per il progetto
"Recupero liste d'attesa". Questo certifica che quindi anche nel
2018 il problema delle liste d'attesa era già evidente da noi come
in tutto il resto d'Italia.
Considerato che poi il piano operativo regionale stabilisce le
fasi progressive, il recupero delle prestazioni di ricovero di
specialistica ambulatoriale, diagnostica e di
screening
,
ancora in lista d'attesa e prenotate e non erogate a seguito
dell'emergenza pandemica, quindi tutto l'arretrato e valutato che
la pandemia soltanto nella prima settimana di marzo ha attenuato la
sua forza di penetrazione sul territorio e sulla cittadinanza, noi
speriamo davvero che Omicron2 non faccia apparire nuovamente tutta
la sua aggressività com'è successo e sta succedendo in altri
Paesi.
Abbiamo anche valutato che la ricognizione è stata effettuata e
aggiornata al 31 dicembre 2021 su dati del 30 novembre del 2021 e
che rimanevano ancora da recuperare e da riprogrammare 1.417
ricoveri elettivi, 6.702 prestazioni strumentali e visite
specialistiche, 1.081 prestazioni screening suddivise tra tumore
del seno, tumore della cervice e tumore del colon retto. Abbiamo
anche preso atto che nei mesi di gennaio, febbraio e marzo,
sicuramente a seguito dell'aggressività della pandemia, si sono
ulteriormente incrementate le prestazioni non effettuate e
prendendo atto che nella delibera n. 1710 del cronoprogramma di
recupero delle prestazioni arretrate si prevedeva il recupero del
30 percento di tutte le prestazioni arretrate o sospese entro il 30
giugno 2022, il 40 percento al 31 ottobre 2022, il 30 percento a
fine anno, al 31 dicembre 2022.
Ora, nella delibera nuova, che è stata appunto approvata dalla
Giunta il 31 gennaio 2022, la n. 91, vediamo che è sparito questo
percorso nella delibera n. 399 dell'11 aprile che aggiornava
nuovamente il piano, quindi quella parte di impegnativa al punto 1
dove noi chiediamo di aggiornare il piano operativo regionale delle
liste d'attesa andrà stralciata perché, di fatto, questa delibera
che voi avete adottato è sicuramente quello che si chiedeva al
punto 1.
Altri quesiti per capire qual è il percorso migliore per poter
contribuire a migliorare questa situazione: che fine ha fatto
l'Osservatorio regionale delle liste d'attesa, quante volte è stato
convocato nel 2021 e nel 2022, cos'è stato elaborato da
quest'osservatorio, ci sono dei verbali? Chiaramente su questo
chiederemo conto. È chiaro che la collettività valdostana è alla
ricerca di risposte e di attenzione rispetto alle visite
specialistiche, agli interventi chirurgici e a tutta l'attività
elettiva.
Parlando dell'Ospedale Parini, l'ulteriore blocco dei ricoveri
ordinari di qualche settimana fa, dal Pronto Soccorso e per
pazienti ordinari per lo più riferiti all'area medica e non
chirurgica, ma anche in chirurgia con le sale chiuse, pare che da
oltre un anno non si operi una tonsilla, non si capisce bene quando
è stato assunto l'ultimo chirurgo, troppi esenti dal fare le notti
e la reperibilità quindi riducono il numero dei chirurghi a
disposizione, quindi chiusa l'attività in elezione anche e
soprattutto per mancanza di letti, e qui apro una parentesi legata
alla scelta di non realizzare l'edificio C, ma magari ne parlerò
dopo.
Alcune scelte ci sembrano decisamente discutibili, è vero che
mancano i medici, è vero che mancano le assunzioni, però vedo che
un chirurgo bariatrico proveniente dalla Francia che viveva in
Valle d'Aosta è rientrato ed è stato destinato a fare una
consulenza per la gestione delle liste d'attesa. Pare un po' una
stranezza che un chirurgo acquisito probabilmente con la norma
dell'attrattività venga destinato a espletare un'attività
amministrativa. Abbiamo una dottoressa che è pagata dalla USL della
Valle d'Aosta e frequenta la scuola di specializzazione a Torino
alle Molinette, troppe vicende, che, secondo noi, sono abbastanza
strane e delle quali nel percorso che approfondiremo dovremo
chiedere conto. È stato chiesto alle infermiere, ho ordinato di
fare turni da 12 ore, questo quanto potrà durare? Mi rendo conto
che l'articolo di oggi ci dice che mancano cinquanta infermiere.
Diciamo che a fine febbraio erano rimasti indietro oltre 1081 esami
di screening che determinano un impatto significativo sulla
prevenzione.
Infine, ma non ultimo, si sta paventando anche l'ipotesi di
suddividere la chirurgia in due strutture, scelta che, per quanto
ci riguarda, non pare certamente opportuna: la chirurgia d'urgenza
e la chirurgia elettiva. Poi, come ho detto, torno a parlare del C1
perché sono in molti che richiamano questa vostra scelta che
sostiene che sarebbe stato abbattuto dopo quattro anni. Credo che
una struttura di mille metri quadrati che rientrava nel piano di
riorganizzazione della rete ospedaliera che prevedeva appunto dieci
posti in terapia intensiva e nove in sub-intensiva con un Pronto
Soccorso dedicato avrebbe sicuramente dato un grande sostegno a
tutta quella fase di terza ondata e quarta ondata della pandemia
che sono state davvero molto aggressive.
Il Covid con le sue varianti è sicuramente presente, continuerà
a essere presente e, auspicando che possa essere meno aggressivo,
viste anche le cure che ci sono già recuperate, sarà comunque
necessario avere ulteriori spazi per i pazienti Covid. Quella
realizzazione, lo ribadisco, avrebbe certamente dato ampio respiro
all'Ospedale e ai reparti ed evitato il forte incremento delle
liste di attesa. I fattori decisivi che voi avete enunciato sono
stati comunicati in Consiglio come il fatto che si sia insediato il
triangolo e una nuova riorganizzazione ospedaliera, che, a quanto
mi pare, visto che in questi ultimi mesi purtroppo sono stato
costretto a frequentare più volte l'Ospedale Parini... credo che
nel recepire le informazioni qua e là ci sia una generale
scontentezza e un grido d'allarme molto, molto serio.
Io credo che sia opportuno leggere alcuni comunicati, alcune
disposizioni della Direzione medica di presidio del 29 marzo:
"Blocco dei ricoveri programmati sia chirurgici che medici, di
conseguenza si potranno effettuare solo ricoveri con carattere di
emergenza-urgenza", in quei giorni c'è stato un altro ordine di
servizio: "a seguito dell'apertura del reparto Covid 2, sono stati
comandati quindici turni ai chirurghi per i reparti Covid", credo
che sia davvero complicato pensare di recuperare il pregresso con
situazioni di questo tipo. In questi giorni, come spesso avviene
nei momenti più significativi o quando si presentano degli atti che
vengono discussi in Consiglio, c'è poi il sindacato ANAAO che
sottolinea anche nella sua stesura di ovviamente richieste e
affermazioni che c'è un aumento incredibile di liste d'attesa.
Anche il Codacons, attraverso un sondaggio tra i propri
associati dove hanno partecipato 357 famiglie, ha sottolineato come
sono lunghe le liste di attesa in Valle d'Aosta e sollecita
interventi efficaci, così pure anche i sindacati, ovvero la voce
del popolo degli abitanti, delle famiglie valdostane. C'è davvero
un sentore che qualcosa non funziona, che non funziona dal punto di
vista organizzativo, quindi le famiglie sono costrette a curarsi a
pagamento e molte non si possono curare perché sono in difficoltà
economica.
Con questa mozione quindi noi abbiamo chiesto al Governo al
punto 1 di aggiornare il piano operativo regionale delle liste
d'attesa ma, come ho detto, lo avete fatto con la delibera di
Giunta n. 399 dell'11 aprile 2022, quindi dopo la nostra
presentazione della mozione, ma va bene, ben venga. Poi riportare
alla normalità le liste di attesa entro il 31 dicembre 2022, che è
un obiettivo perseguibile in quanto le risorse economiche sono
state assegnate e, da come ci è stato comunicato, pare che i
concorsi stiano avendo successo, quindi si sta provvedendo a
ricoprire i posti vacanti. Questo è il senso di questa mozione.
Presidente -
Finita l'illustrazione della mozione,
apriamo la discussione generale. Se qualcuno vuole intervenire in
discussione generale sulla mozione è pregato di prenotarsi. Non
vedo richieste... la parola al consigliere Restano.
Restano (GM) -
Ho ascoltato con attenzione
l'illustrazione della mozione fatta dal collega Baccega. È
sicuramente un argomento di grande attualità e di grande
importanza. Sull'argomento specifico il collega ha fatto una
panoramica generale della sanità e sulle richieste specifiche
riguardanti le liste d'attesa credo che sia noto a tutti cosa ne
penso, sono assolutamente allineato con quanto espresso dal collega
Baccega e con quanto letto ieri sulle pagine dei giornali
valdostani.
La domanda più importante è cosa ne pensiamo della sanità in
generale, o perlomeno cosa ne pensa la popolazione? Qual è la
sanità percepita? Anche su questo tema ho avuto modo di esprimermi,
di parlarne in riunioni di maggioranza e di parlarne direttamente
con l'Assessore, quindi la mia opinione è molto chiara e nota.
La popolazione ha una percezione della sanità che in questo
momento non è positiva, dovremmo interrogarci sul da farsi. Certo è
che non possiamo risolvere la questione in un attimo o con una
mozione soprattutto oggi.
Per quanto mi riguarda, la mia chiarezza nei confronti
dell'Assessore è stata portata agli estremi, la responsabilità - lo
sappiamo tutti - non è in capo solo all'assessore Barmasse, l'ha
detto anche chi ha illustrato la mozione stessa, ma è mia premura
essere molto chiaro nei suoi confronti anche a sua tutela. Non sono
di certo io, colleghi, quello che batte una pacca sulle spalle e
dice all'Assessore che tutto va bene per poi criticarlo come volta
l'angolo, come gira l'angolo, ho voluto essere chiaro
sull'argomento e oggi sarò altrettanto chiaro.
Devo dire che oggi privilegio la soluzione del quadro politico
rispetto a una votazione di una mozione che in parte è già stata
risolta dall'Assessore, come ha detto il collega Baccega, quindi io
mi adeguerò a quella che sarà l'espressione della maggioranza per
poi magari più avanti affrontare la problematica qualunque sia la
mia posizione.
Presidente -
Altri in discussione generale? Non vedo
altre prenotazioni. La discussione generale è chiusa. Per la
replica, ha chiesto la parola l'assessore Barmasse a cui passo la
parola.
Barmasse (UV) -
Vedo che da questa mozione si è fatta in
realtà un'analisi di tutta la sanità valdostana, ma se dovessi
mettermi a fare un'analisi della sanità valdostana, ne parleremmo
per dieci giorni perché la conosco da trent'anni e, quindi, tutto
un elenco di problematiche che sono state messe in evidenza sono
sicuramente delle problematiche in cui ci sono anche degli stimoli
a metterle in evidenza, faccio riferimento al fatto della chirurgia
d'urgenza. La chirurgia d'urgenza, quando c'era, è stato uno dei
reparti che ha funzionato meglio nel nostro Ospedale, per cui che
adesso lo si veda in maniera negativa, al di là del fatto che
nessuno ha deciso ancora nulla, questo mi sembra abbastanza strano
e paradossale.
Per quanto riguarda, poi, i reparti, il fatto di dover aprire
altre strutture, in questo momento non abbiamo bisogno di posti
letto fisici, ci manca il personale sanitario per aprirlo e queste
sono due cose diverse, ci mancano ventidue infermiere che non
possono venire a lavorare perché sono No-Vax e i reparti sono
rimasti chiusi per questi motivi. Il C1 è stata una scelta di non
costruirlo legata al nuovo piano, il cronoprogramma del nuovo
Ospedale, ma sono stati comunque fatti dieci letti di terapia
intensiva che sennò sarebbero rientrati nel C1, così come verranno
fatti a giugno otto posti di terapia sub-intensiva di fianco alle
Malattie infettive. Dal punto di vista del numero dei posti letto,
rispetto al C1 questo non cambia nulla, il problema rimane e
continua a rimanere quello del personale.
Ringrazio il consigliere Baccega che ha ricordato che il
problema delle liste d'attesa non inizia adesso, ma è un problema
che viene da lontano, sicuramente questi due anni di pandemia non
hanno migliorato la situazione, però qualcosa è migliorato, perché
al 31 marzo di quest'anno abbiamo recuperato l'82 percento
dell'arretrato degli
screening
. È vero che nelle visite
siamo ancora in crisi, ma questo direi che è relativo al fatto che
comunque il personale ci manca, la legge di attrattività ha
cominciato a dare i suoi effetti, ma non possono essere immediati.
Il dottor D., anche se era un chirurgo che si occupava di chirurgia
bariatrica, non è venuto nell'Ospedale di Aosta per fare il
chirurgo perché non è più sua intenzione, ma è sicuramente un
valido aiuto all'organizzazione per l'abbattimento delle liste
d'attesa, nonché a mantenere delle relazioni anche con Ospedali
limitrofi e oltre confine nei quali lui ha lavorato che potrebbero
aiutarci per abbattere le liste d'attesa.
Venendo alla DGR citata, che è la n. 91 del 31 gennaio 2022,
intendo comunque rassicurare il Consiglio sul fatto che tutto il
percorso finanziato, ex legge 104/2020, e successive norme per il
recupero delle prestazioni di specialistica ambulatoriale, ricoveri
e
screening
, è rigorosamente guidato da procedure
formalizzate e standardizzate da parte del Ministero alle Regioni,
fino anche nelle modalità di raccolta degli stessi dati e nelle
modalità operative secondo le quali le Aziende sanitarie possono
procedere. La Valle d'Aosta è stata una delle poche Regioni a
rispettare il termine del 31 gennaio 2022 posto dalla legge
finanziaria per approvare il piano operativo del recupero liste
d'attesa 2022.
Al momento, a seguito di nuove disposizioni sull'estrazione dei
dati pervenuti dal Ministero della salute a pochi giorni dalla
scadenza del 31 gennaio 2022, l'Assessorato, in collaborazione con
l'Azienda USL, ha compiuto la nuova estrazione dati secondo le
nuove indicazioni, aggiornando anche i tempi di recupero come
previsti dalle disposizioni nazionali. Preciso, quindi,
ulteriormente che il piano operativo viene redatto necessariamente
secondo le indicazioni ministeriali e si occupa delle prestazioni
non ancora erogate a seguito della pandemia al 1° gennaio 2022. La
deliberazione n. 399, che aggiorna il piano operativo è stata
approvata in data 11 aprile 2022, così come il consigliere Baccega
ha ricordato, e prevede l'abbattimento delle liste d'attesa o,
meglio, il recupero dell'arretrato entro la fine del 2022.
Il tema dei tempi previsti dalla normativa regionale per
l'erogazione delle prestazioni nella nostra Regione, come in tutte
le altre, è da sempre una delle questioni che impegnano
maggiormente le Aziende sanitarie, oggi, periodo nel quale ci
troviamo in uscita della quarta ondata pandemica come anche in
epoca pre-Covid.
A titolo informativo vi aggiorno circa i tempi di attesa più
recenti forniti dall'Azienda USL della Valle d'Aosta relativi alle
sessantotto prestazioni erogate dal nostro sistema sanitario
regionale e sottoposte a monitoraggio dal piano nazionale delle
liste d'attesa, paragonati con i medesimi relativi a ottobre 2019,
ottobre 2020 e 2021, precisando che i tempi da rispettare sono
trenta giorni per una prima visita e sessanta giorni per un esame
strumentale. Nel 2019 il 50 percento di queste prestazioni
risultava fuori tempo massimo di attesa, il 38 percento rispettava
i tempi, mentre il 12 percento risulta in miglioramento, ma ancora
fuori standard. A ottobre 2020 il 78 percento di queste prestazioni
risultava fuori tempo massimo di attesa, il 10 percento rispettava
i tempi, mentre il 12 percento risultava in miglioramento, ma
ancora fuori standard. A ottobre 2021 il 25 percento di queste
prestazioni risultava fuori tempo massimo di attesa, il 62 percento
rispettava i tempi, mentre il 13 percento risulta in miglioramento,
ma ancora fuori standard. Ad aprile 2022 il 43 percento di queste
prestazioni risulta fuori tempo massimo di attesa e il 56 percento
rispetta i tempi, mentre l'1 percento risulta in miglioramento, ma
ancora fuori standard. Da tali dati si evince che già nel 2019
esisteva una criticità rilevante che si è acuita nel 2020 con
l'insorgere della pandemia da Covid-19 e che con azioni specifiche
nel 2021 e nel 2022 si è cercato di gestire compatibilmente con il
susseguirsi delle diverse ondate pandemiche e con le sempre e
maggiori difficoltà legate alla carenza di personale, ottenendo dei
risultati migliori rispetto all'epoca pre-Covid, sempre che i
numeri siano giusti perché giustamente il consigliere Baccega ha
posto dei dubbi sul fatto che questi numeri siano effettivamente
corretti, ma noi ci basiamo sui numeri.
Inoltre, voglio aggiungere che, sempre per garantire il
cittadino, l'Azienda USL ha in essere i percorsi di tutela per i
cittadini ai quali non riesce a garantire i tempi di attesa per le
prestazioni ambulatoriali nei casi previsti dalle norme. Al fine di
rendere edotto il cittadino rispetto ai suoi diritti, questo
Assessorato ha predisposto, in collaborazione con l'Assessorato dei
beni culturali, turismo, sport e commercio, che ringrazio, un
pieghevole dal titolo: "Liste di attesa, quanto conosci i tuoi
diritti" a cui hanno partecipato, oltre l'Azienda USL Valle
d'Aosta, anche le associazioni valdostane dei consumatori,
Adiconsum, AVCU, ADOC, Codacons e Federconsumatori. Tale progetto è
stato finanziato nell'ambito del programma di intervento della
Regione autonoma Valle d'Aosta a vantaggio dei consumatori di cui
all'articolo 148, comma 1, della legge n. 388/2000. L'opuscolo
intende fornire a tutti i cittadini le conoscenze rispetto ai
diritti esigibili in materia di liste di attesa e alle modalità di
tutela degli stessi. L'opuscolo, oltre a essere presente sui siti
istituzionali degli enti che hanno partecipato alla sua stesura, è
distribuito in vari punti del territorio regionale, oltre che reso
disponibile negli ambulatori dell'Azienda USL e di tutti i medici
di medicina generale e dei pediatri di libera scelta. I diritti
esigibili vuol dire che se un Valdostano a cui è stata fatta una
ricetta di classe A non ottiene la visita entro i trenta giorni,
può esigere di fare la stessa visita in libera professione
intramoenia in cui paga solamente il ticket, se questo è dovuto,
mentre invece la restante quota viene pagata dall'Azienda.
Voglio, quindi, rassicurare che tutta l'azione di questo
Assessorato e dell'Azienda USL è finalizzata a garantire l'accesso
dei cittadini alle prestazioni nei tempi dovuti e secondo le
necessità cliniche definite attraverso i codici di priorità
stabiliti dal medico prescrittore, che, nonostante la carenza di
personale e difficoltà a gestire servizi straordinari diventati
ormai ordinari, lo sforzo degli operatori è massimo e mi preme
sottolinearlo ammirevole.
Vorrei, quindi, ricordare che negli indirizzi che sono stati
dati all'azienda ci sono ben due obiettivi specifici per il
recupero delle liste d'attesa e sono gli obiettivi che sono stati
dati direttamente alla Direzione strategica ai quali corrisponde
ovviamente un risultato ma anche un compenso economico. Nell'ultima
delibera sull'aggiornamento delle liste d'attesa è già previsto che
ci sia un recupero dell'arretrato entro la fine dell'anno e che
sono state messe in atto, come dicevo, molteplici iniziative per
poter ridurre le liste d'attesa. L'Azienda ha avuto numerose
interlocuzioni anche fuori Regione, anche in territorio francese,
c'è un utilizzo della LPA, come giustamente è stato ricordato, non
sono le risorse che ci mancano, ma continua a essere il
personale.
Tutto ciò che doveva essere fatto, a mio avviso, è stato fatto,
nessuno ha la bacchetta magica e quindi i risultati li vedremo alla
fine, vediamo se quello che è stato messo in campo sarà
effettivamente utile.
Ciò che era previsto dalla mozione in realtà sono tutte
iniziative che sono già state messe e scritte nero su bianco nei
confronti degli indirizzi dell'Azienda e nelle delibere di
aggiornamento del programma, quindi per tutto quanto rappresentato,
a mio avviso, la mozione non è accoglibile in questa sua
formulazione e propongo alla maggioranza l'astensione.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Assessore grazie. Io non vorrei che questo
dibattito su questa mozione diventasse una schermaglia di fioretto
tra lei e il sottoscritto, perché così non vuole essere.
Noi abbiamo sottolineato nella nostra esposizione che non è
un'esposizione che riguarda il compendio generale della sanità
valdostana ma riguardava alcune iniziative che, in qualche modo,
collateralmente potevano garantire una riduzione delle liste
d'attesa.
Secondo quello che ci ha detto, l'organizzazione è perfetta,
tutto è stato fatto; prendiamo atto, secondo noi, non è così. Lei
dice che manca il personale e assumiamo un chirurgo che poi si
riduce a fare l'amministrativo, questo significa che non abbiamo
bisogno di medici... ma così sappiamo che non è, abbiamo bisogno di
medici. Poi è vero che rispondiamo per tempo al Ministero,
Assessore, è giusto, è corretto, ci sono dei tempi da rispettare,
perché altrimenti le risorse non arrivano. Ribadisco: sono reali
quei dati, sono effettivamente quelli? Perché, come diceva il
collega Restano poco fa, il percepito fuori è tutt'altra cosa.
Quello che si dice in Ospedale è tutt'altra cosa, quello che dicono
le associazioni qui è tutt'altra cosa! Allora dico: probabilmente
io mi sbaglio, ma lo dico perché ci sono passato, perché a volte il
riscontro su dati non effettivi c'è stato.
Poi le ho chiesto ancora delle altre cose: ma quei 4.832.000
euro per il recupero delle liste di attesa che fine hanno fatto?
Dove sono finiti? Non ce lo dice mai. Sono soldi importanti, ma
ribadisco un'altra cosa: che fine hanno fatto l'articolo 98 della
legge n. 8/2020 e l'articolo 100 della legge n. 8/2020, la
sorveglianza epidemiologica l'una e l'Osservatorio regionale
dell'epidemiologia l'altra? Che fine hanno fatto queste cose?
Noi convintamente diciamo che questa mozione va sicuramente
votata, con convinzione diciamo che siamo a disposizione per dare
una mano affinché questo problema della Valle d'Aosta si possa
risolvere, perché questo è un problema per la gente, della gente e
dei sanitari, che sono spesso spaccati in due, tre situazioni
oggettive. Mi fermo qua perché poi rischio di dire delle cose che
possono essere interpretate in modo strano.
Con convinzione noi sosteniamo questa mozione e riteniamo che si
debba votare per i Valdostani ovviamente stralciando, Presidente,
il punto 1 perché, come ho detto nella mia esposizione, il punto 1,
con la delibera di aprile, è già stato espletato.
Presidente -
Ci sono altri che intendono intervenire? La
parola alla consigliera Erika Guichardaz per dichiarazione di
voto.
Guichardaz E. (PCP) -
Semplicemente per dire che
condividiamo quanto detto dal collega Baccega, ne parleremo poi
anche noi in una prossima interpellanza, quindi la dichiarazione di
voto rispetto al gruppo di PCP è favorevole rispetto a questa
mozione.
Presidente -
Altri? Non vedo altre richieste, mettiamo in
votazione la mozione. La votazione è aperta. La votazione è
chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marzi, Padovani, Restano, Rollandin,
Rosaire, Sapinet, Testolin)
La mozione non è approvata.
Come detto in precedenza, sospendiamo per arieggiare i
locali.
La seduta è sospesa dalle ore 17:44 alle ore 18:03.
