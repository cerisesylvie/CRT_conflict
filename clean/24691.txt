Classificazione
AMMINISTRAZIONE REGIONALE
Ordinamento degli uffici e del personale
LINGUA FRANCESE



Oggetto del Consiglio n. 76 del 25 settembre 2008 - Resoconto
OGGETTO N. 76/XIII - Interpellanza: "Modalità di attuazione
della nuova disciplina regolamentare in materia di accertamento
linguistico per il personale assunto a tempo determinato".
Interpellanza
Premesso che
nel febbraio scorso è entrato in vigore il Regolamento
regionale 17 gennaio 2008, n. 1 avente ad oggetto "Modificazioni al
regolamento regionale 11 dicembre 1996, n. 6 (Norme sull'accesso
agli organici dell'Amministrazione regionale, degli enti pubblici
non economici dipendenti dalla Regione e degli enti locali della
Valle d'Aosta);
la modifica regolamentare conferisce efficacia permanente al
superamento della prova linguistica, estendendone la validità a
tutto il comparto unico del pubblico impiego;
per il personale assunto a tempo determinato:
a) il superamento dell'accertamento conserva validità
permanente a condizione che la Giunta regionale attivi i corsi di
aggiornamento linguistico previsti dalla nuova normativa, le cui
modalità di svolgimento sono definite sentiti le Commissioni
consiliari competenti ed il Consiglio permanente degli Enti
locali;
b) nelle more dell'attivazione dei corsi di aggiornamento
linguistico, la validità dell'accertamento già superato è stata
prorogata al 31 dicembre 2008;
ciò premesso, i sottoscritti consiglieri regionali
Interpellano
la Giunta regionale per sapere quando e come intende adottare
le determinazioni di sua competenza per dare completa attuazione
alla nuova disciplina regolamentare in materia di accertamento
linguistico per il personale assunto a tempo determinato.
F.to: Tibaldi - Lattanzi
Président
- La parole au Conseiller secrétaire
Tibaldi.
Tibaldi (PdL)
- Grazie, Presidente. Il 20 febbraio scorso
sono entrate in vigore le modifiche al regolamento regionale
6/1996, che prevede norme sull'accesso agli organici
dell'amministrazione regionale, degli enti pubblici non economici
dipendenti dalla Regione e degli enti locali della Valle d'Aosta.
Questo aggiornamento normativo che venne approvato qualche
settimana prima, nel gennaio di quest'anno, alla unanimità dal
Consiglio regionale, riconosce una spendibilità totale al
superamento della prova di accertamento linguistico. La nuova
impostazione mantiene su un piano identico le due lingue
statutarie, italiano e francese, e vuole equiparare l'accertamento
della loro conoscenza; l'obiettivo fondamentale è il conferimento
di efficacia permanente al superamento della prova linguistica,
estendendo la sua validità a tutto il comparto unico del pubblico
impiego.
É un percorso che è iniziato nel 1996, è stato perfezionato
quest'anno e con questa interpellanza oggi vogliamo chiedere al
nuovo Governo regionale se e come intende dare applicazione
concreta a quanto abbiamo approvato qualche mese fa come Consiglio
Valle.
In particolare con questa interpellanza vogliamo soffermarci su
una categoria di dipendenti, quelli assunti a tempo determinato,
perché sappiamo che la validità permanente del loro superamento
linguistico deve essere sottoposta ogni 4 anni a una forma di
cours de recyclage
o corso di aggiornamento, che deve essere
istituito con deliberazione di Giunta, secondo delle modalità e
delle procedure che devono essere ancora tutte indicate
dall'esecutivo regionale. Siamo nelle more di una norma
transitoria, l'articolo 7 di questo regolamento che ho citato, che
conferisce una proroga fino al 31 dicembre 2008, quindi questa
validità, essendo che il tempo stringe, dovrà trovare quanto prima
- immagino in questi mesi che residuano da qui alla fine dell'anno
- un intervento della Giunta regionale per stabilire queste
modalità di svolgimento dei corsi di aggiornamento linguistico, che
devono essere definiti in tandem con le commissioni consiliari e
con il CELVA.
Di qui la nostra interpellanza a lei, Presidente, che
rappresenta il Governo regionale per sapere come intende procedere
in merito.
Président
- La parole au Président de la Région,
Rollandin.
Rollandin (UV)
- Ringrazio il collega Tibaldi per avermi
dato l'opportunità di dare su questo tema una risposta, tenendo
conto che l'argomento interessa molte persone che attualmente sono
a tempo determinato.
Il riferimento che è stato fatto alla tempistica con cui è stato
approvato: eravamo a gennaio 2008. Il nuovo Governo regionale ha
avuto gli organi amministrativi pronti ad operare il 1° settembre,
quindi era molto difficile mettere in piedi dei corsi che avrebbero
avuto degli effetti a una scadenza che "by-passava" la data, che
giustamente è stata ricordata, del 31 dicembre 2008 come data
ultima per chiudere questa fase. A questo proposito abbiamo
analizzato la situazione e mentre stiamo preparando i corsi,
abbiamo fatto un incontro con i sindacati per esaminare il problema
e la proposta che è emersa per evitare che ci fosse una situazione
di gestione difficile per le persone interessate è quella di
preparare una richiesta di modifica del regolamento n. 6, come
modificato dal regolamento del 2008, finalizzata a prorogare il
termine del 31 dicembre 2008 al 31 dicembre 2009. Poi se la cosa
finisce prima meglio, ma questo è legato all'esigenza di mettere in
piedi i corsi con i regolamenti, come veniva ricordato, che siano
concordati con le commissioni e tutto quello che è previsto dalla
norma; quindi per darci il tempo di dare attuazione a quello che
oggi era impossibile fare.
Con questo credo risolviamo il problema di mantenere le persone
interessate nel loro ruolo, secondo le scadenze previste, nel
mentre prepariamo i corsi che dovranno seguire l'iter previsto
dalla norma, con il parere favorevole per quanto riguarda i
sindacati.
Président
- La parole au Conseiller secrétaire
Tibaldi.
Tibaldi (PdL)
- Indubbiamente il rinnovo del Consiglio
regionale ha comportato a cascata anche tutto un avvicendamento a
livello dirigenziale: lo abbiamo anche vissuto e visto e
soprattutto appreso dai giornali, ne siamo assolutamente
consapevoli.
Dal primo settembre al 31 dicembre 2009 ci sono quattro mesi che
immagino sia un tempo sufficientemente congruo, se
un'amministrazione lo intende per organizzare dei corsi. La Giunta
regionale in tandem con le commissioni consiliari e il CELVA deve
solo stabilire come definire le modalità di svolgimento di tali
corsi, non si tratta di creare...
(Interruzione del Presidente della Regione, fuori
microfono)
...non ci sembra che la cosa sia così complessa.
La proroga a nostro avviso rappresenta un po' questa volontà di
prendere alla leggera la questione. Non vorremmo che fosse una
sorta di dilazione per dire: intanto diamo una validità ancora più
estesa a questi superamenti dell'esame di francese per coloro che
sono stati assunti a tempo determinato ed evitiamo i
cours de
recyclage
.
Fra l'altro i
cours de recyclage
li ha voluti l'Union
Valdôtaine, perché se fosse stato per i proponenti il corso di
aggiornamento linguistico...
(Interruzione del Presidente della Regione, fuori
microfono)
...le faccio una piccola parentesi su quello che fu il
dibattito. Se fosse stato per il nostro gruppo consiliare, avevamo
previsto che il superamento della prova di accertamento linguistico
poteva valere a tempo indefinito sia per gli assunti a tempo
indeterminato sia per gli assunti a tempo determinato.
L'emendamento venne accolto e fu concordato in commissione, quindi
si tratta di dare sostanza a una vostra puntualizzazione. Ricordo
che lì sedeva il Consigliere Cesal, che ci tenne a sottolineare la
questione. A noi e a tutto il Consiglio andò bene, tanto che venne
approvato alla unanimità.
Ci piacerebbe, anche per dare una risposta più certa a tutti
coloro che lei ha ricordato in questa fase non hanno una garanzia
di un posto fisso in Regione, ma hanno superato la prova di
accertamento linguistico e hanno comunque una abilitazione a far
parte dell'organico o in futuro o nel presente.
Speriamo che questo termine al 31 dicembre 2009 non venga preso
alla lettera e poi ulteriormente prorogato, e lo stesso auspicio
abbiamo manifestato ieri con l'AIAT visto che abbiamo parlato di
qualcosa di simile. Abbiamo notato una certa celerità - lo abbiamo
appreso dalla sua risposta al riguardo dell'Istituto salesiano Don
Bosco di Châtillon - ed efficienza nel riconoscere il bilinguismo a
docenti di un istituto privato. Speriamo che altrettanta celerità
ed efficienza venga riconosciuta nei confronti di chi ha superato
meritevolmente una prova di accertamento linguistico e che vuole
una sorta di sigillo ufficiale da parte della pubblica
amministrazione: che ciò avvenga nei modi più certi e nei tempi più
rapidi possibili. Grazie.
