Classificazione
CONSIGLIO REGIONALE
Attività consiliare d'aula



Oggetto del Consiglio n. 2414 del 10 maggio 2023 - Resoconto
OBJET N° 2414/XVI - Communications du Président de la
Région.
Bertin (Presidente) -
Passiamo al punto n. 2 dell'ordine
del giorno. Ha chiesto la parola il Presidente della Regione, ne ha
facoltà.
Testolin (UV) -
Venerdì 5 maggio, nell'ambito delle
iniziative per la celebrazione della Festa dell'Europa in
calendario ieri 9 maggio, come ben ricordato anche dal Presidente
del Consiglio, la Presidenza della Regione ha organizzato, di
concerto con l'Assessorato degli affari europei, innovazione, PNRR
e politiche nazionali per la montagna, un'interessante mattinata di
confronto sui temi e le prospettive di pace, sui timori e sulle
speranze relative al nostro continente.
A margine della manifestazione pubblica che ha avuto luogo al
Teatro Splendor, il Governo regionale, assieme al Presidente del
Consiglio Valle, ai Parlamentari valdostani, al Sindaco di Aosta e
al Presidente del Consorzio degli Enti locali della Valle d'Aosta,
ha incontrato il Console dell'Ucraina in Italia, il signor A. K..
L'incontro cordiale e intenso ha permesso di fare una breve
disamina in merito alla presenza di cittadini di origine ucraina in
Valle d'Aosta, oltre a permettere un'ampia valutazione in merito
allo sviluppo e alla gestione delle iniziative che si sono attivate
sul nostro territorio a partire dal periodo di inizio del conflitto
in Ucraina per consentire la migliore accoglienza possibile dei
profughi in ingresso nella nostra regione. Nel corso dell'incontro
si sono poi valutate le opportunità di mantenere dei contatti che
possano portare a dei possibili gemellaggi tra i Comuni valdostani
ed Enti locali ucraini, così come tra la nostra Regione e una
regione ucraina, al fine di favorire nel prossimo futuro relazioni
e iniziative di sostegno e di collaborazione fattiva e concreta
alla popolazione ucraina in seguito all'auspicata fine del
conflitto.
Nei prossimi giorni, esattamente il 12 del mese di maggio, si
ricorderà la Giornata mondiale della fibromialgia, patologia che è
stata discussa all'interno di questo Consiglio e che vogliamo
ricordare in questa apertura di seduta anche in funzione di
un'iniziativa avvenuta il 1° maggio scorso ad Aymavilles con
l'inaugurazione di una delle settanta panchine viola, che, a
sostegno delle iniziative dei fibromialgici, è stata posizionata a
Aymavilles alla presenza del sottoscritto e  dei consiglieri
Distort e Foudraz. Il momento è quindi l'occasione per ricordare i
progressi fatti all'interno di quest'Aula e che attenzionano la
comunità intera e sensibilizzandola nei confronti di situazioni di
disagio. L'impegno che ci prendiamo in questa circostanza è quello,
così come anche specificato all'interno dei vari confronti, di
proseguire con un'attenzione e con un dialogo verso i malati di
questa ma anche di altre patologie, che sono molte volte
invalidanti e che portano a delle difficoltà nella conduzione della
vita quotidiana e anche nelle attività lavorative. Quello quindi
che auspichiamo e quello che mettiamo a disposizione sono dei
momenti di confronto per la crescita e il miglioramento delle
condizioni di partecipazione alla vita sociale, lavorativa e
familiare di queste persone.
Abbiamo poi appreso con sconcerto la notizia del danneggiamento
della targa ricordo del "Giusto tra le Nazioni" Don Cirillo Perron
a Courmayeur. Don Perron è testimone del coraggio e della
solidarietà che i
curés
de montagne
hanno dimostrato
nel corso della Seconda Guerra Mondiale a protezione della
comunità, ma soprattutto del dare concreta applicazione ai valori
di umanità, rispetto della persona e della libertà. Don Perron nel
2015 è stato appunto riconosciuto "Giusto tra le Nazioni" dallo
Stato di Israele. Lo sfregio alla sua memoria è uno sfregio a tutti
noi e a tutta la comunità valdostana che non può passare
inosservato e rimanere senza una condanna. Esprimiamo pertanto
solidarietà al Comune di Courmayeur, così come a tutta la sua
cittadinanza.
Presidente -
Ha chiesto la parola il consigliere
Lucianaz, ne ha facoltà.
Lucianaz (LEGA VDA) -
In merito alle dichiarazioni del
Presidente del Governo, ho avuto il piacere anch'io di assistere
venerdì all'interessante incontro al Teatro Splendor e devo dire
che ho apprezzato le qualità del collega Caveri, che lo preferisco
come intrattenitore conferenziere alla Maurizio Costanzo quasi,
piuttosto che come uomo politico, ma è un mio giudizio
personale...
(intervento di un Consigliere, fuori microfono)
...esatto, ma io non sono conferenziere, proprio non è il mio
mestiere.
Il messaggio che, secondo me, è mancato quel giorno - e questo
lo dico con tutto il rispetto e la solidarietà che ho per il popolo
ucraino, che ha dimostrato veramente coraggio e resistenza in
condizioni anche climatiche terribili di quest'inverno, quindi c'è
tutta quanta la mia solidarietà -, il messaggio che il Governo
regionale poteva e doveva per forza far notare è il diritto
all'autodeterminazione dei popoli. Un concetto che questo Consiglio
ha espresso più volte anche nella passata legislatura, abbiamo
avuto modo di esprimerci per il popolo catalano, per il popolo
curdo, prima ancora è stato il Consiglio regionale nel 2017 quando
si sono svolte le elezioni in Catalogna a esprimersi per questo
diritto, che naturalmente contrasta con il diritto all'integrità
territoriale degli Stati, però la politica ha dimostrato ancora una
volta di essere un fallimento totale.
Abbiamo migliaia di giovani che si massacrano ogni giorno perché
la politica non ha saputo trovare un accordo sulle zone di Donetsk
e Luhansk, che io non ho tutti gli elementi per affermare se
abbiano i requisiti per chiedere l'indipendenza, però sicuramente
questo principio deve essere tutelato. Tutte le Nazioni firmatarie
della Carta delle Nazioni Unite sono vincolate da quell'accordo,
quindi Francia, Stati Uniti, Unione Sovietica, Regno Unito, Cina in
prima linea devono, in base a quest'accordo, tutelare il diritto
delle popolazioni che richiedono democraticamente
l'autodeterminazione. L'Europa nel caso della Catalogna ha
dimostrato quanto è inefficiente su questo argomento, quanto sia
sorda alle richieste dei popoli che lo richiedono.
Presidente -
La parola all'assessore Caveri per fatto
personale.
Caveri (AV-VdA Unie) -
Per fatto personale, le rispondo
da politico e non da Maurizio Costanzo
de no-z-atre
[traduzione letterale dal patois: "di noi altri"] La sua è una tesi
putiniana, punto e basta.
Presidente -
Vi sono altre richieste di intervento?
