Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 806 del 22 settembre 2004 - Resoconto
OGGETTO N. 806/XII - Trasferimento in altra sede di parte dei
servizi dell'Assessorato della Sanità. (Interrogazione)
Interrogazione
Appreso dagli organi di informazione che alcuni uffici
dell'Assessorato della Sanità, ubicati in centro della città di
Aosta, e precisamente quelli della Direzione Politiche Sociali,
saranno trasferiti dal 14 settembre in una nuova sede, collocata in
località Grande Charrière a Saint-Christophe;
Preso atto che gli utenti che vorranno accedere ad
informazioni e/o prestazioni dei servizi riguardanti la prima
infanzia, la famiglia e le politiche giovanili, i disabili e
anziani dovranno spostarsi con mezzi propri o mezzi
pubblici;
Tenuto conto della particolare tipologia di utenti che
accedono a questi servizi: si pensi, ad esempio, agli utenti
potenziali delle "prestazioni economiche a favore di persone in
stato di disagio sociale" o dei "contributi per la fruizione di
servizi per disabili, anziani e altri soggetti in
difficoltà";
Ritenuto che l'ente pubblico dovrebbe facilitare l'accesso ai
servizi dei "clienti";
la sottoscritta Consigliera regionale
Interroga
l'Assessore competente per sapere:
1) quando, per quale motivo, e con quali costi aggiuntivi, si
è deciso di trasferire una parte dei servizi dell'Assessorato della
Sanità dal centro città a Saint-Christophe;
2) quali sono le motivazioni che hanno suggerito di spostare
in periferia proprio la Direzione Politiche sociali e non altre
Direzioni dello stesso Assessorato;
3) se nella presa di decisone si è tenuto conto della
particolarità degli utenti e del grado di accessibilità degli
uffici.
F.to: Squarzino Secondina
Presidente - La parola all'Assessore alla sanità, salute e
politiche sociali, Fosson.
Fosson (UV) - Cosa devo rispondere qui? La decisione di
trasferire gli uffici da Aosta a Saint-Christophe, che lei ha
appreso dall'informazione, era una decisione già presa nella
precedente legislatura, giustamente... perché? Perché l'Ufficio
minori e politiche giovanili e l'Ufficio formazione erano situati
in Via de Menton, nella cosiddetta "Casa delle Opere", che ha
prodotto uno sfratto. I nostri uffici erano sfrattati da un anno,
perché la parrocchia aveva deciso di utilizzare questa struttura
per altro. Inoltre, detta sede non era idonea, in quanto aveva un
accesso con scalinate... Il secondo problema è che l'altra sede che
avevamo qui, dispersa, quella degli Invalidi civili, situata in Via
Festaz, a sua volta deve lasciare in breve tempo tale ubicazione,
per cui avevamo un'altra ingiunzione a trasferirci. Come terzo
motivo, nel Palazzo Darbelley, sede dell'Assessorato, diversi
uffici non sono a norma: da questo deriva che già nella precedente
legislatura si era cercata un'altra sede idonea, congrua, agibile,
proprio per tali uffici, sfrattati da tali sedi.
Ora, e su questo noi abbiamo lavorato, da un problema come può
essere un trasferimento - traslocare non è mai bello - poteva
venire anche un qualcosa di positivo, nella misura in cui avessimo
offerto un servizio più agibile e concentrato ai nostri utenti;
così, è nata l'idea di trasferire gli uffici sfrattati, cioè
l'Ufficio minori, l'Ufficio formazioni, il Servizio invalidi e
alcuni uffici che sono ospitati nel Palazzo Darbelley, ma che non
sono a norma, nella sede di Saint-Christophe. Pertanto le politiche
sociali hanno una grande, nuova e unica sede in
Saint-Christophe.
Per noi è un fatto positivo, perché l'utente che aveva 2 o 3
sedi a cui riferirsi, ora ne ha una unica; tant'è vero che noi, per
informare - l'importanza dell'informazione ce la suggeriva lei, in
una precedente interrogazione - abbiamo pubblicato un opuscolo dal
titolo: "La famiglia al centro della Regione", in cui sono spiegati
tutti i servizi ora concentrati a Saint-Christophe, con possibilità
di accesso, indicazioni, numeri di telefono, in modo da rendere più
accessibile e raggruppata tutta una serie di servizi.
Per quanto riguarda il discorso degli utenti, che avranno delle
difficoltà a recarsi a Saint-Christophe invece che al centro di
Aosta dove si trova il Palazzo Darbelley, mi permetto di fare
alcune osservazioni e pregherei di essere oggettivi: per questo
tipo di utente, che fra l'altro viene da tutta la Valle e non solo
dal centro di Aosta, l'avere degli uffici di detto tipo - e poi,
giustamente, un particolare tipo di utente, un disabile -, il
venire al centro di Aosta, non era una cosa agevole. Infatti non ci
sono parcheggi e quelli esistenti sono a pagamento; a
Saint-Christophe, invece, si trova una sede concentrata,
delocalizzata rispetto al traffico, servita dalle linee urbane: la
linea n. 2 si ferma a 50 metri dall'entrata della nuova sede,
mentre qui, al centro di Aosta, la linea di mezzi pubblici distava
150 metri dall'Assessorato, ci sono più di 30 parcheggi disponibili
per questo servizio, ci sono i parcheggi riservati ai portatori di
handicap, e tutto questo gratuito!
Occorre quindi dire che questi utenti avranno un centro unico
per tutte le politiche sociali, la famiglia avrà uno sportello a
lei dedicato, gli uffici vengono concentrati in una unica sede;
questo utente, un utente con delle difficoltà, trova un accesso
sicuramente più facile in quanto ha la disponibilità di parcheggi,
incontra meno traffico, ha la possibilità di trovare tutti i
servizi che vuole. Mi sembra che abbiamo trovato la soluzione al
problema, sicuramente apportando dei vantaggi. Non sarà la
soluzione ideale, perché l'ideale sarebbe avere tutto l'Assessorato
unito, ma in tale situazione, con tale tipo di problematica, penso
sia solo un vantaggio per l'utente valdostano avere tutti questi
servizi in una unica sede, facilmente accessibili, sia con i mezzi
pubblici, sia con i mezzi privati!
Una ultima osservazione. L'opuscolo sarà distribuito fra breve;
mi sembra, però, che proprio lei, che ci spinge sempre sul discorso
dell'Ospedale nuovo, ad esempio, a decentrare, a portare tale tipo
di utenti fuori da Aosta, a portare via i malati dal cuore della
città, quando poi noi trasferiamo i servizi sociali in una sede
decentrata più accessibile e con dei vantaggi organizzativi, ci
dice che questo non va bene!
Presidente - La parola alla Consigliera Squarzino Secondina.
Squarzino (Arc-VA) - Mi ha quasi convinto, Assessore... questo
vuol dire allora che anche l'Assessore è convinto che l'Ospedale
nuovo può essere dislocato fuori dalla città di Aosta! Forse si è
dimenticato di darmi la risposta per quanto riguarda i costi, avevo
fatto la domanda su
"quali costi aggiuntivi";
l'Assessore
poteva rispondermi che c'è un risparmio per la Regione, quindi le
chiedo eventualmente di farmi avere il costo, senza che debba fare
una seconda iniziativa al riguardo.
Forse non ho capito bene io o non era chiara la nota
dell'Ufficio stampa, ma nel comunicato stampa, preso dalle pagine
Web della Regione, c'è scritto che il Servizio invalidi di Via
Festaz non sarà trasferito; quindi c'è una differente informazione,
ne prendo atto.
Infine, è chiaro che non sono contro ad un progetto, se c'è, di
politiche sociali, di mettere insieme una serie di servizi! Mi
chiedo, però, se è proprio necessario portare all'esterno queste
tipologie di servizi, quando rimangono in Assessorato altri tipi di
servizi che forse potevano essere dislocati in modo più opportuno,
come ad esempio la Direzione sanitaria, la Direzione economica,
cioè servizi che lavorano essenzialmente "on line", che lavorano
con operatori del servizio e non con utenti cittadini; in questo
senso poteva essere forse più utile! Andremo comunque a vedere il
nuovo centro laggiù e, soprattutto, verificheremo se per gli utenti
è un vantaggio; quindi avremo un motivo in più per parlare di un
nuovo Ospedale decentrato.
