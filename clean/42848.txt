Classificazione
AMMINISTRAZIONE REGIONALE
TRASPORTI E VIABILITÀ



Oggetto del Consiglio n. 339 del 11 febbraio 2021 - Resoconto
OGGETTO N. 339/XVI - Interpellanza: "Riflessi della diffida
presentata dalle maggiori associazioni di tutela dell'ambiente
montano sulla procedura di affidamento di servizi preordinati alla
valutazione di fattibilità del collegamento intervallivo Cime
Bianche".
Marguerettaz (Presidente) -
Punto 43 all'ordine del
giorno. Per la presentazione della interpellanza, la parola al
consigliere Brunod.
Brunod (LEGA VDA) -
Preso atto della procedura di gara
promossa da Monterosa Ski relativa alla procedura aperta, ai sensi
degli articoli 60 e 122 del decreto legislativo 50 del 2016, per
l'affidamento di servizi attinenti all'architettura e
all'ingegneria concernenti la redazione di studi propedeutici e
preliminari alla valutazione di fattibilità del collegamento
intervallivo Cime Bianche, del valore a base d'asta di circa euro
750 mila. Ricordato che all'interno del programma di legislatura
2020-2025 si afferma che, per quanto riguarda l'ipotesi di impianti
funiviari nel Vallone delle Cime Bianche ed in relazione all'avvio
dell'iter di studio previsto dal DEFR, a cura delle società
funiviarie sulla realizzabilità del collegamento fra i comprensori
di Cervinia e Monterosa in termini di sostenibilità finanziaria,
ambientale ed urbanistica, resta inteso che il Consiglio regionale
manterrà il ruolo centrale nelle scelte definitive da assumere.
Considerato che tale collegamento avrebbe numerose e significative
ricadute in termini economici, sociali e di sviluppo turistico per
le aree territoriali interessate, nonché per tutta la Valle
d'Aosta.
Alla luce della formale diffida a dare corso a qualsiasi
attività di progettazione che riguardi la realizzazione di impianti
di risalita nel Vallone delle Cime Bianche, promossa dal comitato
Ripartire dalle Cime Bianche, nonché dalle maggiori associazioni di
tutela dell'ambiente montano, CAI, Cipra Italia, WWF, Legambiente
VdA, Federazione pro natura e Lopi, in merito a questa diffida che
è stata inoltrata il 5 dicembre 2020 alla Regione Valle d'Aosta,
alla Comunità montana Walser, alla Monterosa S.p.A, a diversi
Comuni, Ayas, Brusson, Champorcher, Gaby, Gressoney-La-Trinité,
Gressoney-Saint-Jean, Hône, Issime, Pontboset, alla Corte dei
Conti, Procura regionale, Valle d'Aosta e ANAC, ci tenevo anche a
leggere un passaggio appreso dagli organi di stampa. Sono parole
espresse dal comitato Ripartire dalle Cime Bianche: "Mentre nel
pieno della seconda ondata della pandemia Covid-19 le regioni
alpine - denuncia il comitato - rivolgono un appello al Governo
nazionale affinché la montagna non sia considerata unicamente per
gli impianti di risalita e quale parco giochi per la città, ma
anche soprattutto per il patrimonio di biodiversità che rappresenta
e per un'offerta turistica molto più ampia dello sci da discesa,
passeggiate a piedi, con le ciaspole, relax, sci di fondo, sci
alpinismo, immersione nella natura, cultura, artigianato,
enogastronomia, la Regione Valle d'Aosta e le società partecipate
Monterosa S.p.A. e Cervinia S.p.A. proseguono imperterrite sulla
strada perdente dell'aggressione alla montagna".
Con questa iniziativa si interpella il Presidente della Regione
per conoscere se, a fronte della diffida ricevuta, sia intenzione
da parte del Governo regionale e/o dalla società a dare corso alla
sospensione o all'interruzione della procedura di affidamento dei
servizi attinenti all'architettura e all'ingegneria, concernenti la
redazione di studi propedeutici e preliminari alla valutazione di
fattibilità del collegamento intervallivo Cime Bianche.
Presidente -
Per la risposta la parola al Presidente
della Regione.
Lavevaz (UV) -
Rispetto alla domanda posta
dall'interpellanza, è opportuno sottolineare che la procedura di
gara indetta da Monterosa S.p.A., come chiarito dall'oggetto
stesso, concerne i servizi attinenti all'architettura e
all'ingegneria concernenti gli studi propedeutici e preliminari
alla valutazione di fattibilità del collegamento funiviario, che
secondo le strutture dell'Assessorato competente paiono essenziali
alla valutazione dell'incidenza di cui all'articolo 7 della legge
regionale 8 del 2006. Peraltro, la procedura appare coerente con
quanto predisposto dal DEFR 2020-2022, rispetto alla acquisizione
degli studi propedeutici per giungere alla decisione
sull'intervento, che dovrà essere basata sull'analisi di
realizzabilità in termini di sostenibilità finanziaria, ambientale
e urbanistica. Monterosa S.p.A. ha quindi dato seguito alla
procedura di gara in argomento, sulla base di quanto disposto dal
disciplinare di gara.
Presidente -
Per la replica, la parola al consigliere
Brunod.
Brunod (LEGA VDA) -
Quindi dalla sua risposta, in base a
questa diffida, lei ha confermato che la procedura prosegue
regolare, come lei ha confermato adesso nella sua risposta. Okay,
conferma positivamente.
