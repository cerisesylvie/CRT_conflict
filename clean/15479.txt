Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 2950 del 9 gennaio 2003 - Resoconto
OGGETTO N. 2950/XI Predisposizione di una normativa riguardante
l'inquinamento acustico. (Interpellanza)
Interpellanza Preso atto che continuano ad essere sollevate, a
titolo diverso, dai cittadini lamentele circa il troppo rumore
proveniente da cantieri edili, opere stradali, attività
commerciali, locali di intrattenimento, traffico veicolare, ecc.
che disturba la vita delle persone;
Ricordato che a livello nazionale sono state indicate, con la
legge 26 ottobre 1995, n. 447, "Legge quadro sull'inquinamento
acustico", le norme generali cui le regioni devono dare
applicazione, anche per consentire agli enti locali di predisporre
i provvedimenti necessari per tutelare la salute dei cittadini sul
proprio territorio;
Constatato che la Valle d'Aosta, a differenza di molte altre
regioni italiane, non si è ancora dotata di una legge che
regolamenti l'inquinamento acustico così da creare le condizioni
per migliorare la qualità di vita delle persone;
Ritenuto opportuno che anche la nostra regione predisponga una
normativa in tal senso, a tutto vantaggio non solo dei residenti,
ma anche dei turisti;
i sottoscritti Consiglieri regionali
Interpellano
la Giunta regionale per sapere:
1) se esiste un monitoraggio continuo circa la rilevazione di
dati che descrivono il livello di inquinamento acustico presente
nella nostra regione;
2) se intende inserire nel programma di fine legislatura la
predisposizione di una normativa riguardante l'inquinamento
acustico nella nostra regione.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Nelle relazioni periodiche che l'ARPA
predispone sullo stato della salute e dell'ambiente in Valle
d'Aosta viene affrontato anche il problema dell'inquinamento
acustico, anzi qui viene usato un termine che mi piace: "rumorosità
ambientale" e nel rapporto dell'ARPA viene ricordato come oggi la
rumorosità ambientale venga percepita dalla società civile come un
problema e la qualità acustica dell'ambiente diventi un bene da
perseguire e da tutelare con adeguati strumenti legislativi. Questo
per sottolineare che, sì, probabilmente non è che ci siano tutti i
momenti delle segnalazioni sul rumore, però questo è un problema
che è percepito dalla popolazione come un elemento che degrada il
livello di qualità della vita. A livello nazionale è stata emanata
una legge quadro sull'inquinamento acustico, la n. 447/1995, che
indica i grandi principi generali che dovrebbero essere seguiti e
anche le tipologie di zone che possono essere individuate in base
alla presenza di rumori.
Questa legge demanda alle regioni il compito di definire i
criteri in base ai quali i comuni procedono alla classificazione
del proprio territorio nelle zone previste dalle disposizioni per
applicare i valori di qualità, che determinano il livello di
rumorosità di un ambiente; come pure chiede loro le condizioni per
l'individuazione, da parte dei comuni, delle zone del territorio in
cui ci sia un rilevante interesse paesaggistico, ambientale e
turistico, tale da determinare valori inferiori a quelli indicati
per legge e, sempre alle regioni, demanda il compito di svolgere il
controllo, la verifica che i comuni realizzino questi piani ed
intervengano in questo modo. Non solo, ma anche le regioni sono
chiamate a predisporre piani di interventi di eventuale bonifica
dall'inquinamento acustico. È vero che sono i comuni titolari del
provvedimento… che devono assumere i
provvedimenti, ma lo devono fare secondo le indicazioni generali
fornite dalla legge regionale a cui si richiama la legge quadro
prima citata.
Molte regioni italiane - posso dire quasi tutte - hanno
provveduto ad emanare una legge in materia, non solo per assolvere
ad un dettato legislativo, ma soprattutto perché hanno ritenuto che
fosse importante indicare le modalità, le procedure e i criteri con
cui i comuni potessero attivarsi per iniziare da una parte la
rilevazione acustica, dall'altra l'individuazione di procedure per
eventualmente bonificare le zone ad alto inquinamento acustico. La
nostra Regione non ha ancora provveduto in tal senso. Ci sono, è
vero, alcune leggi regionali che si riferiscono a questo argomento:
il PTP parla di un monitoraggio per quanto riguarda l'inquinamento
acustico; il Piano socio-sanitario, quando parla di controlli
dell'ambiente di lavoro, dice di controllare anche l'inquinamento
acustico in base alla 626; fra i compiti affidati all'ARPA c'è
anche quello di controllare i livelli di inquinamento acustico;
quando si parla del volo in Valle d'Aosta, si dice che, per
difendere l'inquinamento acustico, le stesse zone di parco e di
aree protette non possono essere utilizzate come zone di
atterraggio per veicoli a motore, proprio a questo fine però, non
esiste nessuna legge precisa al riguardo. Eppure - dicevo prima -,
c'è una popolazione che sente questa esigenza, specie per quanto
riguarda i locali notturni di intrattenimento, per quanto riguarda
i luoghi dove ci sono spettacoli all'aperto, manifestazioni
danzanti, che provocano rumori che i cittadini segnalano, laddove
in modo particolare ci sono le zone - nella città di Aosta, nei
grandi centri turistici come Courmayeur -, che hanno una forte
presenza di rumore durante il giorno, specie lungo le zone del
traffico. Se pensiamo a tutta l'autostrada, c'è il problema che è
stato affrontato più volte delle barriere antirumore da collocare
nella zona della media e bassa Valle.
Le domande che poniamo sono molto semplici. Ci chiediamo intanto
se esista un monitoraggio continuo; credo che esista perché l'ARPA
raccoglie questi elementi, ma sarebbe interessante capire gli
ultimi dati circa la rilevazione dei livelli di inquinamento
acustico presente nella nostra Regione. Il problema non è solo se
esista il monitoraggio continuo, ma che utilizzo si faccia di
questi dati che vengono recepiti, perché se non c'è nessuno che
filtra questi dati, che li traduce in proposte di intervento
migliorativo, serve a poco raccogliere questi dati! Visto che non
esiste nessuna legge che si preoccupa dell'inquinamento acustico e
visto che ieri è stato affermato con molta forza dal Presidente
della Regione che questa non è una Giunta che vuole solo
amministrare, ma vuole governare e fare delle cose importanti, noi
domandiamo se, in questi pochi mesi, la Giunta non intenda inserire
nel proprio programma di fine legislatura la predisposizione di una
legge che riguardi l'inquinamento acustico nella nostra
Regione.
Si dà atto che dalle ore 11,11 presiede il Vicepresidente
Lattanzi.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Inizierei con il confutare le premesse
dell'interpellanza, laddove si afferma che molte regioni italiane
hanno legiferato: le regioni italiane, che hanno legiferato, sono
nove, compresa la Provincia autonoma di Trento, su ventuno, non mi
pare che sia la maggioranza! Va aggiunto che le leggi regionali
sono datate, la Liguria, la Toscana, la Provincia autonoma di
Trento, il Veneto hanno legiferato immediatamente dopo l'entrata in
vigore della legge quadro, dopodiché c'è stata una riflessione
generale, che è stata fatta anche a livello di Conferenza
Stato-Regioni, sull'opportunità o meno di approntare normative
regionali in un contesto generale in cui lo Stato era assolutamente
deficitario rispetto alle sue competenze e ritornerò su questo.
Giustamente, la Consigliera Squarzino parla di legge quadro: le
leggi regionali, che sono state emanate, sono a volte bene, a volte
meno bene, a volte male la ricopiatura della legge quadro statale,
perché sono a loro volta delle leggi cornice, che si limitano molte
volte a definire modalità procedurali a cui devono attenersi gli
enti locali, problema che per noi si pone in un altro contesto. Non
tutte le leggi regionali sono uguali, ma in gran parte hanno questa
connotazione, appunto, di leggi di "nuovo quadro" che definiscono
modalità procedurali.
Rispetto al primo quesito che è stato posto sul monitoraggio,
devo dire che il monitoraggio del rumore ambientale si fa e anche
molto bene: l'organizzazione del "sistema Regione Valle d'Aosta" è
all'avanguardia rispetto ad altre regioni, sicuramente per la
morfologia del territorio e non per meriti nostri o dei tecnici
dell'ARPA. Certo è che abbiamo un'ampia rete di rilevazione, ben 26
stazioni di monitoraggio dell'inquinamento, che ci forniscono i
dati periodicamente, dati che sono letti, ma che devono poi
tradursi sul territorio e la competenza è dei comuni, che hanno
recepito nella maggior parte la valenza di questa normativa, tanto
che viene sempre più spesso richiesto l'intervento dell'ARPA per
controlli ambientali nelle aree comunali. Entrando un po' nel
merito della prima domanda, per conoscere i livelli di rumore
ambientale in Valle d'Aosta, le variazioni legate ai cicli
giornalieri, settimanali e stagionali, le variazioni dovute ad
interventi artificiali, azioni di bonifica, nuove infrastrutture,
nonché le tendenze sul lungo periodo in termini di anni, è attivo a
cura dell'ARPA un osservatorio acustico regionale.
Esso si configura come una vera e propria rete di monitoraggio
di rumore ambientale, basata su siti rappresentativi di diverse
condizioni di rumorosità ambientale nella nostra regione,
monitorato di continuo per periodi settimanali, con cadenza diversa
a seconda della natura delle sorgenti sonore influenzanti il sito
medesimo. Nuovi siti vengono mano a mano introdotti in sostituzione
di altri già "caratterizzati", i quali verranno a loro volta
ripresi in considerazione in tempi successivi, per valutare le
variazioni di clima acustico a lungo termine. I siti oggetti di
monitoraggio periodico e programmato sono ad oggi 26 e posso
fornire l'elenco alla Consigliera Squarzino; al termine di ogni
periodo di rilievo i dati sono trasmessi ai sindaci dei comuni
interessati e sono anche disponibili presso l'ARPA. Sempre
nell'ambito delle azioni conoscitive di stato e tendenze dei
livelli di rumorosità ambientale, è in corso di effettuazione, su
iniziativa dell'ARPA, una campagna di rilievi brevi su 100 punti di
misura distribuiti su tutto il territorio regionale in diversi
periodi del giorno e della notte, per un totale di 300 rilievi.
Essa è la ripetizione puntuale, nei luoghi e nei tempi, di
un'identica campagna svolta esattamente dieci anni fa:
settembre-dicembre 1992. Questa è stata una nostra scelta per conto
dell'Amministrazione regionale. I rilievi sono già stati ultimati
ed è in corso l'elaborazione dei risultati. In questo modo si
otterrà, a distanza di dieci anni, una fotografia acustica del
territorio regionale di particolare interesse, considerato che il
rumore ambientale è caratterizzato da variazioni ampie, ma regolari
rispetto ai cicli giornalieri, settimanali ed eventualmente
stagionali, ma da variazioni lente sul lungo periodo, raramente
esplorate con tale definizione su tale intervallo temporale.
È per questo motivo che definisco all'avanguardia questo sistema
messo in piedi dalla Valle d'Aosta, perché saremo la prima Regione
d'Italia a poter fare un raffronto rispetto all'inquinamento
acustico di dieci anni fa. Sono state svolte, inoltre, su richiesta
delle amministrazioni comunali, indagini approfondite del rumore
ambientale nei Comuni di Aosta, Verrès, Courmayeur, Châtillon; i
rapporti, contenenti i dati rilevati e i commenti sulla situazione
acustica ambientale, sono stati trasmessi ai comuni, in alcuni casi
- Verrès e Châtillon - essi sono stati oggetto di presentazione
alla popolazione nel corso di serate pubbliche. Con particolare
riferimento invece alle lamentele sollevate a volte dai cittadini
rispetto alle attività di monitoraggio del rumore ambientale, vanno
aggiunti gli interventi di misura all'interno delle abitazioni, su
iniziativa dei privati, in relazione a specifici sorgenti
considerate disturbanti.
I casi considerati nell'arco dell'ultimo decennio, ovvero da
quando in Valle d'Aosta si effettuano questi interventi, sono
moltissimi, più di cento. Le relazioni tecniche, contenenti tutte
il giudizio sul superamento dei limiti previsti dalla normativa,
vengono inviate al committente e, in caso di accertato superamento
dei limiti di legge, cosa frequente soprattutto nei condomini, che
convivono con locali notturni, discoteche e con altre fonti di
rumore, queste relazioni vengono inviate anche al sindaco del
comune di appartenenza, che provvede immediatamente per quanto di
competenza. Concludo dicendo che una sintesi esauriente delle
condizioni di rumorosità in Valle d'Aosta, aggiornata al 1999, con
analisi delle sorgenti predominanti e delle cause più frequenti di
disturbo, è contenuta nella prima relazione sullo stato
dell'ambiente a cura dell'ARPA, al capitolo "rumorosità
ambientale", pagine 111-132, a cui faccio riferimento per poter
meglio approfondire la tematica. Rispetto al secondo punto
dell'interpellanza, la risposta è "no" per evidenti motivi di
tempo, ma fondamentalmente perché riteniamo che sia pregiudiziale
alla predisposizione di una legge regionale il completamento degli
adempimenti in capo allo Stato e precisamente, fra tutti i decreti
che il Governo doveva emanare, manca quello relativo al DPR
contenente il regolamento di esecuzione per la disciplina
dell'inquinamento acustico avente origine dal traffico veicolare,
ex articolo 11, comma 1, che si interseca sul problema delle
barriere autostradali.
Questo DPR, in modo del tutto analogo a quello concernente il
traffico ferroviario, che è il n. 459/1998, dovrà contenere
l'indicazione dell'ampiezza delle fasce di rispetto per il rumore
prodotto da strade e autostrada, sottolineo "strade" perché, ad
oggi, sembra che debba intervenire anche sulle strade comunali, non
solo su quelle statali, nonché i relativi limiti diurni e notturni.
Esso deve costituire la base di riferimento per la progettazione
delle azioni di bonifica. La lacuna, costituita dal ritardo
nell'emanazione di questo decreto, è tanto più evidente se si
considera che è già stato emanato il decreto contenente i criteri
per la predisposizione, da parte dei gestori, dei piani di
intervento per il contenimento e abbattimento del rumore, il D.M.
29 novembre 2000, che dovrebbe essere conseguente e fa riferimento
al rispetto dei valori limite stabiliti a norma del regolamento di
cui all'articolo 11, comma 1, non emanato.
Questa è una delle tante contraddizioni supposte del Governo
centrale, contraddizioni che sono facilmente traducibili, perché è
di tutta evidenza che su questo ultimo decreto sono intervenute
pressioni di più lobbies e soggetti esterni per bloccare
l'iniziativa governativa. Noi questo tipo di ragionamento lo
abbiamo fatto più volte e in più sedi ed è un ragionamento
abbastanza trasversale fra le regioni, intendiamo fare una legge
regionale e la faremo sicuramente, ma non nell'ultimo scorcio di
legislatura - dirò poi perché -, ma la faremo non definendo una
legge quadro regionale, ma una legge più specifica, che vada a
meglio definire i limiti entro i quali i comuni o le comunità
montane devono attenersi.
Vengo alla seconda pregiudiziale, che riguarda chi deve svolgere
queste funzioni. Riteniamo che debba essere, al di là dell'ambito
comunale, una funzione svolta in ambito sovracomunale per evidenti
motivi di rapporti fra un comune e l'altro e, pregiudiziale
all'indicazione dell'ente competente, è l'iter legislativo, che, in
commissione consiliare, mi risulta essere riferito alla modifica
della legge n. 54/1998, la cui bozza di articolato, all'articolo
84, dice esattamente:
"Con delibera di Giunta regionale, da
adottarsi d'intesa con il Consiglio permanente degli enti locali e
previo parere delle commissioni consiliari competenti, sono
individuate le funzioni di cui all'articolo 83, che devono essere
esercitate obbligatoriamente in forma associata da parte delle
comunità montane, nonché eventuali soglie e parametri riferiti alle
singole funzioni, che costituiscono presupposto per l'esercizio
delle funzioni stesse da parte delle comunità montane"
.
Riteniamo che debba essere inquadrata in questo articolo la
normativa più generale dell'inquinamento acustico, per evitare da
un lato spreco di risorse finanziarie, perché la definizione di
piani di zona integrati nei singoli comuni sarebbe una
contraddizione in termini, in quanto non sarebbe più un piano di
zona integrato, ma sarebbe un piano di zona acustico comunale e la
legge quadro parla di piano di zona integrato; i costi inoltre
sarebbero eccessivi mentre, fatto a livello di comunità montana,
come è stato fatto nella normativa che riguarda i campi
elettromagnetici, riteniamo che sia più opportuno, ma è una materia
che riguarda gli enti locali, per cui la tempistica non ci permette
di definirlo in questi tre mesi. Dopo la zonizzazione vanno
predisposti i piani di risanamento acustico che il Comune di Aosta
ha fatto.
La Consigliera Squarzino sa bene che il Comune di Aosta ha fatto
il piano di risanamento acustico e questo dimostra - rispondo così
al terzo quesito - che i comuni, ai sensi dell'articolo 6, comma e)
della legge quadro n. 447/1995, già possono, volendo, predisporre i
regolamenti. Il punto d) dice, infatti, che spetta ai comuni il
controllo del rispetto della normativa per la tutela
dell'inquinamento acustico all'atto del rilascio delle concessioni
edilizie ai nuovi impianti e infrastrutture e il punto e)
stabilisce che spetta ai comuni l'adozione di regolamenti per
l'attuazione della disciplina statale e regionale per la tutela
dell'inquinamento acustico. La Consigliera mi risponderà che manca
la disciplina regionale, ma appunto qui ritorna il problema
iniziale: noi vogliamo fare una legge regionale, che non si limiti,
come hanno fatto molte delle regioni di quelle citate, a definire i
criteri e a definire il percorso, perché la realtà delle altre
regioni è diversa.
Esse cioè hanno definito se spetta alle province piuttosto che
ai comuni o alle comunità montane, qual è l'ufficio competente e
qual è la procedura da seguire. Noi questa fase la risolviamo con
l'articolo 98 del disegno di legge di modifica della n. 54, non c'è
bisogno di una disciplina specifica. Vorremmo andare a definire
nella disciplina elementi di valutazione più puntuale, ad esempio
la valutazione dei comuni turistici, per i quali, in virtù della
legge quadro n. 447, i piani di zona e i piani di inquinamento
dovrebbero definire lavori più bassi rispetto alla generalità del
territorio. Dovremmo andare a definire, in armonia con il Servizio
urbanistico, i comuni soggetti alla tutela della sovrintendenza, e
sono moltissimi, e dovremmo andare a definire per macroaree alcuni
grossi argomenti: i limiti lungo l'asse autostradale, i limiti
lungo l'asse ferroviario e i limiti lungo le strade comunali e
statali. Questo è quanto vorremmo fare. Aggiungo anche che la bozza
del disegno di legge è pronta secondo le linee generali delle altre
regioni, ma non ci soddisfa rispetto a quanto ho appena riferito,
per cui va in gran parte rivista secondo la logica di puntualizzare
meglio alcuni argomenti.
Concludo dicendo che, non appena sarà approvato il disegno di
legge di modifica della legge n. 54, fisseremo un incontro con gli
enti locali per definire con loro un percorso di avvicinamento alla
problematica e capire come assieme si possa impostare questa
normativa, per capire se i comuni e gli enti locali sono d'accordo
circa la strategia che è stata testé evidenziata.
Presidente
La parola alla Consigliera Squarzino
Secondina.
Squarzino (PVA-cU)
Rispetto alla risposta alla prima
domanda sono soddisfatta, nel senso che, per quanto concerne i dati
e la filosofia dell'impostazione del problema, l'Assessore ha fatto
riferimento alla prima relazione sullo stato dell'ambiente
dell'ARPA, allo stesso volume, alle stesse pagine che ho citato
nella mia illustrazione. Sono contenta che questo lavoro di
monitoraggio sia continuato, sono contenta che ci sia la volontà di
completare questa rete di monitoraggio mettendo a confronto i dati
di dieci anni in modo da avere una percezione più chiara del
problema. Non sono invece soddisfatta della seconda parte del suo
intervento, relativa alla seconda domanda che abbiamo posto.
Abbiamo chiesto se c'è una volontà precisa di intervenire, per
dotare anche la Regione di una legge riguardante questo settore.
Lei prima ha detto che non potevate farlo, perché a livello
nazionale mancano i decreti per cui non vale la pena di farlo.
Nella seconda parte del suo intervento poi ha anticipato che questo
comunque verrà fatto con delibere di Giunta, intervenendo sulla
legge n. 54 delle autonomie dei comuni, ma che questa è una cosa
che viene fatta subito. Il motivo quindi non è che si aspetta
l'intervento dello Stato per fare questo, "noi possiamo fare una
nostra legge" ha detto l'Assessore e io posso concordare con lui,
perché non è detto che la legge regionale della Valle d'Aosta sia
una fotocopia della legge quadro; condivido l'idea di individuare
una legge che sia rispettosa delle caratteristiche del nostro
territorio, ma questo non ci fa dire che dobbiamo rinviare a chissà
quando.
Mi ha detto che ha una bozza pronta, me l'ha fatta vedere, io le
posso credere, ma quella bozza può essere di qualunque altra legge!
O lei mi permette di verificarlo, oppure è solo un pezzo di carta,
Assessore, abbia pazienza! È un pezzo di carta che non ha nessun
valore, di conseguenza non ha nessun valore il fatto che lei dica
che sta riflettendo su questo argomento. Voi avete ancora quattro
mesi di tempo, volevamo meno mesi, voi ne volete di più, come
abbiamo capito ieri; avete rivendicato voi con forza e con orgoglio
che voi siete una Giunta di governo e che volete fare ancora delle
cose in questi mesi, lei ha la possibilità di farlo!
Da quel che dice lei, sembra che lei abbia le idee chiare,
sembra che lei sappia cosa vuole fare, allora dia le indicazioni
chiare in questo senso! Il fatto che lei non voglia impegnarsi, lei
e la sua Giunta - in questo caso "sua" perché lei oggi rappresenta
anche il Presidente della Regione - non vi vogliate impegnare su
questo tema, vuol dire che, al di là dei dati raccolti, della rete
di monitoraggio, dell'aver costruito un sistema all'avanguardia,
voi non siete affatto interessati a questo problema! Prendiamo atto
di questo.
