Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Associazionismo - volontariato


Resoconto integrale del dibattito dell'aula
Oggetto del Consiglio n. 1076 del 12 gennaio 2000 - Resoconto
OGGETTO N. 1076/XI Problematiche delle tossicodipendenze in
Valle d'Aosta. (Interpellanza)
Interpellanza Richiamate le precedenti iniziative in merito
alle problematiche delle tossicodipendenze nella nostra
regione;
Preso atto che nella stragrande maggioranza dei casi viene
attuato da parte del S.E.R.T., che si occupa del recupero dei
tossicodipendenti per conto dell’Unità Sanitaria
Locale della Valle d’Aosta, un programma che si basa
sulla somministrazione, ai tossicodipendenti utenti del S.E.R.T.,
del metadone, derivato oppiaceo di sintesi, legalizzato a fini
terapeutici;
Considerato che tale sistema di cura rappresenta la
continuazione di una dipendenza, senza allontanare lo stesso
tossicodipendente dalle pericolose abitudini di chi,
periodicamente, necessita di droghe;
Riscontrato che la somministrazione di metadone ai
tossicodipendenti in cura risulta essere, nella maggior parte dei
casi, un palliativo e non una cura forte per risolvere il problema
droga, tanto più che sembrerebbe che il ricorso a tale cura non
abbia avuto finora, in termini di riabilitazione e di guarigione,
un risultato sufficientemente positivo;
Richiamate altresì le annose problematiche riguardanti la
carenza di personale e di organizzazione del S.E.R.T., che
sicuramente necessiterebbe di maggior considerazione da parte della
Regione e dell’Usl proprio per la rilevanza e la
delicatezza del compito assegnatogli;
i sottoscritti Consiglieri regionali
Interpellano
la Giunta regionale per conoscere:
1) quanti tossicodipendenti valdostani curati con il metadone,
attraverso il S.E.R.T., possono essere definiti totalmente guariti,
vale a dire non più dipendenti sia dalla droga sia da altre
sostanze simili;
2) se non è il caso, viste le premesse, di integrare al più
presto l’organico del S.E.R.T. e soprattutto di
valutare l’ipotesi di creare un gruppo di lavoro che
valuti la necessità di continuare ad insistere su programmi
terapeutici aventi per oggetto la somministrazione di metadone, sia
a mantenimento che a scalare, valutando nel contempo se non è il
caso di provare a puntare anche su metodi per la cura dei
tossicodipendenti che valorizzino soprattutto
l’aspetto socio - psicologico del malato.
F.to: Lanièce - Marguerettaz - Viérin M.
PresidenteLa parola al Consigliere Lanièce.
Lanièce (Aut)
Quest'interpellanza riguarda un problema
molto importante, qual è quello della tossicodipendenza, che è un
problema altamente sociale che presuppone una forte attenzione da
parte di tutte le componenti sociali del Paese, in modo particolare
da parte delle componenti politiche.
La tossicodipendenza è ben lontana dall'essere sconfitta e
l'articolo apparso ieri sull'organo d'informazione "La Stampa"
evidenzia dei dati preoccupanti: infatti nell'articolo si mette in
evidenza come, mentre la media dei tossicodipendenti in Italia è
dello 0,44 percento, in Valle d'Aosta è quasi il doppio. In più lo
stesso responsabile dice che c'è da valutare anche il fenomeno
sommerso e la stima - il risultato è attendibile - è di un
tossicodipendente in cura ogni tre esistenti sul territorio. Questo
porterebbe a una percentuale dell'1 percento della popolazione
della Valle d'Aosta.
È proprio per questo problema rilevante e preoccupante che
riteniamo opportuno ripresentare quest'interrogazione che è simile
a quella che avevo già presentato nel 1995 nella quale chiedevo
alcune delucidazioni all'Assessore proprio perché ritenevo come
ritengo tuttora opportuno che questo fenomeno della
tossicodipendenza debba essere affrontato in maniera totale,
completa, con serietà e con un'attenzione molto particolare. Negli
anni scorsi altri gruppi consiliari hanno presentato delle
iniziative in questa direzione, iniziative tutte che evidenziano la
necessità di un forte intervento da parte dell'Amministrazione
regionale per cercare di attenuare, limitare la gravità di questo
fenomeno.
Qualcosa è stato fatto, non siamo qui a dire che non è stato
fatto nulla, sappiamo che tra poco partirà un day hospital per
tossicodipendenti e questo è già un passo importante oltre al fatto
che il SERT ha aperto da poco un day hospital per gli alcoolisti.
Occorre ricordare che in Valle d'Aosta oltre alle tossicodipendenze
c'è da tenere conto anche delle alcooldipendenze: sono due fenomeni
preoccupanti che entrambi devono avere una massima attenzione e
cura da parte dell'Amministrazione regionale, da parte delle
componenti sociali e anche politiche del nostro Paese.
Occorre quindi cercare di fare una valutazione molto
approfondita. Con quest'interpellanza noi chiediamo due cose: uno
di verificare se i metodi adottati dal SERT, che si basano
soprattutto sull'utilizzo del metadone, che viene definito come una
droga legalizzata, sia metadone a mantenimento che a scalare, siano
la formula migliore per affrontare il problema della droga.
Già nel 1995 avevo evidenziato il fatto che l'utilizzo del
metadone non sia lo strumento migliore per combattere la droga
anche perché si tratta sempre, ripeto, di una droga legalizzata che
non fa sì che il tossicodipendente esca dall'abitudine di drogarsi,
anzi possiamo dire che si crea una certa dipendenza non più dalla
droga, ma dal metadone e molte volte, in base anche a delle
informazioni che mi sono giunte, l'astinenza da metadone è quasi
considerata ancora peggiore di quella da eroina.
Questi sono alcuni elementi che mi preoccupano, quindi mi sono
permesso con quest'interpellanza di sapere anzitutto i risultati
perché, quando si devono affrontare dei problemi, bisogna non solo
partire da quello che si cerca di fare, dalla volontà di affrontare
il problema che sicuramente è una volontà positiva, ma poi anche
tenere conto dei risultati.
Con quest'interpellanza chiediamo se si possono avere alcuni
dati in merito alle guarigioni, alla possibilità cioè per alcuni
giovani valdostani di uscire, attraverso l'utilizzo di questo
metodo, dal tunnel della tossicodipendenza e di reinserirsi nella
società.
Adesso come adesso l'organo deputato ad affrontare
quest'importante problema è il SERT; al di là del fatto che non
sono molto d'accordo sul metodo utilizzato, penso che questa
struttura, per poter meglio operare, deve essere messa nelle
condizioni migliori. Sappiamo che in passato diverse persone, sia
esponenti politici che gli stessi responsabili del SERT e anche il
mondo sociale, hanno sempre evidenziato la situazione precaria in
cui si trova questa struttura sia dal punto di vista organizzativo
che dal punto di vista del personale.
Anche qui poniamo all'attenzione dell'Assessore, ed è il secondo
punto dell'interpellanza, la necessità di verificare se queste voci
che sono apparse negli anni passati con tanto spazio sui giornali
corrispondono al vero e se proprio non è possibile far sì che
questa struttura, che opera in questo campo e che necessita di
maggior considerazione proprio per la rilevanza e la delicatezza
del compito assegnatole, sia messa nelle condizioni migliori per
meglio operare.
Sappiamo che attualmente al SERT non c'è un organico fisso: ci
sono molti convenzionati, c'è un ricambio continuo di personale e
questo sicuramente non va nella direzione giusta di poter meglio
intervenire, di poter mettere questo servizio, che dobbiamo lodare
perché è un servizio che sta cercando di fare qualcosa, nelle
condizioni migliori per meglio intervenire in questo delicato
settore. Anche a questo riguardo chiediamo qual è la situazione
dell'organico e se si può valutare l'ipotesi di migliorare la
struttura soprattutto dal punto di vista del personale e
dell'organizzazione.
Infine, prendendo spunto da quello che ho detto prima, cioè del
fatto che non riteniamo che sia il metadone il metodo migliore per
far uscire i tossicodipendenti dal tunnel della droga, chiediamo se
non sia il caso di creare un gruppo di esperti che cerchi di
valutare l'efficacia del metodo adottato e nel contempo verifichi
la possibilità di puntare su altri metodi che valorizzino l'aspetto
socio-psicologico del malato. Sappiamo che molte comunità non fanno
assolutamente riferimento al metadone, utilizzano altri strumenti e
molte volte qualche risultato è stato ottenuto. Visto che si tratta
di un problema importante, penso che sia indispensabile cercare di
mettere a disposizione di chi si rivolge a questo servizio tutti i
possibili metodi utilizzabili.
Quindi l'invito è proprio quello di fare il punto della
situazione e, visto l'impegno a creare un day hospital per
tossicodipendenti che dimostra la volontà dell'assessorato di dare
soluzione a questo problema, inoltre chiediamo anche all'Assessore
di verificare se questo metodo dell'uso del metadone è il migliore
possibile o se non è opportuno cercare altri metodi che possano
dare risultati migliori di quelli che abbiamo davanti ai nostri
occhi, anche perché non ci risulta che il metodo utilizzato dal
SERT finora abbia portato grossi vantaggi dal punto di vista della
guarigione.
Si dà atto che, dalle ore 12,08, presiede il Presidente
Louvin.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Cercherò di rispondere al Consigliere
Lanièce partendo dalla seconda domanda che ha posto, cioè quella
riguardante l'organico del SERT, che è quella più semplice perché
rispetto ai tempi passati l'organico del SERT è attualmente
composto da ben 26 persone, di cui 5 medici, 6 infermieri
professionali, 3 psicologici, 4 assistenti sociali, 4 educatori
professionali, 4 amministrativi con un organico addirittura
superiore di un'unità rispetto a quanto stabilito dalla delibera
della Giunta regionale n. 3903/90. Questo è stato fatto con grossi
sforzi proprio per dare attuazione alla politica non solo delle
tossicodipendenze in senso stretto, ovvero droga, ma, come ha già
accennato il Consigliere Lanièce, al problema dell'alcoolismo su
cui dovremo sicuramente tornare.
Per cui l'organico del SERT è a pieno regime, la professionalità
è assicurata anche mediante partecipazione obbligatoria a corsi di
formazione e sotto questo punto di vista si tratta di mettere in
piedi dei servizi che ancora non ci sono, day hospital e day centre
per tossicodipendenze di cui stiamo ipotizzando alcune soluzioni
speriamo a breve o medio termine.
Detto questo, vorrei confutare la tesi di fondo che sta alla
base dell'interpellanza e cioè che il metodo del metadone sia poco
efficace o addirittura più dannoso dell'uso dell'eroina perché
teniamo presente che della metodologia del metadone si parla
esclusivamente per assunzione di eroina e non per altri farmaci.
Questo va detto con forza perché i SERT sono nati nel momento in
cui il problema della droga significava eroina, poi è sorto
parallelamente il problema della cocaina, i cocainomani non si
rivolgono al SERT perché non ne sentono la necessità, poi ci sono i
fenomeni delle droghe nuove, ecstasy e quant'altro, l'ecstasy
sembra già addirittura superata in certi ambienti giovanili
dall'assunzione di pasticche ancora più pericolose, per cui stiamo
parlando solo ed esclusivamente di lotta all'eroina.
Allora voglio confutare questa tesi che era una tesi sostenuta
in effetti da larghi strati del mondo scientifico anni fa, ma che è
ormai generalmente considerata superata, lo testimonia questa
ricerca dell'Istituto italiano di medicina sociale, pubblicata
ultimamente, che dice:
"? Dal proibizionismo rigido alla
strategia della riduzione del danno per eliminare le conseguenze
più gravi ed immediate derivanti dall'uso di sostanze stupefacenti,
ma per le nuove droghe sintetiche servono soprattutto efficaci
politiche di prevenzione?"
.
Lasciando perdere le droghe sintetiche, relativamente alla
politica della riduzione del danno, si dice che:
"? L'indagine
comparata sulle politiche pubbliche di lotta alla droga in Italia e
in Europa, condotta dall'Istituto italiano di medicina sociale,
mette in evidenza somiglianze e differenze in materia legislativa
in merito alle politiche di prevenzione e riduzione del danno
adottate in alcuni Paesi dell'Unione Europea e in Svizzera. Il
quadro giuridico europeo mostra forti differenziazioni fra le
realtà nazionali, tuttavia anche nei Paesi che hanno adottato
strategie proibizioniste si stanno introducendo programmi
finalizzati alla riduzione del danno che privilegiano la tutela
della salute del tossicodipendente piuttosto che la repressione del
comportamento deviante?".
Questa è l'ultima notizia riguardante questa tematica.
Il Consigliere mi chiede quanti tossicodipendenti sono stati
curati con metadone, i dati ci sono, ne darò lettura, e quanti
possono considerarsi essere totalmente guariti. La risposta è, per
ovvi motivi, impossibile sia per motivi di privacy, sia per motivi
di merito riguardanti il fatto che il soggetto malato - non voglio
qui aprire il tema se il tossicodipendente è un malato oppure no
perché anche qui ci sono due teorie di pensiero -, comunque il
soggetto tossicodipendente si rivolge ai servizi fino a quando
ritiene di rivolgersi e poi è una libera scelta sua
allontanarsene.
Quanti sono guariti non lo sappiamo, il dato non esiste in
nessun servizio pubblico così come non esiste il dato di quanti
sono usciti dall'alcoolismo o dal tabagismo. È un tema
interessante, sicuramente la politica della riduzione era ed è tesa
a portare fuori dai marciapiedi le categorie più deboli dei
tossicodipendenti.
Ma prima di rispondere al quesito occorre chiarire alcuni
aspetti della problematica, infatti fra le idee e le immagini del
tutto errate che molti hanno nel campo della droga e delle
tossicodipendenze ci sono quelle relative al metadone che è
considerato nell'ambito della farmacologia un farmaco di
sintesi.
Come purtroppo ben si sa, l'eroina è una droga potente, produce
un efficace sollievo al dolore e un forte senso di totale
benessere; interrompere l'uso di eroina è come smettere di fumare,
non è molto duro se non si è fatto per troppo tempo o troppo
regolarmente, è generalmente più facile per le persone che hanno
molti interessi o che hanno forti incentivi a smettere. Molti
consumatori di eroina, così come i fumatori, provano a smettere,
molti alla fine hanno successo anche se solo pochi ce la fanno al
primo tentativo. Molti altri smettono per mesi e addirittura anni
solo per riprendere il consumo di eroina ancora una volta anche
dopo tanto tempo con successive overdose che sono più frequenti fra
coloro che avevano già sospeso l'uso di eroina.
Non esiste il modo migliore per smettere l'uso di eroina, di
fumare o di qualunque altra forma di dipendenza, ma decenni di
ricerche scientifiche ci forniscono buone informazioni su quali
strategie funzionano meglio per la maggior parte di persone. Quando
si parla d'interrompere l'uso di eroina, l'evidenza principale di
successo risiede nel fatto stesso d'interromperne l'uso. Nel 1990
l'Istituto di medicina dell'Accademia nazionale delle scienze ha
constatato che il mantenimento con il metadone è stata la modalità
di trattamento più rigorosamente studiata e che ha prodotto i
risultati positivi meno opinabili.
Invito il Consigliere Lanièce a cogliere questo punto: certezze
non ne esistono, è il mantenimento che è stato più studiato e che
ha prodotto i risultati positivi meno opinabili, tutto il resto è
il contorno, ma la verità allo stato delle ricerche attuali è
questo.
Il metadone, come l'eroina e gli altri oppiacei, può causare
dipendenza fisica se preso su basi regolari, ma la dipendenza da
metadone somiglia molto più alla dipendenza da insulina dei
diabetici piuttosto che a quella da eroina, tipica degli eroinomani
non in trattamento. È una dipendenza, è chiaro, ma anche il
diabetico è dipendente dall'insulina, ma è ben altra cosa essere
dipendenti dal metadone piuttosto che dall'eroina.
Occorre altresì rammentare che la normativa dispone l'obbligo
per i SERT di mettere a disposizione fra le offerte terapeutiche
anche questi programmi metadonici e tralascio tutta la
normativa.
Con il metadone si possono fare due cose ben diverse fra loro,
ma non antagoniste: la riduzione del danno, ed è il punto su cui
incentra l'attenzione il Consigliere Lanièce, e la terapia.
L'efficacia di tale farmaco dipende dalla corretta modalità di
prescrizione degli interventi di tipo psicosociale che si riescono
ad associare.
Brevemente, per riduzione del danno si intende favorire il
recupero complessivo della salute, contenere le attività
criminogene connesse all'abuso di sostanze, contenere la diffusione
delle infezioni, ivi incluso l'HIV, migliorare le difese
immunitarie nei soggetti affetti da AIDS, iniziare un percorso di
reinserimento sociale, ridurre in modo consistente i danni e i
costi sociali della tossicodipendenza.
Ho visto pubblicata tempo fa una bellissima scheda che
distingueva le dipendenze da metadone dalla dipendenza da eroina e
ne evidenziava con molta efficacia le diverse conseguenze.
Fin qui ho parlato di riduzione del danno. Per quanto riguarda
la terapia, questa comporta la stretta integrazione terapeutica fra
farmacoterapia, fra cui c'è il metadone, e la psicoterapia.
Quest'ultima aiuta il paziente ad accettare uno psicofarmaco
necessario, mentre lo psicofarmaco può aiutarlo a superare la
resistenza iniziale o a proseguire la psicoterapia.
Gli studi più recenti hanno portato a diverse conclusioni; il
sostegno psicoterapico aiuta i tossicodipendenti che frequentano e
intraprendono regolarmente il processo terapeutico, si registrano
in effetti evidenti benefici nell'abbinamento della psicoterapia di
programmi di trattamento farmacologico sostitutivo a base di
metadone.
Molte delle resistenze allo sviluppo di un modello integrato di
trattamento sorgono dal modo tradizionale di vedere l'approccio
farmacologico e quello psicoterapeutico come antitetici, piuttosto
che come sinergici.
A prescindere da altre considerazioni, è comunque vero che gli
effetti di una terapia farmacologica risultano più immediatamente
evidenti, mentre i risultati di una psicoterapia possono richiedere
tempi più lunghi per manifestarsi. Quest'osservazione ha portato
alcuni a proporre una strategia terapeutica a due fasi; in
quest'approccio l'agente psicofarmacologico è utilizzato per
alleviare i sintomi e per preparare e permettere il successivo
processo psicoterapeutico. La psicoterapia sarà perciò orientata
verso le relazioni interpersonali, l'adattamento sociale e un
miglioramento nell'ambito lavorativo.
Il principio guida deve essere comunque quello di aiutare il
paziente piuttosto che quello di restare fedele alle proprie
impostazioni teoretiche o più banalmente didattico-formative e qui
rispondo a quanto richiesto dal Consigliere Lanièce, se risponde al
vero che al SERT di Aosta si vuole fare solo terapia con il
metadone e non si fanno altre cose, dicendo che questo non è
vero.
Usano la metodologia della riduzione del danno, usano la
metodologia della terapia con il metadone, ma grazie al fatto che
finalmente sono stati potenziati gli organici e che questi
comprendono psicologi, psicoterapeuti, assistenti sociali, si fa
anche finalmente della psicoterapia individuale o psicoterapia di
gruppo che è alla base di un corretto trattamento e
rieducazione.
Ciò premesso, richiamando quanto suddetto circa il dato di fatto
che molti smettono mesi o addirittura anni, solo per riprendere il
consumo di eroina ancora una volta dopo tanto tempo, è evidente che
sarebbe non corretto affermare la totale guarigione di soggetti ex
tossicodipendenti che da parecchio tempo non fanno uso di
stupefacenti. Per questo motivo dicevo che è impossibile dare una
risposta. Gli operatori preferiscono parlare semplicemente di
soggetti che reggono all'astinenza da un tot di tempo che possono
essere sei mesi, un anno, dieci anni, poi alla prima crisi, al
primo buco come si usa dire, non essendo più assuefatti all'eroina,
subiscono a volte conseguenze anche mortali.
Il SERT dell'USL della Valle d'Aosta utilizza il metadone con
due modalità distinte che presuppongono finalità diverse, a scalare
o a mantenimento, e sempre integrato da terapie di tipo
psicosociale e ove possibile anche psicoterapeutico, modello di
cura integrato.
Prima d'iniziare però un qualsiasi trattamento sostitutivo, così
come previsto dalla normativa, occorre che vi sia una comprovata
dipendenza fisica dagli oppiacei, altrimenti il metodo non viene
attuato, che risultino presenti nelle urine le sostanze
stupefacenti, che ci sia la possibilità di monitorare il paziente
dal punto di vista sanitario e psicosociale, che il paziente sia a
conoscenza della finalità della terapia e che dimostri di
utilizzarla al meglio.
Per quanto riguarda il metadone come farmaco per la
disassuefazione, che è una cosa diversa ancora, la finalità di
questo tipo di trattamento è la disintossicazione del paziente
evitandogli la crisi di astinenza con modalità il più veloce
possibile e con l'obiettivo di far passare il soggetto a programmi
terapeutici diversi, di tipo programmi comunitari, trattamenti
psicoterapeutici, comportamentali, eccetera. I dosaggi del farmaco
sono sufficienti a coprire i sintomi dell'astinenza fisica, in
genere 30-40 milligrammi al massimo al giorno per una settimana e
poi vengono scalati e il trattamento deve terminare assolutamente
entro tre settimane per evitare lo sviluppo della dipendenza dal
farmaco stesso.
Poi c'è il metadone come farmaco nel trattamento a mantenimento,
l'altro era a scalare, questo è a mantenimento. Tale modalità di
uso si prefigge degli obiettivi a lungo termine che prevedono una
riabilitazione psicofisica e sociale del soggetto "in primis" e
solo secondariamente al raggiungimento di tale condizione la
disintossicazione. Il trattamento passa attraverso diverse fasi: la
fase dell'induzione farmacologica con il blocco dapprima
dell'astinenza e poi degli effetti euforizzanti dell'eroina in cui
si cerca di far passare il paziente dalla condizione di
tossicodipendente da strada a quella di paziente in cura; la fase
della stabilizzazione metabolica della dose; la fase della lenta e
personalizzata disintossicazione. I dosaggi cambiano a seconda
delle fasi.
Le modalità di esecuzione al trattamento le tralascio perché
sono di tipo tecnico-organizzativo.
Ho delle schede dal 1991 riguardanti il numero degli utenti in
carico al SERT e i dati sono questi: nel 1991 erano 112 utenti
residenti e 45 in strutture riabilitative, nel 1992: 133 residenti
e 49 strutture riabilitative, nel 1993 il dato è di 193 e 49, nel
1994: 128 e 25 e come vedete sta diminuendo il numero dei soggetti
in riabilitazione ed è un problema che abbiamo anche noi per cui
paradossalmente abbiamo troppi posti letto in rapporto alle
necessità di appoggio di tossicodipendenti nelle strutture
riabilitative. È un fenomeno che porta a rimettere in discussione
tutte le strutture di riabilitazione residenziale in Italia.
Continuando con i dati, nel 1995 il dato è di 151 e 33, nel 1996:
189 e 22, nel 1997: 201 e 35, nel 1998: 220 e 37.
Questo è il quadro generale del problema dell'uso del
metadone.
Chiede il Consigliere Lanièce se non è il caso di valutare
l’ipotesi di creare un gruppo di lavoro; la risposta
è no perché i gruppi di lavoro a volte si istituiscono per non far
risolvere i problemi. Il problema qui non è se decidere da parte di
gruppi di lavoro se utilizzare di più o di meno il metadone. Non
sono un difensore accanito della terapia del metadone, prendo atto
però che i fenomeni da strada che erano visibili sino ad alcuni
anni fa sono scomparsi. I tossicodipendenti sono in mezzo a noi,
sia coloro che usano l'eroina, sia coloro che usano cocaina, sia
coloro che usano altri tipi di droghe sono professionisti, alcuni
di questi anche affermati. Il fenomeno del tossicodipendente da
strada non esiste e questo è già di per sé?
(commenti vari in Assemblea)
? il fatto che sia un professionista anche medico che fa uso di
droghe è preoccupante, ma uno degli obiettivi che era quello di
allontanare la figura del tossicodipendente da strada che era ed è
l'immagine più diffusa nella società, è già un risultato
ottenuto.
Sicuramente gli effetti dell'uso della eroina sono devastanti,
questa tabella lo dimostra; l'inizio dell'effetto è immediato, gli
effetti narcotici sono avvertiti immediatamente, la sindrome di
astinenza si instaura entro 3-4 ore e può essere controllata con
metadone, eccetera. È inutile in questa sede entrare nel dettaglio
degli effetti nefasti dell'uso della droga.
Concludo dicendo che la tematica è aperta, certezze non ne
esistono; è una tematica diffusa, dibattuta e tra i medici
responsabili, e faccio riferimento più ai medici che agli psicologi
e agli assistenti sociali e psicoterapeuti, sussiste ancora oggi
questa diatriba tra le due teorie di pensiero: l'uso più massiccio
o meno di metadone, la grammatura che viene somministrata ai
tossicodipendenti. Su questo non sono in grado di dare risposte
perché solo il medico nel momento in cui fa una visita clinica è in
grado di prescrivere una certa dose rispetto a un'altra e questa
responsabilità va lasciata totalmente al medico che ha in cura il
tossicodipendente.
Président
La parole au Conseiller Lanièce.
Lanièce (Aut)
Prendo atto della risposta
dell'Assessore.
Faccio alcune considerazioni. Anzitutto non ho detto che il
metadone è peggio dell'eroina, ho solo detto che l'astinenza da
metadone a mantenimento è peggiore dell'astinenza da eroina e
questi sono dati scientifici. Riporto quanto mi hanno detto esperti
su questo problema.
Dalla risposta sono comunque emersi alcuni dati positivi e cioè
che il SERT avrebbe un organigramma al completo. Basti pensare che
solo l'anno scorso era uscito un articolo sui giornali in cui si
parlava di SERT, di difficoltà in termini di organico e due anni fa
era uscito un articolo sempre su "La Stampa" intitolato "SERT in
trincea senza personale"; quindi oggi appuriamo che di fronte alle
polemiche che ci sono state negli anni passati su questa struttura,
proprio dal punto di vista dell'organico, qualcosa sembra che sia
stato fatto. Mi hanno riferito che ci sono ancora dei problemi, nel
senso che queste persone non sono fisse, spero che questo non
corrisponda al vero, ma il fatto stesso che ci sia un organico con
parecchio personale è già di per sé positivo.
Per quanto riguarda il problema del metadone, nella stessa linea
con cui l'Assessore ha chiuso il suo intervento ribadisco che ci
sono due teorie di pensiero.
Ritengo di essere a favore di quella che non vede molto bene un
utilizzo indiscriminato del metadone, ma vi sono altri che la
pensano diversamente, quindi non si può affermare che è giusta una
teoria e non è giusta l'altra, però sta di fatto che c'è questa
duplice interpretazione e proprio perché c'è questa duplice
interpretazione, noi abbiamo posto il problema di creare un
meccanismo, una commissione che verifichi l'attendibilità e i
risultati ottenuti con la linea di pensiero scelta dal SERT, visto
che, se è vero che ci sono diversi programmi attuabili dal SERT,
fino a poco tempo fa la maggior parte dei programmi attuati dal
SERT erano quelli basati sul metadone a mantenimento.
Ora l'Assessore ha detto che grazie anche alla presenza in
organico di diversi psicologi, si potrà attuare la psicoterapia,
però questo è un elemento nuovo, nel senso che adesso è possibile
utilizzare anche questo programma. Se però poi l'input che viene
dal SERT è quello di utilizzare sempre il metodo del metadone a
mantenimento, ripresenteremo in quest'aula questo problema perché è
vero che questa metodologia toglie il tossicodipendente dalla
strada, tuttavia l'obiettivo di un politico è quello di rendere la
persona libera dalla tossicodipendenza, dandole la possibilità di
reinserirsi nella società. Quindi è già un fatto positivo averlo
tolto dalla strada, però se non guarisce, se non riesce ad
inserirsi nella società, non possiamo dire di essere contenti del
risultato dal punto di vista politico, perché l'obiettivo finale di
un amministratore è quello di permettere a una persona di
reinserirsi nella società, libero dalla tossicodipendenza.
Secondo me la scelta che lei Assessore sostiene è una piccola
soluzione, ma non è la soluzione che politicamente tutti
auspichiamo e dico tutti, senza fare distinzioni fra maggioranza e
minoranza, perché come persone abbiamo l'interesse ad aiutare il
prossimo, a cercare di renderlo libero dalla tossicodipendenza. Il
limite è proprio questo e l'input da dare all'Assessorato potrebbe
essere quello di chiedere al SERT di differenziare i metodi
applicabili, di non seguire più solo il metodo del metadone a
mantenimento, che forse conviene ed è più facile in quanto si
stabilisce una dose e per un anno questa resta fissa.
Qui l'obiettivo è un altro, non è solo quello di far stare
tranquilli i tossicodipendenti; dobbiamo cercare di risolvere a
monte i problemi.
Visto che c'è la possibilità, visto che adesso l'organico è
diverso, cerchiamo di dare l'input di utilizzare appieno questi
vari programmi che esistono, soprattutto quello sulla psicoterapia.
Questa è un'indicazione, ripeto, e penso che sia opportuno come
amministratori cercare di mettere in essere tutte le azioni
possibili per dare una soluzione, anche se lo sappiamo benissimo
che il problema è gravissimo e difficile e che non si possono avere
dei risultati certi. Quello della droga, lo sappiamo, è un problema
vastissimo, mondiale, però vediamo di mettere a disposizione di
queste persone tutti gli strumenti possibili e utilizziamo le
professionalità che sono al SERT per individuare, a seconda dei
soggetti, la vera terapia da usare, e non puntiamo solo su una
scelta di comodo, che consiste nel somministrare il metadone a
mantenimento. Questa non è la soluzione giusta e corretta per
alleviare le grosse sofferenze che vivono i Valdostani colpiti
dalla tossicodipendenza.
