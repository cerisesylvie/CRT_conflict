Classificazione
AMMINISTRAZIONE REGIONALE
Ordinamento degli uffici e del personale
COMMERCIO
Disciplina, attività, professioni
TURISMO E INDUSTRIA ALBERGHIERA



Oggetto del Consiglio n. 1766 del 2 febbraio 2016 - Resoconto
OGGETTO N. 1766/XIV - Interpellanza: "Organizzazione di corsi
annuali di abilitazione alla somministrazione di alimenti e bevande
mediante l'utilizzo di funzionari e dirigenti regionali".
Follien (Presidente) -
Punto 16 dell'ordine del giorno.
Per l'illustrazione, la parola al Consigliere Ferrero.
Ferrero (M5S) -
Grazie Presidente. Torniamo a parlare di
una questione che avevamo già affrontato precedentemente e che
adesso ha avuto uno sviluppo, ed è proprio su questo sviluppo che
volevo fare qualche considerazione con l'Assessore.
I famosi corsi - tanto per intenderci e per non usare termini
che possono essere ambigui e poco comprensibili - per avere
l'abilitazione per avere un bar, un ristorante o un'attività di
vendita di prodotti alimentari, effettivamente sono passati da una
gestione che era sostanzialmente tutta regionale ad una specie di
gestione esterna (questo perché c'erano dei problemi di costo).
Attualmente, sentendo alcune persone che hanno presentato la
domanda, siamo venuti a sapere che gli enti individuati per gestire
tali corsi presentano, a chi vuole fare il corso, dei costi che
sono in alcuni casi il triplo o superiori al triplo di quello che
veniva pagato precedentemente, il che vuol dire che per fare un
corso e per abilitarsi ci vogliono circa un migliaio di euro grosso
modo. Abbiamo affrontato il problema con l'Assessore, che
gentilmente mi ha spiegato - io avevo dato già un'occhiata alla
delibera - che la Regione è disponibile a dare un contributo per
chi effettivamente effettuerà poi il corso, perché sappiamo bene
che tanti presentano la domanda e poi una parte di persone, per
tutta una serie di ragioni personali o comunque di famiglia, non fa
effettivamente il corso. Il problema è sempre lo stesso: quello di
garantire almeno una sessione (non dico due) all'anno di corso,
perché è vero che viene stabilito un numero minimo di partecipanti,
ma se non si raggiunge il minimo di partecipanti - che dovrebbe
essere una ventina - succede che il corso non è sostenibile perché
le spese sarebbero superiori alle quote che entrano da parte dei
partecipanti (questo lo capiamo).
Chiedevo però, e volevo sentire qual era il parere della Giunta
e dell'Assessore, se era possibile, al di là della sperimentazione
che viene fatta per quest'anno che determinerà come poi andranno le
cose e che risultati ci saranno, se fosse possibile, come già si
faceva molto tempo fa, utilizzando eventualmente anche la
Chambre
(abbiamo una Camera di commercio nostra), utilizzare
dei nostri dirigenti che sono comunque preparati e titolati ad
insegnare le materie oggetto dei corsi, perché ci sono materie
fiscali, ci sono materie di generi di alimenti, quindi potremmo
trovare all'interno dell'Amministrazione regionale delle figure
dirigenziali a cui affidarne la docenza, semplicemente nell'ottica
di valorizzare le risorse di funzionari e dirigenti, poiché non è
che sono tutti stupidi e alle volte sembra quasi che uno ce l'abbia
loro. Ci sono dei dirigenti che hanno acquisito un'esperienza e una
professionalità che potrebbe essere messa a servizio per
organizzare questi corsi. Allora mi interessava sapere se
un'ipotesi di questo tipo poteva essere praticabile, se non c'erano
dei vincoli o comunque dei paletti che lo impedivano, sarebbe il
tornare a un vecchio sistema che comunque garantiva un'economia,
perché tu hai già la risorsa interna che utilizzi, alla quale
magari paghi qualche ora di straordinario, ma non vai a sostenere
un costo che è molto elevato, poiché poi devi trovare la sede, i
docenti sono esterni, i costi lievitano, e i corsi che si fanno
sono sempre meno.
In questo periodo chi apre un'attività o chi va a rilevare
un'attività commerciale, secondo me si prende effettivamente una
bella responsabilità, deve avere una discreta dose di entusiasmo, e
il fatto di non sapere e di non potersi neanche abilitare in tempi
certi costituisce comunque un ulteriore ostacolo all'apertura, o
comunque al rilancio di alcune attività, che potrebbero essere una
risorsa anche a livello di occupazione.
Presidente -
La parola all'Assessore Marguerettaz.
Marguerettaz (UV) -
Grazie.
Con il collega Ferrero abbiamo già avuto modo di affrontare in
altre interpellanze e in altri atti questo argomento, sicuramente
il collega lo conosce molto bene, e le sue considerazioni sono
assolutamente di buon senso e condivisibili. Il problema che si è
verificato l'anno scorso - ed era stato discusso - era
l'impossibilità di finanziare con le vecchie modalità questi corsi
che, ricordo, per prendere l'ultimo che è stato finanziato nel
2014, aveva un costo - parlando di somministrazione - di circa 20
mila euro. Ed ecco che ci ritroviamo con quanto detto dal collega
Ferrero, nel senso che introducendo un criterio dove le
associazioni hanno proposto il corso, su un corso che ha un costo
di 20 mila euro, se 20 sono i partecipanti, dividendolo per 20
vengono fuori le cifre indicate.
L'anno scorso, alla fine dell'anno, con l'Assessore Donzel e con
la Struttura delle attività produttive sono state messe a
disposizione delle risorse, e quindi proprio in linea sperimentale
abbiamo cercato di istituire questo corso; le associazioni si sono
presentate in una ATI, e nello specifico c'era la ISA, il Progetto
Formazione, il CNOS/FAP VdA-Don Bosco e il CTI Consorzio per le
tecnologie e l'innovazione, che si sono presentati e hanno fatto
questa proposta. È un corso impegnativo, sono 120 ore, non è una
passeggiata, anche perché i temi sono molto complicati e delicati;
una delle lamentele dei nostri operatori è che sono soggetti a 10
mila controlli, al di là degli aspetti fiscali ci sono quelli
sanitari, la sicurezza del lavoro. Oggi svolgere un'attività in
proprio è un'attività molto impegnativa e quindi bisogna fare dei
corsi importanti, 120 ore. Con questo meccanismo, al di là della
ripartizione che dava questa cifra, mettendo a disposizione delle
risorse, si andava fino a dimezzare il costo: 20 era il numero
minimo proprio per evitare di avere un eccesso. Da quello che noi
abbiamo, però bisogna sempre fare la tara, i richiedenti sono molti
di più, quindi c'è una richiesta - l'avevamo detto anche in aula -
che è importante e che bisognerebbe soddisfare. È pertanto
presumibile che questa ripartizione possa essere molto più
vantaggiosa per gli aderenti; quindi quello è un valore massimo, ma
in realtà se i partecipanti fossero 30 o 40 il costo sarebbe
dimezzato; non solo, con il contributo regionale si andrebbe
ulteriormente a diminuire l'impatto sul singolo, solo ovviamente
colui che passa il corso.
Credo però sia più interessante l'aspetto prospettico che ha
introdotto il collega Ferrero. Qui si parlava di poter attivare da
un lato delle collaborazioni con la
Chambre
e con le
associazioni, ma soprattutto utilizzare il Fondo sociale europeo -
e la struttura competente si è già attivata in tal senso sulla
programmazione 2014/2020 - in modo tale da poter introdurre questi
corsi all'interno del FSE. Quindi da un lato il primo anno con le
associazioni è una sperimentazione, dall'altro esploriamo le
possibilità di introdurre questi percorsi all'interno del FSE; ecco
che a questo punto si potrebbe anche moltiplicare il numero di
corsi. Gli approfondimenti sono in corso, quindi credo che nel
prossimo futuro possano esserci delle possibilità anche per
l'utilizzo delle professionalità regionali. Oggi non è così, perché
questa proposta del corso è la proposta di una società esterna, e
quindi il dipendente regionale dovrebbe essere autorizzato a fare
un'attività esterna, ma in una logica diversa potrebbe esserci un
pacchetto, dove all'interno di un percorso finanziato del FSE
l'Amministrazione regionale mette a disposizione le
professionalità, come potrebbe mettere a disposizione anche le
aule, com'era in passato, perché non è banale anche la
disponibilità dei locali, quindi 120 ore se ci sono degli spazi
andrebbe bene. Questa era la situazione, ma non dovrebbe avere
questo impatto così forte, cioè tre volte il corso, perché questo è
il corso massimo, quindi immaginiamo ci sia una diminuzione molto
importante.
Mi ha poi posto altre due domande, una sul costo per la
somministrazione, l'altra è sul corso per la somministrazione di
alimenti manipolati alla prima colazione, cioè quelli del
bed
and breakfast
; questi hanno un costo massimo molto più
contenuto, 100 euro, e non sono così impattanti, mentre l'altro
invece è un costo più importante, però andiamo in questa
direzione.
Presidente -
La parola al Consigliere Ferrero.
Ferrero (M5S) -
La direzione che è stata tracciata
dall'Assessore secondo me è giusta, nel senso che bisogna studiare
metodologie nuove per cercare di fare quanto meno quello che veniva
fatto una volta, e garantire dei livelli che si avvicinino il più
possibile a quello che accadeva una volta. Addirittura una volta
c'erano dei corsi per "privatisti" che venivano organizzati dalla
Regione, c'erano degli ulteriori corsi, quindi c'era un'offerta
differenziata che consentiva veramente a chi ne aveva l'interesse
una certa elasticità.
Quello che mi sento di chiedere e di sollecitare anche con la
collaborazione degli uffici, è qualche informazione supplementare
anche riguardo ai costi, in maniera tale che nella prospettiva di
una partecipazione superiore alle 20 unità gli aspiranti
commercianti o comunque i somministratori sappiano che la quota
potrebbe essere anche ridotta, addirittura magari dimezzarsi se ci
fossero 40 persone, nel senso di dare già un'indicazione, perché se
ti trovi di fronte il muro dei mille euro, ci pensi, mille euro
sono tanti! Di conseguenza questo scoraggia anche qualcuno che
potrebbe abilitarsi e tenere comunque l'abilitazione come un
qualcosa da spendere, perché sta facendo adesso il cameriere, sta
cercando di crescere professionalmente, e ottenere successivamente
dei vantaggi dal fatto che sia abilitato. In questa direzione io
spero che ci sia proprio anche uno sforzo semplicemente di
comunicazione nel far sapere alle persone che non saranno
obbligatoriamente i 900 o mille euro, ma ci potrebbe essere una
forte riduzione legata al numero dei partecipanti. Grazie.
