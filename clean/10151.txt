Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1144 del 4 aprile 1990 - Resoconto
OGGETTO N. 1144/IX - SITUAZIONE PRODUTTIVA E FINANZIARIA
DELLA COINCA S.p.A. E INTENDIMENTI DELLA REGIONE IN RIFERIMENTO
ALL'OPERAZIONE DI RICAPITALIZZAZIONE IN CORSO.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Bajocco, iscritta al punto 15 dell'ordine del
giorno.
INTERPELLANZA
VISTA la pubblicazione nel Bollettino Ufficiale delle S.p.A. e
s.r.1. della Valle d'Aosta, n. 398/bis del 10 marzo 1990, di un
arrivo per l'esercizio pubblico del diritto di opzione del capitale
sociale della COINCA S.p.A.;
CONSTATATO che la sottoscrizione del capitale sociale di £. 10
miliardi è richiesto dopo l'azzeramento dell'intero capitale
sociale di £. 4 miliardi, per coprire una perdita sociale di lire
10.592.915.580 e per ripristinare una nuova dotazione sociale a
lire 3.500.000.000;
i sottoscritti Consiglieri regionali del Gruppo comunista
INTERPELLANO
l'Assessore regionale competente per conoscere:
1) il giudizio della Giunta sull'andamento produttivo e
finanziario della COINCA S.p.A.;
2) gli intendimenti della Giunta in ordine
all’esercizio del diritto di opzione per la
sottoscrizione del capitale necessario alle operazioni descritte
nell'avviso pubblico di cui sopra.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Della Coinca si è parlato abbastanza spesso
in questo Consiglio nel periodo in cui si costruiva lo stabilimento
industriale, nel periodo in cui si insediava l'attività produttiva
e, successivamente, quando la Lavazza subentrava alla Coinca.
Tenendo conto degli investimenti per lo stabilimento, di quelli che
si sono verificati nel primo periodo e di quelli che si avranno
successivamente, si giunge ad una cifra vicina ai 50 miliardi di
investimenti per un risultato finale di una cinquantina di addetti.
Si tratta quindi di un'attività che ha un costo di investimenti per
addetto molto elevato.
Ho avuto modo di vedere pubblicato sul Bollettino ufficiale
delle società un avviso molto complesso per il diritto di opzione,
che riferisce di una perdita di 10,5 miliardi, 4 dei quali coperti
dal capitale sociale precedente, che viene azzerato. Se non ricordo
male la Regione dovrebbe avere una quota del 35%. La sottoscrizione
di 10 miliardi dovrebbe servire quindi a coprire la perdita
rimanente di 6,5 miliardi e per ripristinare il nuovo capitale a
3,5 miliardi.
Si tratta di un investimento che, ovviamente se la quota della
Regione è del 33%, richiede, come è facile calcolare, un esborso di
ulteriori 3,3 miliardi in conto capitale.
Siccome l'argomento è già stato dibattuto ed è opportuno avere
delle valutazioni ed essere edotti in merito, noi vorremmo sapere
qual è il giudizio della Giunta sulla situazione attuale,
sull'andamento produttivo e finanziario di questa azienda, vale a
dire se si ritiene che questa azienda abbia ancora gli "atout"
necessari per superare l'attuale situazione ed andare avanti, e se
la Regione intende rispondere positivamente, entro tempi brevi, a
questa sua possibilità di intervento.
Mi sembra che, a sostegno di un eventuale ulteriore ed
importante impegno finanziario, siano doverose e necessarie delle
argomentazioni molto forti, che non lo facciano ritenere difficile
e rischioso, come invece sembra apparire a prima vista.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Premetto innanzitutto che, quando si
indicano delle cifre, come minimo bisognerebbe distinguerle e farci
sopra un piccolo ragionamento. La cifra di 50 miliardi può
effettivamente colpire l'opinione pubblica, però al suo interno ci
sono degli investimenti che rappresentano un patrimonio immobiliare
e dei finanziamenti, cioè mutui, che devono essere restituiti con
gli interessi.
Quanto detto vale per chiarire la situazione ed evitare che si
rimanga in una situazione di incertezza.
Crediamo che la svolta decisiva, rispetto alla travagliata
vicenda Coinca, sia avvenuta con la convenzione del 1° agosto 1989,
che modificava la precedente, e con la quale ai vecchi soci di
maggioranza è subentrato il nuovo socio, che si chiama Lavazza.
Rispetto alle perdite ed alla ricostituzione del capitale
sociale della Coinca, la Giunta ha già deciso (deliberazione n.
1409 in data 16 febbraio 1990) di non sottoscrivere l'aumento di
capitale sociale, deliberato dall'Assemblea straordinaria della
società tenuta si il 20 dicembre 1989, che, come è già stato
ricordato dal Consigliere Mafrica, sarebbe consistito in un
ulteriore intervento regionale di 3.303.333.000 lire, pari appunto
alla percentuale di capitale sociale detenuta dalla Finaosta. La
Regione ha tuttavia chiesto ed ottenuto che la rappresentanza della
Finaosta nel Consiglio di amministrazione della Coinca rimanesse
inalterata.
La stessa deliberazione di Giunta impegnava la Coinca a
restituire il mutuo di 3 miliardi, erogato l'8 agosto 1986, con
l'addebito di un interesse pari al 7% a partire dal 1° luglio
1989.
Questi adempimenti sono stati tutti soddisfatti, nel senso che,
in data 27 febbraio, la Lavazza ha ripianato le perdite della
società ed ha ricostituito il capitale sociale, ammontante a 3,5
miliardi, con un esborso totale di 10,5 miliardi.
Secondo, in data 28 febbraio, quindi entro i termini stabiliti
dalla deliberazione di Giunta, la Coinca ha estinto il mutuo di 3
miliardi di lire concessole dalla Finaosta, comprensivo di capitale
ed interessi di mora maturati ed accettati dalla data del 1° luglio
1989. Nello stesso tempo, alle scadenze prefissate, la Coinca ha
rimborsato i due importi relativi ai prestiti obbligazionari
attualmente in corso con la Finaosta.
La Coinca, inoltre, ha estinto tutti i rapporti bancari
esistenti al 31 luglio 1989, in quanto particolarmente onerosi, ed
ha ottenuto due linee di credito a medio termine per l'importo
complessivo di 4,5 miliardi, che la società prevede di utilizzare
per motivi di elasticità di cassa.
Per quanto riguarda gli andamenti produttivi, nel corso dei
primi mesi di quest'anno la Coinca ha acquistato nuovi macchinari,
secondo il piano di investimenti concordato con la Regione, per un
importo di 3,5 miliardi, 2,2 dei quali gestiti da finanziamento
della Finaosta, ed ha già installato nello stabilimento di Verrès
una nuova linea di produzione. Nei prossimi mesi saranno installati
altre due linee di confezionamento. Tale aumento di capacità
produttiva ha consentito di accrescere i volumi di produzione,
grazie anche al conto-lavorazione affidato alla società dalla
Lavazza. L'azienda ci ha detto che prevede di istituire quanto
prima un doppio turno di lavorazione.
Per quanto riguarda i dipendenti, l'Azienda ha chiesto ed
ottenuto l'autorizzazione dell'Ufficio regionale del lavoro e della
massima occupazione di dar luogo all'assunzione con contratto di
formazione e lavoro di sette operai residenti in Valle d'Aosta e di
un viaggiatore e, nello stesso tempo, di avviare un corso di
formazione per tecnici specializzati (manutentori, operai di
produzione ed elettricisti...).
Possiamo considerare quindi che la modifica della convenzione e
l'ingresso della Lavazza abbiano determinato una svolta per questa
azienda e ribadisco quanto ho già detto a suo tempo, cioè che non
si è trattato di un intervento puramente modificativo, ma di un
intervento che è valso a superare tutte le situazioni precedenti,
nonché a consolidare ed a rilanciare l'azienda sotto l'aspetto
industriale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Se ho ben capito, con le decisioni riferite
dall'Assessore dovrebbe chiudersi - sia pure con un certo costo,
Assessore, perché è stato bruciato 1 miliardo 333 milioni di lire,
pari al 33% del capitale sociale di 4 miliardi - una questione che
aveva sollevato numerose polemiche in questo Consiglio e dovrebbe
avviarsi un'attività sana, che, dal punto di vista dell'occupazione
e dell'IVA, permetterà di avere prospettive più sicure. Ci
auguriamo che gli investimenti fatti abbiano questo effetto e che
non si abbiano a presentare situazioni analoghe per altre
attività.
E' vero che bisogna distinguere tra investimenti patrimoniali e
investimenti per mutui, ma non possiamo pensare di continuare ad
allargare l'occupazione con costi così elevati. A nostro giudizio,
occorre invece che l'attività industriale della Regione abbia
prospettive solide e ciò è possibile con una sempre maggiore cura
nella scelta dei partner con i quali stipulare accordi.
Poiché sembra che la situazione della Coinca sia giunta ad una
svolta, anche noi ci auguriamo che per il futuro le cose procedano
nel migliore dei modi.
