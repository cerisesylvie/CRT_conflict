Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2135 del 7 maggio 1991 - Resoconto
OGGETTO N. 2135/IX - Studio di fattibilità per la
realizzazione di un nuovo ponte nella frazione Echallod in Comune
di Arnad. (Interpellanza)Errore. L'origine riferimento non è stata
trovata.
Presidente: Do lettura dell'interpellanza presentata dai
Consiglieri Chenuil e Bajocco, iscritta al punto 17 dell'ordine del
giorno.
INTERPELLANZA
Venuti a conoscenza della grave situazione in cui si trovano gli
abitanti della Frazione Echallod in comune di Arnad a seguito
dell'ordinanza del Sindaco di chiusura del vecchio ponte in quanto
pericolante;
Constatato che l'eventualità della costruzione di un nuovo ponte
è stata oggetto di ampie discussioni e progettazioni varie
(specialmente nei periodi pre-elettorali);
Coscienti che certi problemi di rilevante importanza, come
quello sopracitato, debbano interessare senza pause le
amministrazioni regionale e comunale;
i sottoscritti Consiglieri regionali del gruppo PCI-PDS
interpellano
la Giunta regionale per sapere a quale punto sono giunti gli
studi di fattibilità per risolvere un problema che ha ormai del
grottesco.
Presidente:
Ha chiesto la parola il Consigliere Chenuil;
ne ha facoltà.
Chenuil (PCI-PDS):
In questi ultimi giorni la stampa ha
dato ampio risalto al problema del ponte di Echallod: ci sono stati
dei sopralluoghi e sono state prospettate varie soluzioni.
Poiché noi riteniamo che l'attuale situazione sia insostenibile,
chiediamo all'Assessore competente quali potrebbero essere gli
interventi più immediati e quali quelli più idonei a risolvere
definitivamente il problema.
Presidente:
Ha chiesto la parola l'Assessore ai Lavori
pubblici, Martin; ne ha facoltà.
Martin (ADP):
Sono d'accordo con il Consigliere Chenuil
quando dice che l'attuale situazione è insostenibile, dirò anzi che
è insostenibile da alcuni anni, perché non è possibile che una
frazione come Echallod debba essere collegata ad Arnad da quel
ponte che tutti conosciamo.
Lungo il corso degli anni la questione del ponte ha affrontato
diverse traversie, ma ora pare che finalmente questa specie di
odissea stia per finire.
Il problema del ponte di Echallod parte da molto lontano. La sua
prima progettazione risale all'anno 1986, quando il Comune di Arnad
incaricò uno studio professionale di redigere un progetto di
massima, che prevedeva un sovrappasso ferroviario a circa cento
metri di distanza dall'attuale ponte, ma la Regione si espresse
contro quel progetto.
Nel dicembre 1988 la Sovrintendenza espresse parere favorevole
ad una soluzione che prevedeva un sottopasso ferroviario a circa
cettecento metri a monte del ponte.
Nel settembre 1989 venne redatto un progetto di massima, che
ottenne il benestare dell'Amministrazione comunale, della Regione e
dell'ente Ferrovie dello Stato.
Nel settembre 1990 venne redatto il progetto esecutivo e
nell'aprile 1991 la Regione espresse parere favorevole anche allo
spostamento o alla demolizione della cappella della Gléraz.
Ora siamo quindi in possesso di un progetto esecutivo, che ha
già il parere della Regione e dell'ente Ferrovie dello Stato.
Devono ancora pervenire i pareri della Snam, dell'Enel e dell'Anas,
anche se pare che non ci siano difficoltà.
Stando così le cose, insieme all'Amministrazione comunale, ai
progettisti ed ai tecnici dell'Assessorato, abbiamo effettuato un
sopralluogo nel corso del quale ci siamo resi conto
dell'indifferibilità dell'opera ed abbiamo assicurato il Consiglio
comunale di Arnad che avremmo provveduto quanto prima a finanziare
l'esecuzione dell'opera e ad appaltarla.
Nel frattempo alcuni tratti di spina del vecchio ponte sono
caduti o sono stati fatti cadere ed il Sindaco di Arnad ha chiuso
il ponte, che ora non è più transitabile.
Nell'ultima riunione di Giunta di venerdì scorso,
l'Amministrazione regionale ha incaricato una commissione tecnica
di verificare la stabilità del ponte. Tale commissione è composta
da un tecnico designato dal Comune di Arnad, l'ing. Noussan, che è
anche il progettista del nuovo ponte, e dall'ing. Vallacqua in
rappresentanza della Regione. Entrambi questi tecnici saranno
coordinati dall'Ingegnere Capo dei Lavori pubblici.
Ieri i tecnici hanno già effettuato un sopralluogo ad Arnad ed
ora stanno predisponendo una relazione che ci faranno pervenire nei
prossimi giorni.
A mio avviso si prospettano tre soluzioni: che il ponte non sia
assolutamente percorribile e quindi debba rimanere chiuso; che con
alcuni interventi il ponte possa essere reso nuovamente
transitabile (in merito dovrà esprimersi anche la Regione); infine
che, non essendo più transitabile il vecchio ponte ed in attesa
della costruzione del nuovo ponte, per la quale, a voler essere
seri, occorreranno almeno due o tre anni, bisognerà comunque
trovare una soluzione alternativa che consenta il passaggio.
Aspetteremo la relazione dei tecnici, ma già si pensava di
rivolgersi alla Protezione civile, con la quale abbiamo preso degli
accordi per l'eventuale costruzione di un ponte tipo "Bayley" che
permetta di sopperire alle necessità di attraversamento della Dora
fino alla costruzione del nuovo ponte, così potremmo garantire
rapidamente alla frazione di Echallod il collegamento con
Arnad.
Presidente:
Ha chiesto la parola il Consigliere Chenuil;
ne ha facoltà.
Chenuil (PCI-PDS):
Sono soddisfatto della risposta
dell'Assessore Martin e, per il bene degli abitanti di Echallod, mi
auguro che i tempi da lui indicati siano rispettati.
Anch'io penso che la soluzione di un ponte provvisorio possa
andar bene, anche perché ritengo che sia pressoché impossibile
ripristinare quello vecchio.
Presidente:
Se il Consiglio è d'accordo, esaminiamo
ancora gli oggetti 19 e 20, poi sospendiamo la seduta.
***
