Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 469 del 26 aprile 1989 - Resoconto
OGGETTO N. 469/IX - PROBLEMI CONNESSI ALL'ASSEGNAZIONE, IN
APPLICAZIONE DELLA LEGGE REGIONALE 16 GIUGNO 1988, N. 49, DI
BIGLIETTI SEMIGRATUITI E GRATUITI AGLI ANZIANI UTENTI DI MEZZI DI
TRASPORTO. (Interrogazione ed interpellanza).
PRESIDENTE: Poiché l'interpellanza, presentata dal Consigliere
Riccarand e iscritta al punto 19 dell'ordine del giorno riguarda
una problematica analoga a quella contenuta nell'interrogazione
presentata dai Consiglieri Bajocco e Chenuil e iscritta al punto
16, si procede (se c'è l'accordo dei presentatori) a discussione
congiunta, ai sensi dell'art. 108 del Regolamento interno del
Consiglio.
Do lettura dell'interrogazione e dell'interpellanza:
INTERROGAZIONE
Sono trascorsi ormai nove mesi dall'approvazione della legge 16
giugno 1988, n. 49, la quale prevede la gratuità dei trasporti per
gli ultra sessantacinquenni e la semigratuità per le persone con
età compresa tra i 60 ed i 65 anni di età.
Poiché finora non ha ancora avuto luogo l'assegnazione dei
biglietti agli interessati.
i sottoscritti Consiglieri
INTERROGANO
l'Assessore competente per sapere:
1) quante richieste sono finora pervenute per ciascuna delle due
fasce di assegnazione dei biglietti;
2) quando i pensionati potranno cominciare a circolare con i
biglietti previsti dalla legge 49/1988.
F.ti: Bajocco - Chenuil
INTERPELLANZA
PREMESSO che dai primi giorni del mese di febbraio 1989 è
iniziata la presentazione delle domande da parte degli anziani per
usufruire dei biglietti per il trasporto gratuito o semi gratuito
su veicoli di linea regionali;
CONSTATATO che a quasi un anno di distanza dall'approvazione
della legge regionale 49/88 e ad oltre due mesi dalla presentazione
delle prime domande, ancora nessun anziano ha ricevuto i biglietti
per poter usufruire delle agevolazioni previste dalla legge;
CONSTATATO inoltre la perdurante totale assenza di informazione
da parte del competente Assessorato regionale sulle modalità per la
presentazione delle domande;
RICORDATO che nell'incontro, svoltosi il 7 marzo 1989 con i
Capigruppo regionali e le Organizzazioni Sindacali dei pensionati,
l'Assessore regionale ai Trasporti aveva comunicato che entro
quindici giorni sarebbero stati spediti a casa i primi titoli di
viaggio;
il sottoscritto Consigliere
INTERPELLA
l'Assessore regionale ai Trasporti per conoscere:
1 ) per quale motivo nessuna delle ormai numerosissime persone
che ha fatto domanda per usufruire dei benefici della legge
regionale 49/88 ha finora ricevuto i titoli di viaggio;
2) che cosa intende fare per permettere a tutti coloro che hanno
fatto regolare domanda di ricevere, in tempi brevi, i titoli di
viaggio;
3) entro quale data si intende avviare l'azione di informazione
necessaria perché tutte le persone anziane siano a conoscenza delle
possibilità offerte dalla legge regionale 49/88 e dalle modalità
"ufficiali" per la presentazione delle domande;
4) quali decisioni operative sono state assunte dopo il citato
incontro del 7 marzo, in base alle linee operative definite in tale
sede.
F.to: Elio Riccarand
PRESIDENTE:
Ha chiesto di illustrare l'interpellanza il
Consigliere Riccarand, ne ha facoltà.
RICCARAND (NS):
Questa interpellanza riguarda la questione
più volte dibattuta in Consiglio dell'applicazione di una legge, la
cui approvazione da parte del Consiglio ormai risale ad un anno fa,
che è entrata in vigore nel giugno 1988 e che prevede la gratuità
dei trasporti per le persone con più di 65 anni e la semigratuità
per le persone in età compresa fra i 60 e i 65 anni.
C'è stata una lunga fase di attesa e di preparazione, prima che
partisse la raccolta delle domande per usufruire dei benefici
previsti dalla legge, e più volte questa procedura è stata
sollecitata da parte del nostro e di altri Gruppi della minoranza.
Poi finalmente, all'inizio di febbraio è iniziata la possibilità da
parte degli aventi diritto in base alla legge di presentare le
domande, che sono state presentate, anche se con una serie di
difficoltà di carattere procedurale e burocratico, e sono ancora in
corso di presentazione. Da informazioni ufficiose - sentiremo oggi
l'Assessore - ci risulta che comunque sarebbero già oltre
quattromila le persone che hanno fatto domanda per usufruire dei
benefici di queste leggi.
Il problema è che ormai a quasi un anno dall'approvazione e
dalla entrata in vigore della legge, nessuna delle persone che ha
fatto domanda ha ancora ricevuto il titolo di viaggio per viaggiare
gratuitamente. Si tratta di ritardi che si accumulano e che non
trovano giustificazioni valide, se non in una carenza organizzativa
estremamente grave da parte dell'Amministrazione regionale nel suo
complesso.
In particolare, nell'ultimo incontro che si era svolto il 7
marzo 1989 fra i Capigruppo, le organizzazioni sindacali dei
pensionati e l'Assessore regionale ai trasporti, ci era stato
comunicato che entro la seconda metà di marzo i primi biglietti
gratuiti sarebbero stati trasmessi per posta a casa di coloro che
avevano per primi fatto le domande. Siamo invece alla fine di
aprile e ci risulta che nessuno finora abbia ricevuto questi
titoli; evidentemente c'è un malumore diffuso e una protesta
diffusa rispetto a dei ritardi che sono evidenti.
Lo scopo di questa interpellanza è capire che cosa si è bloccato
nell'ultimo passaggio dell'applicazione della legge e che cosa
intende fare la Giunta perché tutti coloro che hanno fatto domanda
o che la faranno ancora nei prossimi mesi possano finalmente
ottenere questi titoli per viaggiare sulle autolinee della Regione,
secondo quanto previsto dalla legge. Vorremmo sapere inoltre se
altre decisioni operative, che erano state assunte in occasione
della riunione del 7 marzo per agevolare la fase della
presentazione delle domande, sono state attuate, oppure se si è
rimasti nella situazione di incertezza più generale.
L'ultimo rilievo riguarda l'informazione sulle possibilità
offerte dalla legge e sulle modalità di presentazione delle
domande. Il nostro Gruppo più volte ha sollecitato un'azione molto
semplice, attraverso alcuni manifesti o comunicati-stampa da parte
della Giunta, di informazione precisa rivolta agli aventi diritto,
per spiegare dove possono presentare domande e con quale tipo di
documentazione; anche questo finora non è stato fatto, quindi
rinnoviamo una richiesta in tale senso.
Si dà atto che alle ore 10,49 assume la Presidenza il
Vice-Presidente Beneforti.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Fornirò dei dati, rispetto alle richieste
presentate dall'interpellante e dagli interroganti e poi dirò le
difficoltà obiettive alle quali dobbiamo far fronte.
Gli aventi diritto sono oltre ventimila; finora le richieste
pervenute ammontano ad oltre quattromila per la fascia gratuita e a
oltre mille unità per quella semigratuita; quindi allo stato
attuale siamo nell'ordine di circa un quarto delle richieste
presentate rispetto agli aventi diritto.
Le difficoltà sono di ordine organizzativo e di ordine
burocratico, nel senso che la situazione della Valle d'Aosta, che
ha a che fare con le aziende private che hanno il servizio pubblico
di trasporto, ci costringe ad una prassi piuttosto complessa.
L'altra difficoltà di tipo organizzativo è che la massa delle
richieste è pesata su un ufficio, su una struttura organizzativa
della Regione non certamente all'altezza (in termini quantitativi)
di far fronte alla ingente e consistente massa di richiedenti.
Per quanto concerne le preoccupazioni espresse dal Consigliere
Riccarand, alcune procedure di semplificazione sono state attuate,
tant'è che nel giro di pochi mesi sono state oltre cinquemila le
richieste avanzate. Si deve tener conto che per una serie di
problemi legislativi che i Consiglieri conoscono, non è stato
possibile realizzare ancora quel trasferimento di sede che avrebbe
potuto rendere più comodo ed agevole l'accesso degli utenti agli
uffici, attualmente molto ridotti come superficie disponibile.
Il secondo elemento è la quantità di persone che possiamo
mettere a disposizione; in questi giorni stiamo valutando un
potenziamento dell'organico per avviare nel corso del mese di
maggio l'invio, possibilmente a casa, dei primi blocchetti di
titoli di viaggio alle due categorie indicate.
Il problema non si fermerà qui, perché oltre all'accettazione e
alla spedizione dei primi blocchetti di titoli di viaggio, ci sarà
la fase successiva, cioè la continua e costante sostituzione di
questi titoli di viaggio; ne deriva una modificazione ed un
potenziamento della struttura dell'ufficio, senza il quale non é-
possibile far fronte ad un impegno così pesante per
l'organizzazione regionale.
La risposta sui dati credo di averla data; sulla possibilità di
spedire i primi cinquemila blocchi di titoli di viaggio ci
auguriamo che entro la fine di maggio questo possa avvenire.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (PCI):
La risposta dell'Assessore non mi dà
veramente nessuna soddisfazione, anzi mi preoccupa ancora di
più.
Il Gruppo comunista circa due mesi fa, con la bocciatura ad
opera della maggioranza, ha visto respinta una legge con la quale
volevamo venirvi incontro, con la quale volevamo dare la
possibilità alle persone anziane di ricevere i titoli di viaggio il
più presto possibile.
Voi avete voluto bocciare la nostra legge, cominciate a trovare
difficoltà per gli uffici, per il personale che manca. Io, però,
non penso che sia il problema del trasferimento dell'ufficio che
abbia creato questo ritardo, non penso che sia sempre il problema
del personale se questo problema non viene risolto. A mio avviso
c'è qualcosa che non funziona nella Giunta, nell'Assessorato, c'è
qualcosa che bisogna rivedere, Assessore Lanivi. La legge è stata
approvata nel mese di giugno del 1988, è trascorso quasi un anno e
ci si viene ancora a raccontare che è colpa dell'ufficio (troppo
piccolo), che è colpa del personale, e si dice che assumeremo altro
personale per poter dare corso a questi biglietti gratuiti e
semigratuiti.
Se avesse avuto il coraggio di approvare quella legge a firma
del Gruppo comunista (forse vi dava fastidio il fatto che l'avesse
presentata il PCI), che prevedeva la gratuità per la fascia dai 60
ai 65, le cose sarebbero facilitate. Le cifre dette dall'Assessore
parlano di 20 mila aventi diritto, di 4 mila con oltre 65 anni che
hanno fatto domanda per la fascia gratuità e di mille domande di
semigratuità. Il numero non è che sia molto elevato. Mi ricordo che
quando avevamo discusso di dare la possibilità di viaggiare
gratuitamente agli invalidi all'80%, l'Assessore aveva espresso
anche in quel momento delle preoccupazioni perché diceva che erano
10mila i grandi invalidi, un numero molto alto, e si chiedeva come
avrebbe fatto l'Amministrazione regionale a sostenere questa spesa.
Poi, guarda caso, l'Assessore stesso seriamente ci ha detto:
"Avevamo stanziato in bilancio un miliardo, ma abbiamo poi dovuto
metterlo a residuo perché una minima parte ha usufruito di questo
servizio".
Oggi c'è questo ritardo per dare i buoni; domani ci sarà ancora
più caos, quando l'Amministrazione regionale dovrà conteggiare la
differenza dei buoni della gratuità e della semigratuità; forse in
quel momento l'Assessore aprirà gli occhi, riuscirà a convincere la
sua maggioranza di questa Giunta a dire: "Presentiamo
immediatamente noi questa legge e diamo la gratuità, perché il
numero di persone che usufruisce di queste linee non è quel numero
che pensavamo".
E' per questo che mi dichiaro insoddisfatto: l'Assessore ci dice
che entro il mese di maggio partiranno i primi titoli di viaggio e
me lo auguro veramente. Se c'è l'ufficio o qualcos'altro che non
funziona, l'Assessore deve mostrare la sua forza, la sua capacità e
deve provvedere; lo invito a mandare quanto prima i buoni a queste
persone anziane, a non farle aspettare.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (NS):
Anche da parte nostra esprimiamo la totale
insoddisfazione rispetto alla risposta dell'Assessore. Ci pare
inaccettabile che a quasi un anno dall'entrata in vigore della
legge non siano stati predisposti quegli accorgimenti necessari per
avviare la prima fase di applicazione della legge, che è poi la
fase più semplice perché si tratta di registrare le domande e di
fornire i primi titoli di viaggio. Le difficoltà si avranno poi nel
corso degli anni, nella questione della legge.
Avevamo aspettato i primi mesi perché ci era stato detto che si
stava predisponendo tutto quanto; però il tempo passa e invece di
accelerare i tempi qui si continua a rallentare.
Quindi da parte nostra ribadiamo l'insoddisfazione del nostro
Gruppo rispetto al modo in cui si sta gestendo questa legge e
rinnoviamo la richiesta alla Giunta regionale perché siano attuati
i provvedimenti necessari. Se c'è bisogno di riorganizzazione degli
uffici, di iniziative particolari ecc., lo si faccia, però bisogna
farlo urgentemente, perché c'è della gente che non può aspettare
dei mesi rispetto ad una richiesta che è stata fatta in base ad una
legge che dà un certo diritto. C'è una aspettativa legittima che va
soddisfatta. Oltretutto più si va avanti, più le situazioni si
modificano; c'è gente che entra nei sessanta anni, c'è gente che
passa dalla fascia dei 65 a quella oltre i 65, per cui rischiamo di
trovare una situazione rispetto alle domande presentate che si è
modificata se si lascia passare troppo tempo.
Speriamo che effettivamente questa volta, entro la data che è
stata indicata del mese di maggio, almeno queste cinquemila persone
possano ricevere i titoli di viaggio e possa innescarsi
l'applicazione concreta della legge. Poi il problema sarà quello di
predisporre un sistema di gestione in modo che tutto funzioni nel
migliore dei modi.
Crediamo che l'Amministrazione regionale abbia la disponibilità
finanziaria e le energie di personale per fare questa cosa che non
è particolarmente complicata: si tratta solo di un problema di
organizzazione. Però ci vuole quella buona volontà, quella
disponibilità politico-organizzativa che finora è mancata.
