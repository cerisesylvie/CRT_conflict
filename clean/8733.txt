Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3234 del 25 novembre 1987 - Resoconto
OGGETTO N. 3234/VIII - PERICOLOSITÀ DELL'INCROCIO TRA LA S.S.
N. 26 E LA STRADA INTERNA DELLA FRAZIONE LA PLANTAZ IN COMUNE DI
NUS. (Interrogazione)
PRESIDENTE:
Do lettura dell'interrogazione presentata dai
Consiglieri Millet e Tonino:
INTERROGAZIONE
Gli abitanti della frazione "La Plantaz" in Comune di Nus
hanno a più riprese lamentato la pericolosità dell'incrocio fra la
strada che porta al villaggio e la S. S. 26.
La strada di "La Plantaz" si congiunge infatti con la strada
statale in corrispondenza di un dosso, rendendo rischiosa ogni
manovra di accesso e di uscita dal villaggio.
La situazione di pericolo può essere superata con una
rettifica del tracciato della SS n. 26, in modo tale da evitare sia
il dosso che le doppie curve in corrispondenza del cavalcavia
ferroviario.
Ciò premesso i sottoscritti Consiglieri regionali
INTERROGANO
la Giunta regionale per sconoscere:
1)
se il problema sopraesposto è stato affrontato
dall'Assessorato regionale competente;
2)
se esiste un progetto tale da superare l'attuale
situazione di pericolo;
3)
in caso affermativo, entro quali tempi possono
essere realizzati i necessari lavori di variante.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Le argomentazioni addotte dagli
interroganti al riguardo della frazione La Plantaz in Comune di Nus
sono condivisibili. In effetti, in località La Plantaz c'è un dosso
che impedisce una corretta visibilità per chi transita, e
soprattutto è tale da creare seri pericoli per gli abitanti della
frazione stessa, quando si immettono, a piedi o in automobile o con
il loro bestiame, sulla SS 26.
È un problema che la Giunta regionale ha già affrontato, ci sono
state una serie di riunioni con il Sindaco di Nus, con gli abitanti
de La Plantaz, e si sta arrivando in questo momento ad una proposta
di soluzione, di comune accordo e di concerto con l'ANAS. È
probabile che la variante della SS 26 all'altezza de La Plantaz
possa venire inserita nella convenzione ANAS-Regione di cui si
dovrebbe addivenire alla firma entro tempi brevi.
Direi di avere risposto alle domande specifiche dei Consiglieri,
voglio aggiungere che il progetto che si ipotizza prevede,
arrivando da Aosta, di proseguire sulla destra della ferrovia,
quindi evitando in pratica la esse costituita dall'attuale
sovrappasso, costeggiare la ferrovia a valle, quindi verso la Dora,
e rientrare sull'attuale sede della SS 26 all'incirca all'altezza
del ponte della strada regionale di Saint-Marcel. Questo
permetterebbe di smettere di classificare come strada comunale
l'attuale SS 26, e permetterebbe quindi un corretto traffico per
gli abitanti de La Plantaz.
È allo studio la soluzione del problema del ponte di
Saint-Marcel con la sua immissione, il suo incrocio con la SS 26.
Ci sono già alcune bozze di progetto di fattibilità, e si tratta a
questo punto di scegliere una soluzione che sia compatibile dal
punto di vista idraulico e dal punto di vista ambientale, data la
presenza del ponte attuale che ha certe caratteristiche e dello
stabilimento ex Montefibre che nella sua prima parte ha certi pregi
di bene culturale.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Voglio esprimere la soddisfazione per
la risposta per quanto riguarda la parte relativa al progetto di
soluzione di questo problema.
L'unica sollecitazione che vogliamo aggiungere è quella relativa
ai tempi, perchè della cosa si discute - ci risulta - da parecchio
tempo, la soluzione così come è stata prospettata è la soluzione
migliore da un punto di vista tecnico, e per quanto riguarda il
miglioramento della viabilità sulla SS 26 e per risolvere la
pericolosità in quel punto di aggancio fra la viabilità della
frazione La Plantaz e la statale attuale.
Non ho sentito previsioni per quanto riguarda i tempi; ci
auguriamo che sia davvero inserito in questa nuova convenzione fra
Regione e ANAS e che quindi si possa realizzare in tempi brevi,
tenuto conto che questa convenzione prevederà finanziamenti
consistenti anche da parte della Regione. Questa è la
sollecitazione che rivolgiamo alla Giunta.
