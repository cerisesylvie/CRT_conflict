Classificazione
AMBIENTE
Flora e fauna



Oggetto del Consiglio n. 317 del 10 febbraio 2021 - Resoconto
OGGETTO N. 317/XVI - Interpellanza: "Strategie regionali per
risolvere il problema dell'avvicinamento del lupo ai centri
abitati".
Marguerettaz (Presidente) -
Punto n. 23 all'ordine del
giorno. Per la presentazione, il collega Planaz.
Planaz (LEGA VDA) -
Questo è un argomento che nessuno
vuole toccare, è un argomento delicato: a volte fa più paura
parlare del lupo che affrontare il problema vero e proprio; ci
troviamo di fronte quasi a un'emergenza, in questo periodo vediamo
invasi tutti i centri abitati, vicino alle nostre zone rurali e non
solo, abbiamo visto ultimamente questo predatore avvicinarsi anche
alle città.
Gli ultimi avvistamenti sono stati fatti a metà dell'800
dopodiché non se ne sono più avuti nella nostra regione e non solo
il mondo rurale ma tutto il mondo valdostano non ha più
consuetudine ad avere degli incontri con questo animale.
Oggi, secondo quello che ci viene segnalato soventemente dai
social, dai giornali e quant'altro, se ne vede ovunque. Ho cercato
di fare una piccola analisi per capire come mai siamo invasi da
questo predatore, non possiamo neanche più difenderci e dobbiamo
lasciare che questo animale giunga vicino alle nostre
abitazioni.
Da una piccola indagine che ho fatto e dai numeri che abbiamo a
disposizione, a livello europeo - dai censimenti fatti non
recentemente, per studi fatti a fine 2019 - abbiamo una densità di
lupi che va dai 17 ai 20 mila capi. In Italia ultimamente sono
censiti, sempre se i dati sono veritieri, circa 2.500 lupi e in
Valle d'Aosta - da quello che è dichiarato dalle nostre autorità -
ci sono sette o otto branchi di cui i numeri ci dicono tra quelli
in dispersione e tutto 80 capi.
Se facciamo un piccolo calcolo rispetto alla densità
territoriale che c'è in Europa, in Italia e in Valle d'Aosta, noi
ci troviamo a una densità di questo predatore nelle nostre montagne
dieci volte di più di quello che c'è a livello nazionale e questo
fa molto preoccupare, perché penso che nessuno in quest'aula voglia
l'estinzione di qualsiasi animale però se arriviamo a delle densità
così alte in una regione piccola come la nostra, dove la pratica
dei villaggi rurali è molto sparsa e anche le nostre attività... ma
in questo periodo la preoccupazione non è tanto per le attività
rurali e le attività agricole ma più che altro è un fatto di
pubblica sicurezza.
Sono stati spesi molti soldi, c'è stata una denuncia del
Presidente del Parco delle Alpi Cozie in cui si dice che negli
ultimi anni (tra il 2014 e il 2019) sono stati spesi 10 milioni di
euro per integrare il lupo nelle Alpi, adesso sono di nuovo
reinvestiti 12 milioni di euro per favorire la biodiversità e
introdurre il lupo nelle nostre montagne, però io penso che sia
esagerato e sia scappato di mano qualcosa, perché non possiamo,
secondo me, continuare a incentivare un aumento di questo predatore
quando esso va a creare danni alle attività economiche non solo
rurali e per molte persone c'è anche un problema di paura perché
non sono tutti turisti che vogliono fare le passeggiate e
incontrarsi con il lupo, ci sono anche molti che non vogliono
vivere questa esperienza perché hanno paura. Giustamente siamo
tutti liberi di avere le nostre paure.
Allora tanto per dare due dati, se dobbiamo pensare all'equità
di animali e tutto, ho voluto fare anche una piccola indagine e ho
anche due numeri sui nostri animali: se teniamo conto che in Europa
ci sono 20 mila capi di lupi, volevo solo precisare che se andiamo
a vedere il nostro patrimonio zootecnico abbiamo poco più di 20
mila capi di razza pezzata rossa, abbiamo 667 capi di pezzata nera
e 10 mila capi di castana.
Se poi andiamo a vedere gli ovini e i caprini, la pecora di
razza Rosset, che rientra nelle razze in via di estinzione, è scesa
a 875 capi e i caprini di razza valdostana sono poco più di
1.500.
Voglio solo ricordare che l'anno scorso in un attacco di due
lupi, neanche un branco, sono stati abbattuti all'incirca 40
ovini.
Allora io vorrei solo far capire la drammaticità di questo
problema e come un elevato numero di questi animali possa in poco
tempo distruggere un patrimonio zootecnico che abbiamo mantenuto da
anni.
È per questo che si vuole sapere come si voglia tutelare non
solo le attività economiche ma anche tutti gli abitanti di questa
regione per questa criticità.
Presidente -
Per quattro minuti e per completare la
presentazione, collega Ganis.
Ganis (LEGA VDA) -
Si è temporeggiato un po' aspettando
l'evolversi della situazione prima di arrivare a parlare della
questione lupo.
La sua presenza infatti ha avuto effetti fino a oggi sul mondo
agricolo, ma i continui avvistamenti - in collina, lungo i sentieri
e fino alla periferia di Aosta - fanno intendere che l'impatto si
stia estendendo agli ambienti antropizzati, anche nelle ore diurne,
come testimoniato dai numerosi video che fanno il giro sul web.
Già la settimana scorsa il collega Rollandin aveva evidenziato
la criticità e oggi il collega Planaz ha parlato di dati reali e
oggettivi, che riguardano la sua presenza sul territorio
valdostano.
Ecco perché oggi non si può negarne la presenza e finalmente si
è arrivati a discuterne più ampiamente in questo Consiglio.
La convivenza con il lupo è ancora possibile? Si diffondono
dubbi e perplessità in diversi ambiti, dal mondo agricolo e
pastorale a quello venatorio e a quello faunistico, ma anche tra i
comuni cittadini, che semplicemente s'interrogano sui rischi che la
coabitazione con uno dei più formidabili predatori delle nostre
montagne possa comportare.
Bisogna evidenziare che in questi ultimi anni la situazione pare
essere sfuggita di mano e che tutte le segnalazioni che oramai sono
all'ordine del giorno hanno alzato la soglia di attenzione e hanno
evidenziato tra la popolazione valdostana un certo stupore e
apprensione.
Ecco perché si ritiene sia giunto il momento di discuterne, in
Consiglio regionale ma non solo; sarebbe infatti auspicabile
organizzare un tavolo di lavoro tra le varie forze politiche,
avvalendosi di persone competenti che possano evidenziare le reali
criticità e iniziare a ragionare sul da farsi, senza preclusioni
ideologiche.
Presidente -
Per la risposta, l'assessore Sapinet.
Sapinet (UV) -
Grazie per quest'interpellanza che ci dà
nuovamente l'opportunità di discutere di una tematica di cui, al
contrario di quanto sostenuto dal collega Planaz, direi che invece
si parla e a cui si sta lavorando. Una tematica non viene
affrontata solo quando se ne parla all'interno di questa aula: i
tecnici sono al lavoro e lo erano già prima del mio arrivo e posso
assicurare che dal mese di ottobre - quando ho potuto iniziare a
confrontarmi con coloro che seguono il tema - c'è la massima
operatività, così come c'era prima del mio arrivo, quando la
questione era gestita dal collega Chatrian.
È corretto dirlo anche nei confronti di coloro che sono
quotidianamente sul territorio, mi riferisco non solo ai tecnici,
che magari operano all'interno degli uffici, ma al Corpo Forestale
Valdostano che in tutte le sue stazioni cerca, nonostante qualche
problema di organico, di dare le risposte al territorio, ma
soprattutto un supporto per dare a quelle persone un'informazione,
una tranquillità e una serenità che è giusto che la gente di
montagna abbia, parlo di montagna ma come ben avete ricordato nelle
ultime settimane qualche avvistamento c'è stato anche nelle zone
antropizzate della Plaine.
Come sapete, come avete evidenziato, il lupo è specie
particolarmente protetta dalla legge 157/92. L'attuale quadro
normativo vieta la cattura e l'uccisione del lupo, a tali divieti
però è possibile derogare attualmente - applicando la Direttiva
Habitat DPR 357/97 - per finalità di ricerca, per tutelare la
specie habitat naturale, per prevenire gravi danni, per prevenire
danni, ad esempio, all'allevamento, nell'interesse della sanità,
della sicurezza pubblica o per altri motivi imperativi di rilevante
interesse pubblico, inclusi i motivi di natura sociale ed
economica.
Le deroghe possono essere concesse a condizione che non si
pregiudichi il mantenimento in uno stato di conservazione
soddisfacente della popolazione della specie interessata nella sua
area di ripartizione naturale e non esiste altra soluzione
valida.
Un nuovo quadro normativo sarà possibile partendo dal DL che
doveva approdare in Consiglio regionale nel 2020 e anche partendo
dalla vostra proposta.
I tecnici oggi - sono numeri che io ho semplicemente riportato,
che ovviamente mi hanno trasmesso i tecnici - parlano, come
correttamente ha citato il collega Planaz, di circa 70-80 lupi,
anche se a volte nel dire comune sembrerebbero essere di più, però,
ripeto, i tecnici ci assicurano e ci garantiscono questi numeri,
aggiungendo che non vi è nessun interesse particolare nel fornire
dei numeri che non sono reali.
Alla luce poi di quanto ci avete richiesto, la strategia
operativa dell'Amministrazione regionale nei confronti della
popolazione del lupo, onde evitare l'avvicinamento dell'animale ai
centri abitati è la seguente: innanzitutto effettuare un attento e
capillare monitoraggio della specie al fine di comprovare e dare
evidenza che la popolazione di lupo si trova o stia evolvendo verso
uno stato di conservazione soddisfacente.
Questa pratica è attualmente già in corso, lo era già negli anni
precedenti e parliamo, come ho detto l'altro giorno, di 90
fototrappole sul territorio regionale alle quali nelle prossime
settimane ne saranno aggiunte altre 30 di nuova generazione,
fototrappole che permetteranno di avere la segnalazione del
passaggio degli animali in tempo reale in modo da rendere possibile
un intervento prima che l'animale stesso si avvicini al centro
abitato; inoltre mettere in campo azioni concrete di prevenzione,
perché è giusto che la popolazione sia preparata e che si dia un
supporto importante, in particolar modo agli allevatori.
Qui nel 2021, prima dell'inizio della stagione di monticazione,
sarà predisposta, in collaborazione con l'Institut Agricole, una
sperimentazione per la protezione delle greggi in alpeggio, basata
su moderni sistemi di dissuasione ad alta tecnologia - questo
appunto relativamente al supporto al mondo dell'allevamento - e poi
una mirata, concreta campagna d'informazione e di
sensibilizzazione. A breve il sito regionale sarà implementato con
una sezione dedicata al lupo, da aggiornare regolarmente con i dati
del monitoraggio dell'evoluzione del progetto "Wolf Alps EU e
inoltre, nell'ambito del progetto, sarà affidato, entro il mese di
maggio, un incarico a un esperto di comunicazione per supportare
gli uffici regionali nell'utilizzo delle moderne piattaforme dei
social media e nell'impostazione dell'azione informativa.
La nostra idea è anche quella di creare e organizzare degli
eventi sul territorio - eventi in presenza appena sarà possibile -
perché siamo convinti che la tematica interessi e che un evento
informativo in presenza possa essere un valore aggiunto.
Poi intervenire con azioni di disturbo, per quanto attiene la
problematica dei cosiddetti "lupi confidenti" e in particolare nei
confronti di questi animali che si avvicinano in particolar modo ai
centri abitati. Come ho già detto precedentemente, le singole
situazioni sono costantemente monitorate dal Corpo Forestale ma se
è necessario - ovvero in presenza di animali che si avvicinano
ripetutamente alle persone entro un raggio di 30 metri - saranno
messe in atto le procedure previste dalla l.r. 17/10 che
attribuisce alla Giunta regionale - con propria deliberazione,
sentito l'Ispra - la facoltà di disporre l'attuazione di metodi
ecologici d'intimidazione dei predatori, quali in particolare gli
spari a salve o con proiettili a scopo dissuasivo, interventi di
rimozione, (la rimozione di un lupo rappresenta l'ultima ratio a
fronte di un oggettivo rischio d'incidenti o lesioni e laddove le
altre misure non siano risultate efficaci).
Ad oggi, ai sensi del DPR 357/97, le rimozioni possono essere
autorizzate dal Ministero dell'Ambiente, sentito per quanto di
competenza il Ministro per le politiche agricole e l'Ispra.
Come detto, un'azione molto importante è anche quella di
rafforzare il Corpo Forestale Valdostano, al fine di mettere in
campo un'azione di prevenzione e di supporto, anche in caso di
avvistamento, a tutte le aziende agricole; è chiaro che occorre
essere concreti, operativi, calarsi nella realtà e anche in
presenza di un quadro normativo sappiamo bene che l'uccisione o lo
cattura dell'animale sarebbero possibili solo in certe
condizioni.
Come ho già detto, e mi piace ripetere, oggi non si parla più
solo di protezione della specie, di protezione del lupo, ma
soprattutto dobbiamo parlare di gestione del lupo e di questa
specie.
Infine colgo l'occasione per ricordare che è importante - preso
atto anche delle ultime comunicazioni di Legambiente dove si citava
una diminuzione dei danni da attacco dei lupi - segnalare eventuali
danni o attacchi subiti, nel mondo dell'allevamento o comunque in
generale, perché oltre alla parte economica e il contributo, questo
soprattutto può servire a migliorare veramente l'operato dei
tecnici e del Corpo Forestale Valdostano in termini di monitoraggio
e di prevenzione.
Presidente -
Per la replica, il collega Planaz.
Planaz (LEGA VDA) -
Non ho dubbi che i metodi di
conservazione di questo animale siano sufficienti, perché sennò non
saremmo in questa situazione.
Io dico sempre che se noi vogliamo tutelare un animale come il
lupo, bisogna cercare di tutelare tutte le attività economiche che
sono sul territorio. Vanno bene tutte le misure adottate: gli
studi, i controlli, eventuali spari dissuasori, tutto quello che
vogliamo, però poi tanto non andiamo a risolvere la problematica,
perché se noi non interveniamo concretamente su una problematica di
questo tipo, tra qualche anno qualcuno si dovrà prendere la
responsabilità di rispondere di ulteriori gravi fatti che potranno
accadere in merito alla evoluzione esponenziale di questo animale,
perché se pensiamo all'evoluzione che ha avuto negli ultimi anni,
se continuiamo a rapportarla al nostro futuro diviene abbastanza
preoccupante.
Il riferimento alle misure di prevenzione, tornando alle misure
di prevenzione riguardo al settore zootecnico e alla attività
pastorale, va tutto bene, ma intanto le misure di prevenzione da
adottare per evitare gli attacchi sono sempre tutte a carico
dell'allevatore.
Torniamo ai dati che ho citato prima: su un patrimonio
zootecnico - andiamo sugli ovini e caprini perché è più
preoccupante - di 30 mila capi suddivisi in novecento aziende,
abbiamo una media aziendale in bovini di 30 capi.
Adesso mi è giunta notizia da un mio collega - e manterrò
l'anonimato - che nella conduzione estiva di 15 manzi improduttivi,
dove la gestione continua è insostenibile economicamente, gli è
stato rifiutato l'indennizzo di un manzo abbattuto dal lupo.
Allora io mi chiedo: ma vogliamo tutelare questo animale,
lasciarlo nella nostra Regione, è bello, ci serve per biodiversità,
per il controllo della fauna e quant'altro e poi su un indennizzo,
1.000-1.500 euro, per un animale ho qui una risposta dove si dice
che non viene rimborsato perché non c'è la custodia continua! Mi
chiedo se dobbiamo mantenere una custodia continua in un
allevamento di 15 capi improduttivi, lo sappiamo tutti che nella
gestione del nostro territorio non è possibile ma si fa
saltuariamente con recinti elettrici e in un fatto come questo dove
viene attaccato un animale e viene abbattuto... che poi negli
ultimi anni sembra quasi sempre che sia colpa o del gestore o degli
animali che sono impazziti, avevamo le mucche pazze nel 2000,
adesso siamo nel 2020 e non abbiamo più sentito parlare di mucche
pazze però vedo che si suicidano, a volte ci sono dichiarazioni di
animali suicida, però io qua valuterei di non speculare per 1.500
euro.
Io non dico che non vogliamo più nessun lupo o vogliamo
diminuire i lupi, perché tanto non è una cosa che possiamo decidere
noi, sono regole dettate dall'Unione Europea, dall'Ispra, da tutti
gli enti che proteggono la fauna selvatica, giustamente, però
dall'altra parte mi piacerebbe che fossero tutelati anche gli
allevatori che portano gli animali nei loro terreni, nei loro
pascoli e che poi dopo si ritrovano, quando è ora di venire
indennizzati, una lettera come questa dove dicono che non verranno
indennizzati perché non hanno una custodia continua. Solo questo
volevo dire.
Presidente -
Per completare, un minuto di tempo al
consigliere Ganis.
Ganis (LEGA VDA) -
Riteniamo sia importante, anzi vitale,
approfondire la questione del lupo, farne delle valutazioni
oggettive e successivamente prendere le decisioni più appropriate
al fine di mettere in totale sicurezza i Valdostani, ambiente e
habitat circostante, auspicandoci lo sviluppo di un preciso
progetto di prevenzione, come lei Assessore ha evidenziato, per
evitare conseguenze più gravi di quelle di cui siamo stati finora
testimoni.
Presidente -
Facciamo ancora un'interpellanza, dopo
arieggiamo i locali.
