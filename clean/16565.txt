Classificazione
ASSISTENZA SOCIALE
Politiche giovanili


Resoconto integrale del dibattito dell'aula
Oggetto del Consiglio n. 2965 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2965/X Problemi relativi alla Consulta giovanile.
(Interrogazione)
Interrogazione Avuta notizia da un settimanale locale di una
polemica nata in seno alle associazioni giovanili relativamente
alle procedure per l'attuazione della legge regionale 8/97;
Atteso che nelle interviste rilasciate a suo tempo dal relatore
della legge egli asseriva che, a differenza del passato, gli
organismi previsti dalla normativa non sarebbero stati
"politicizzati";
Appreso che, nel corso dell'Assemblea generale del 13 dicembre
scorso si è costituito un gruppo di lavoro per la stesura del
regolamento della Consulta giovanile e che, per coordinare tale
gruppo, è stato "scelto" lo stesso Consigliere regionale relatore
della legge;
Appreso altresì che molti gruppi informali presentatisi
all'Assemblea del dicembre scorso sarebbero, oltre che
numericamente non significativi, strettamente legati alla Jeunesse
Valdôtaine ed alla Sinistra giovanile;
Rilevato come questa situazione avrebbe mortificato il ruolo di
altre associazioni aventi, queste sì, scopi non politici;
i sottoscritti consiglieri regionali
Interrogano
l'Assessore competente per sapere:
chi ha proposto il relatore della legge regionale 8/97 come
coordinatore del gruppo di lavoro per la stesura del regolamento
della Consulta e con quale sistema si è approvata questa
proposta;
se ai lavori dell'Assemblea ha assistito qualche funzionario
dell'Assessorato e se, vista la volontà espressa di non voler
strumentalizzare politicamente i giovani e visto altresì il periodo
pre-elettorale, non si è presa in considerazione l'ipotesi di far
svolgere il compito di coordinatore del gruppo di lavoro ad un
qualche funzionario piuttosto che ad un Consigliere regionale;
quante associazioni erano rappresentate nell'Assemblea del 13
dicembre, quante in quella del 7 febbraio e se esistono dei
resoconti scritti delle due riunioni;
con quali criteri si è proceduto per l'organizzazione
dell'Assemblea e per l'elezione della Consulta e quali sono stati i
risultati delle votazioni.
F.to: Marguerettaz - Viérin Marco
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Nel dare una risposta a quest'interrogazione dei
Consiglieri Marguerettaz e Viérin tralascio di fare i commenti
sulla parte delle premesse dell'interrogazione perché non ho voluto
politicizzare la Consulta giovanile, non ho voluto politicizzarla
nella convocazione dell'Assemblea stessa e non voglio
politicizzarla nell'ambito del Consiglio regionale è chiaro,
pertanto, che di politica l'Assessore non ne ha fatta. E se timidi
tentativi ci sono stati, perché la presenza di alcune associazioni
informali lasciavano dubitare questo, sicuramente non sono da
addebitare né all'Assessore regionale né ad altre forze politiche
che hanno seguito questo problema. Per cui sgombrerei il campo da
questo tema e invito tutti a guardare alla sostanza; e la sostanza
mi pare che sia quella di una Consulta giovanile che finalmente si
è potuta costituire e che già ha chiesto in questi giorni di
convocarsi per poter prendere in esame i primi programmi e poter
fare una prima progettazione della loro attività.
Rispondendo sinteticamente alle domande mi si chiede chi ha
proposto il relatore della legge regionale come Coordinatore del
gruppo di lavoro. L'ho proposto io. Ho chiesto nella prima
assemblea del 13 dicembre se qualcuno dei presenti in sala era
contrario al fatto che partecipasse alla riunione anche il
Consigliere regionale Perron, così come erano presenti alla
riunione anche altri ragazzi che superavano l'età di 28 anni. La
risposta è stata che non c'era nessun tipo di problema e per questo
motivo il Consigliere Perron ha presenziato all'Assemblea.
Per quanto riguarda la seconda domanda, se ai lavori
dell'Assemblea ha assistito qualche funzionario dell'Assessorato e
se non si è presa in considerazione l'ipotesi di fare svolgere il
compito di coordinatore del gruppo di lavoro ad un qualche
funzionario piuttosto che ad un Consigliere regionale, la risposta
è identica alla precedente. Ho posto il problema all'Assemblea e,
come diceva il già Presidente del Consiglio, Dolchi, l'Assemblea è
sovrana; se uno solo dei presenti avesse fatto delle obiezioni, io
avrei preso atto delle obiezioni e avrei proposto di affidare il
coordinamento del gruppo di lavoro o ad uno dei ragazzi stessi o ad
un funzionario dell'Assessorato perché non era neppure scontato che
fosse un funzionario dell'Assessorato a coordinare il gruppo di
lavoro.
Di fatto il gruppo si è costituito nell'Assemblea del 13
dicembre, si è riunito alcune volte presso i locali
dell'Assessorato alla presenza del Consigliere Perron ed alla
presenza dei funzionari regionali, specificatamente del Dirigente
De Gaetano che ha aiutato i ragazzi dal punto di vista tecnico
nella stesura del regolamento. Regolamento che però è frutto del
loro impegno, è frutto della loro volontà di far decollare
quest'Assemblea.
Mi si chiede poi quante associazioni erano rappresentate
nell'Assemblea del 13 e quante in quella del 7 febbraio. Il 13
erano presenti quarantaquattro associazioni, però, ne sono state
registrate trentatré perché alcune di queste risultavano
espressione di un identico gruppo informale, specificatamente
quelle che riguardano "Les amis du Grand Paradis" che, seppure
suddivisi per sezioni, erano sempre "Les amis du Grand
Paradis".
Così le abbiamo classificate come una sola associazione e
pertanto le associazioni presenti erano trentatré. Mentre nella
seconda convocazione i votanti sono stati ventisei, e questo anche
in virtù della bozza di regolamento che era stata stesa dal gruppo
di lavoro, che di propria volontà aveva stabilito all'articolo 4
che ogni associazione acquisisce il diritto di voto alla seconda
partecipazione consecutiva e lo perde alla seconda assenza non
giustificata consecutiva. Questa è una loro scelta, personalmente
mi sarei orientato in modo diverso, nel senso che non avrei
comunque considerato l'Assemblea informale del 13 dicembre come
Assemblea valida proprio perché era un'Assemblea informale, ma è
stata una loro scelta, ripeto; permettetemi di dire che è bene
lasciarli gestire come meglio ritengono anche perché poi nessuno ha
contestato questo tipo di regolamentazione anzi, le cose sono
andate secondo un'organizzazione puntuale e nell'assoluta
regolarità. Rispondo anche alla quarta domanda, come si è proceduto
all'organizzazione dell'Assemblea.
Una volta approvato il regolamento, si è proceduto alla
votazione dei membri della Consulta. Come ho detto, aveva diritto
di voto un rappresentante per ogni associazione che avesse
partecipato all'Assemblea precedente. Si è proceduto a chiamare il
rappresentante delegato che figurava nell'elenco delle associazioni
che hanno partecipato all'Assemblea del 13 dicembre, il quale
firmava e ritirava la scheda elettorale. Sono state votate le
associazioni e non le persone, come da regolamento dell'Assemblea,
con il risultato seguente: 26 votanti, 24 voti al Gruppo formale
L'inusuale di Nus; 24 voti al Gruppo Junior Club Grand Paradis; 23
voti al Gruppo informale Myosotis di Aymavilles; 22 voti al Gruppo
formale Consiglio scolastico distrettuale di Aosta; 21 voti al
Gruppo Jeunesse Valdôtaine; 20 voti al Gruppo Association
valdôtaine di Tzan di Pollein; 6 voti al Gruppo formale Forum dei
Giovani di Aosta; 3 voti al Gruppo formale Pro Loco di Aymavilles;
2 voti al Gruppo formale Sci Club Drink di Aymavilles; 1 voto al
Gruppo informale Amici dello sci di Aymavilles; 1 voto al Gruppo
formale Podistico Avis di Aosta. Allo spoglio erano presenti il
Consigliere Perron, su delega del sottoscritto che era impegnato
contemporaneamente proprio a Courmayeur all'incontro della
Conferenza degli Assessori con il Ministro Bindi, la Dirigente De
Gaetano e due funzionari dell'Assessorato della sanità più due
componenti dell'Assemblea.
Questo è quanto si è verificato. Per quanto riguarda poi i
nominativi dei gruppi, se i consiglieri ritengono, sono a mia
disposizione e posso consegnarli.
Dal punto di vista operativo bisognerà prendere atto con
delibera di Giunta della costituzione della Consulta che avverrà
probabilmente in una delle prossime Giunte regionali dopodiché la
Consulta giovanile potrà convocarsi e avrà assoluta libertà di
gestione così come era nello spirito della legge regionale.
Legge regionale che aveva dei punti interrogativi, ma che ha
dato un buon risultato perché la difficoltà principale era quella
di istituire un organismo autonomo che potesse darsi delle regole e
le regole sono state date con il regolamento. Ed era questo uno dei
problemi più delicati della legge: definire i criteri di
rappresentatività dei gruppi formali ed informali all'interno della
Consulta senza dimenticare che il primo obiettivo era costituire la
Consulta che sta decollando secondo le aspettative
dell'Amministrazione regionale.
Si dà atto che, dalle ore 10.18, presiede il Vicepresidente
Chenuil.
Presidente Ha chiesto la parola il Consigliere Marguerettaz.
Marguerettaz (Aut) Immaginavo che il tono della risposta
dell'Assessore sarebbe stato quello che abbiamo sentito, un
glissare su quello che invece voleva essere il contenuto principale
dell'interrogazione e che era proprio il significato politico che
si è voluto dare a questa Consulta dei giovani.
L'Assessore ha glissato, ha risposto meccanicamente alle domande
ma, se ci fermiamo a guardare il modo in cui ha risposto, forse
capiamo di più i problemi che invece erano illustrati nelle
premesse sui quali, come dicevo, l'Assessore ha voluto volutamente
glissare.
Una prima considerazione di tipo tecnico è che la Giunta,
Assessore, non deve prendere atto che si è costituita la Consulta,
ma la Giunta, ai sensi dell'articolo 9 della legge, deve approvare
il regolamento per l'elezione della Consulta. Quindi il primo
errore, nonostante i tecnici dell'Assessorato, nonostante il
Coordinatore del gruppo di lavoro, è stato quello di eleggere una
Consulta dei giovani senza che il regolamento fosse stato approvato
dalla Giunta. Questo per dire come ha funzionato bene questa
macchina.
Altre considerazioni non possono non essere di carattere
politico. Una risposta che non mi pare che l'Assessore abbia dato è
sul fatto se c'erano o non c'erano dei funzionari presenti alla
prima Assemblea dei giovani. Abbiamo capito che c'era il
Consigliere Perron, ma non abbiamo capito se c'erano dei
funzionari...
(Interruzione dell'Assessore Vicquéry, fuori microfono)
... c'erano? Quanto mai strano a mio avviso che l'Assessore,
avendo a disposizione dei funzionari dell'Assessorato e un
Consigliere regionale, proponga come Coordinatore di un gruppo di
lavoro tecnico, di stesura di un regolamento per la Consulta, il
Consigliere regionale e non il funzionario. Questo è lecito, ma
penso che si capirà come da parte dei Consiglieri dell'opposizione
questo abbia dato il via a tutta una serie di sospetti che poi
altri dati hanno ampiamente confermato. Quali sospetti? Lo dicevo,
quello che alcune forze politiche - non certamente l'Assessore, ma
nemmeno come dice lui sono immuni da colpe le forze politiche -
abbiano avuto, dopo aver visto come si è proceduto in questa fase,
una grossa responsabilità nella politicizzazione di questi giovani.
La prova sta nell'elezione di chi è andato a far parte della
Consulta regionale. L'Assessore ha glissato anche qui con molto
"savoir faire", dicendo che sono state elette le associazioni e non
le persone, ma come sappiamo dietro alle sigle ci stanno delle
persone fisiche ed è interessante vedere chi sono queste persone
fisiche perché così si scoprirà che su 9 componenti della Consulta
c'è una maggioranza di 5 persone e forse anche più ampia, ma su
altre non si hanno precisi riscontri, solo sospetti e quindi li
accantoniamo, c'è una maggioranza di 5 giovani che sono guarda caso
2 responsabili della Jeunesse Valdôtaine, 1 rappresentante di lista
dell'Union Valdôtaine in seno al distretto scolastico regionale, 1
responsabile della Sinistra giovanile, 1 candidato alle Comunali di
Aosta per una forza politica che adesso è dentro l'Ulivo e poi ci
sono i sospetti. Allora, abbiamo la maggioranza della Consulta
estremamente politicizzata.
Siccome la Consulta deve gestire 700 milioni che, come si diceva
una volta, non sono bruscolini, la cosa appare doppiamente
sospetta. Addirittura all'interno della Consulta sono state elette
delle persone che non erano presenti neanche come associazione
nella prima Assemblea. Qui l'Assessore ha ammesso qualcosa quando
dice c'era forse un sospetto che qualcuno avesse tentato - e, visti
i risultati, sembra che non abbia solo tentato, ma abbia anche
raggiunto lo scopo - di politicizzare questa cosa. Eh sì, perché
quando vedo che a questa prima Assemblea partecipano i compagni di
scuola, i magnifici dieci, amici di Roberta, amici di Luca, amici
di Peo e amici di Edy, a parte la denominazione comune "amici
di...", se poi andiamo a vedere alcuni cognomi non lo dico perché
siamo in un'aula pubblica, ma capite da quale parte arrivano, credo
che non solo un tentativo di strumentalizzazione politica, ma una
vera e propria strumentalizzazione politica si sia verificata.
Esattamente il contrario di quello che ha dichiarato in
un'intervista il collega Perron il giorno dell'Assemblea - ed è
stata la prima cosa che mi ha fatto drizzare le antenne - il quale
dice che, a differenza del passato, è stata fatta una cosa non
politicizzata. Detto questo da un Consigliere regionale quattro
mesi prima delle elezioni, chiaramente fa scattare le antenne. E
puntualmente si sono verificate queste cose. Faccio solo
un'osservazione finale. Se le forze politiche interessate
chiaramente indicate e definite dell'Union Valdôtaine e nelle
Sinistre...
(Interruzione del Consigliere Chiarello, fuori microfono)
... scusami, Rifondazione Comunista la togliamo, questa volta va
dato atto a Rifondazione Comunista di non essere intervenuta in
questo ma, dicevo, se l'approccio di queste forze politiche ai
giovani è di cotanta fattura, credo che il futuro di questa Valle
sarà ancora una volta fatto di gente che verrà a chiedere qualche
prebenda presso questa o quest'altra forza politica. È veramente
avvilente.
Presidente Per fatto personale ha chiesto la parola l'Assessore
alla sanità, salute e politiche sociali, Vicquéry.
Vicquéry (UV) Semplicemente per chiarire al Consigliere che la
Giunta regionale non può approvare il regolamento prima che il
regolamento sia approvato. La legge dice che la Giunta approverà il
regolamento, ma questo deve essere prima approvato dall'Assemblea,
altrimenti si approverebbe una bozza di regolamento. Per forza di
cose approverà il regolamento dopo che lo stesso sarà stato
approvato dall'Assemblea.
Se verranno rilevate delle illegittimità, evidentemente la
Giunta rinvierà il regolamento all'Assemblea che verrà riconvocata
per apportare le necessarie modificazioni. La Giunta non poteva
approvare una bozza di regolamento.
Pertanto la Giunta dovrà adottare due provvedimenti: approvare
il regolamento e prendere atto della nomina della Consulta
giovanile.
Sulla nomina poi della Consulta giovanile, senza dire
nient'altro di più di quanto ho detto, mi pare che i risultati
sulla politicizzazione o meno vadano nel senso contrario di quanto
affermato dal Consigliere Marguerettaz perché mi risulta che è
stato nominato Presidente il Gruppo Inusuale di Nus che forse è
collegato a qualche gruppo cattolico, ma sicuramente non è
collegato né alla Sinistra né alle forze regionaliste.
Presidente Ha chiesto la parola il Consigliere Marguerettaz per
fatto personale.
Marguerettaz (Aut) Se l'Assessore volesse citarmi l'articolo di
legge che dà questi ampi poteri al Presidente della Consulta
rispetto ai componenti..., ma credo che sia proprio una di quelle
classiche cariche fittizie messe alla presa degli altri ma, al di
là di questo, è una procedura quella dell'Assessore che può essere
anche lecita - anche se ho qualche riserva - nel senso di dire:
approvate il regolamento, fate l'elezione della Consulta poi, se la
Giunta non dovesse approvare il regolamento, rifate l'elezione
della Consulta. Qualche perplessità ce l'ho al riguardo, ma
accettando questo, lei capisce, Assessore, che dopo quello che lei
mi ha detto, doppiamente andava precisata questa cosa. Lei ha detto
che la Consulta ha già iniziato a lavorare; io non vorrei che la
Consulta iniziasse già a spendere prima che la Giunta approvi il
regolamento anche perché credo che spenderà molto in fretta questa
Consulta.
