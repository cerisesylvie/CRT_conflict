Classificazione
ENTI LOCALI
Comuni



Oggetto del Consiglio n. 1638 del 22 giugno 2022 - Resoconto
OGGETTO N. 1638/XVI - Interrogazione: "Interlocuzioni con il
Comune di Aosta finalizzate a sostenere la candidatura di Aosta
quale Capitale della Cultura 2025".
Bertin (Presidente) -
Punto n. 10. Per la risposta
l'assessore Jean-Pierre Guichardaz.
Guichardaz J. (FP-PD) -
Il Dipartimento Soprintendenza
per i beni e le attività culturali ha da sempre perseguito e
svolto, oltre ai suoi compiti legati alla tutela e conservazione,
innumerevoli e costanti azioni rivolte alla comunicazione e
fruizione dei suoi beni, sia urbani, sia diffusi sul territorio, e
ad essa, con la struttura Patrimonio archeologico e restauro
monumentale, non poteva certo sfuggire l'importante ricorrenza del
2050esimo anno della fondazione di Augusta Pretoria da parte di
Cesare Ottaviano nel 25 a.C..
Da tempo infatti la struttura sta sviluppando queste tematiche,
sia con il progetto di riqualificazione del museo archeologico - e
dalla sua apertura è il fulcro espositivo del museo diffuso della
romanità - sia con ulteriori esperienze di digitalizzazione e
ricostruzioni virtuali, per amplificare la potenza narrativa della
città meglio conservata in Europa, fatta di relazioni tra passato e
presente cui non intendiamo sottrarci, anche in considerazione dei
dibattiti culturali in corso sui musei del futuro in relazione ai
temi dell'accessibilità e della sostenibilità.
Riguardo alle sue domande, "Se vi siano interlocuzioni con il
Comune di Aosta per sostenere questa importante candidatura", sono
in corso interlocuzioni con il Comune di Aosta, seppure non si
possa ignorare il tardivo coinvolgimento nei confronti della
Regione da parte del Comune stesso, cui abbiamo comunque offerto
tutto il nostro supporto affinché il progetto possa decollare.
"In caso affermativo con quali modalità". Le modalità con cui il
nostro Assessorato sta operando riguardano tutta una serie di
attività in corso di valutazione per il loro miglior coordinamento.
L'importante celebrazione dei 2050 anni della Fondazione Augustea
risulta infatti il motore trainante di operazioni ad ampio respiro
cui fare tesoro dopo decenni di rapporti nazionali e internazionali
con altri musei e centri culturali.
Al momento riteniamo di poter accennare ai rapporti in corso con
le altre città di Fondazione Augustea quale Brescia, città
patrimonio dell'umanità Unesco, Verona, Milano, L'Aquila e altri
siti, Merida in Spagna per esempio, Augusta Rauricorum, l'attuale
Augst in Svizzera, o Saragozza Caesaraugusta nell'Aragona.
Con il museo nazionale di Roma e l'Università RUFA e il MArTA di
Taranto sono in corso i primi passi per il progetto di una mostra
virtuale proprio per rispondere alle esigenze di accessibilità,
sostenibilità e risparmio economico.
Con il vicino Comune di Sarre, gemellato con La Turbie, sul cui
Trophée des Alpes compare il nome dei Salassi, la struttura da anni
ha avviato collaborazione per la promozione delle infrastrutture
viarie e consolari, anche con la donazione della copia del miliario
conservato al Mar.
Altre attività attengono alla digitalizzazione dei siti
afferenti al Mar, quindi Criptoportico adiacente al sottosuolo
archeologico paleocristiano e altomedievale della Cattedrale,
Teatro, Progetto di Aosta Est, Basilica di San Lorenzo, Necropoli
fuori porta Decumana, Villa della Consolata e Giardino dei ragazzi,
e si sta procedendo alle valutazioni sulle modalità di gestione e
visita di altri siti, per lo più ben conservati ma non visitabili,
per esempio il Macellum sotto l'ex Hotel Couronne, esso stesso che
è uno straordinario contenitore di storie. I vani sottostanti il
Caffè nazionale e relativi a una domus romana e l'interrato
dell'Hotel des États, entrambi sotto il municipio di Aosta e nel
cuore della città anche dal punto di vista amministrativo. Altri
poi sono parzialmente visibili sotto i ristoranti (anche il recente
Quintarius) o boutique di Aosta.
In più abbiamo attivato relazioni con ricercatori e studiosi,
ipotizzato spettacoli ed eventi, cicli di film e molto altro che,
attraverso la riscoperta del patrimonio culturale, metta Aosta al
centro ma al contempo possa avere tutte le ricadute possibili sul
territorio e l'indotto circostante.
Presidente -
Per la replica, la consigliera Erika
Guichardaz.
Guichardaz E. (PCP) -
Dalla sua risposta intuisco che non
vi è stato un colloquio precedente rispetto all'indicazione della
possibile candidatura "Capitale della cultura" e che, in sostanza,
è stata una scelta del Comune di Aosta che voi avete appreso in
maniera tardiva sotto questo punto di vista.
È piuttosto evidente però, come anche lei ha sottolineato, che
questa candidatura rappresenta un punto importante per l'intera
regione, perché chi di noi ha potuto o ha voluto visitare le scorse
capitali della cultura, sa benissimo che non ci si limitava alla
città in sé ma, naturalmente, si spaziava anche nei luoghi
vicini.
Sappiamo che entrare nelle dieci città e quindi il dossier dovrà
essere depositato entro settembre... fra le sedici che attualmente
sono candidate fa ottenere già una certa visibilità che, secondo
me, andrebbe in qualche modo valorizzata e potenziata anche dalla
vostra struttura, perché dalla sua risposta lei ha un po' parlato
di quanto già stiate facendo in totale autonomia e che avreste
comunque fatto indipendentemente da Aosta capitale della
cultura.
Adesso si tratta di trovare l'idea vincente, perché, guardando
le candidature passate, è piuttosto evidente che ci si confronta
con delle città di una certa rilevanza; questa volta troviamo
Agrigento, ad esempio, che sicuramente è una delle città che tutti
noi abbiamo apprezzato e che metterà in campo - e lo sta già
facendo con l'apporto della Regione Sicilia - importanti
finanziamenti.
Sotto questo punto di vista, andando a guardare le candidature
degli anni passati, e naturalmente quest'anno è l'anno di Procida,
quindi guardando la candidatura di Procida, si può vedere che in
quel contesto la Regione ha dato un finanziamento di circa 7
milioni di euro, proprio in vista di quest'importante
appuntamento.
Fra i criteri della selezione infatti, ritroviamo che la
previsione di forme di cofinanziamento pubblico e privato va
comunque a valorizzare e a dare punteggio al tipo di progetto.
Per noi sarebbe importante che, alla luce dei criteri di questo
bando, ci fosse un impegno più fattivo e una sinergia maggiore con
il Comune di Aosta, proprio per poter arrivare non dico a vincere
ma almeno in quelle dieci città che in qualche modo verranno
finanziate dal Ministero.
