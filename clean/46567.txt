Classificazione
AGRICOLTURA
AMBIENTE
Flora e fauna



Oggetto del Consiglio n. 2975 del 23 novembre 2023 - Resoconto
OGGETTO N. 2975/XVI - Interpellanza: "Motivo della mancata
comunicazione all'ISPRA di una parte dei dati sulle compensazioni
economiche dei danni da predazione".
Bertin (Presidente) -
Punto n. 44. Consigliere Planaz, a
lei la parola.
Planaz (RV) -
Come anticipato dal collega Jordan,
quest'iniziativa presentata dal nostro gruppo richiama tutta una
serie di dati che dovevano essere inviati all'Istituto superiore
della protezione e ricerca ambientale, ISPRA, sullo studio
effettuato dallo stesso con il titolo "Stima dell'impatto del lupo
sulle attività zootecniche in Italia".
Abbiamo esaminato questo studio: praticamente è illustrato tutto
l'aspetto numerico, dei numeri di capi e delle attività agricole a
livello italiano, tutti i dati forniti dai vari enti, e si va a
chiedere a tutte le Amministrazioni quale sia la quantità di
attacchi, di predazioni, di smarrimenti, tutta una serie di
documentazione fatta regione per regione.
Il documento è di ben 400 e più pagine e va a illustrare la
situazione generale italiana; quest'illustrazione va a suddividere,
regione per regione, le modalità di risarcimento, e le varie
tipologie, ad esempio se vengono risarciti i danni entro il
cosiddetto "De minimis" oppure no.
Mentre analizzavo tutto il documento, per curiosità personale e
anche per avere un'ampia conoscenza di questi casi anche a livello
nazionale, ho visto che, se andiamo ad analizzare l'intero panorama
europeo, abbiamo delle leggi europee che delineano bene cosa
bisogna fare, cosa si può fare nelle varie regioni e nei vari stati
e poi anche qui, su questo studio, si rileva che, a fronte di
queste linee, non è che tutte le Regioni vadano a seguire la stessa
linea, ad esempio la 8.2, dove si dice: "Coerenza nelle procedure",
tutti gli enti contattati, ad eccezione della Regione Calabria,
prevedono l'erogazione di fondi a titolo d'indennizzo; qui la dice
già lunga per esempio, senza accusare nessuna Regione, c'è una
Regione che non lo fa.
Quello che ho rilevato in questo studio è che innanzitutto si
vede che vengono inviati dalle varie Regioni solo i dati
indennizzati in seguito a una predazione. Questo, secondo me, non è
esatto, lo studio stesso sottolinea l'importanza di avere tutti i
dati, non solo quelli relativi ai risarcimenti, perché altrimenti
in alcuni casi se il danno non viene risarcito non viene
conteggiato, pertanto non si ha una situazione reale di quanti
animali e di quante predazioni ci siano nel nostro territorio e di
quanto sia l'impatto che hanno soprattutto su queste attività.
Questo, secondo me, è un aspetto molto rilevante. Se non è stato
contemplato - adesso ascolterò attentamente la risposta
dell'Assessore - sarebbe da tener conto di tutte le situazioni -
anche quelle dubbie o non dubbie, o gli smarrimenti - perché se in
un periodo antecedente alla presenza del lupo nella nostra regione
c'erano determinati dati sugli smarrimenti (gli smarrimenti
accadevano già prima della presenza del lupo), sarebbe utile avere
un confronto coi dati precedenti alla presenza del lupo, aiuterebbe
ad avere un dato più preciso.
Lo studio rileva anche la modalità che le istituzioni hanno nel
risarcire i danni, e qui sottolinea anche un fatto che, secondo me,
è molto positivo: quando c'è la presenza stabile del predatore
nella zona, non ci sono solo i danni esclusivamente dettati da un
attacco diretto, ma da tutta una serie di cose.
Io ne cito una in particolare, i primi tempi quando veniva
invitata la popolazione ma anche molti allevatori per aiutare
l'integrazione e la convivenza con quest'animale, dicevano ad
esempio - e apro una parentesi che è forse un po' più da competenza
di allevamento - "Consigliamo di non far partorire gli animali nel
periodo di pascolo".
Anche questo è un modo per chi conduce le aziende di cambiare la
modalità di allevamento, però non dice d'altro canto: "Se gestisci
l'allevamento in questo modo per ridurre gli attacchi, dopo vieni
risarcito perché magari prolunghi il periodo di parto da un animale
all'altro".
Adesso noi non abbiamo ancora fortunatamente avuto delle
richieste - magari all'Amministrazione sono pervenute - di
demonticazione dall'alpeggio a causa di molteplici attacchi prima
della fine della stagione, quando magari ci sarebbero ancora dei
pascoli da sfruttare, però sappiamo che l'estate scorsa ci sono
state delle zone dove gli attacchi erano molto frequenti e anche
chi ha deciso di star lì a condividere tutto, poi l'ha pagata cara
con il numero di animali perché, pur facendo attenzione, con tutte
le misure di prevenzione che si attuano con cani e quant'altro, non
si va a risolvere un intero problema, anzi, alcuni cani vengono
pure aggrediti. Si vedono situazioni di cani che difendono la
mandria o il gregge e poi hanno loro la peggio.
Stessa cosa l'abbiamo vista anche per le misure di prevenzione -
non qui in valle ma in altre parti dell'Italia - dove addirittura
tre recinti fatti come Dio comanda in zone stabili, non in zone di
pascolo saltuarie che vengono usate solo nel periodo estivo, ma in
zone dove stanno stabilmente tutto l'anno, in due casi (l'ultimo
adesso a Modena) un'associazione (Mi sembra che sia l'ENPA ma non
voglio dichiarare delle cose che non siano veritiere) nonostante un
lavoro ben fatto come misure di prevenzione, questo non è stato
sufficiente a garantire la sicurezza degli animali, seppur fossero
stati rispettati tutti i parametri di legge. Questo dovrebbe far
molto pensare.
Mi hanno colpito dei particolari di quest'iniziativa, in
particolare nell'invio dei dati da parte della nostra
Amministrazione, il fatto che non venga segnalato un dato, che non
sia considerato importantissimo e che si cerchi un po' sempre di
proteggere il predatore; questo si riscontra anche nello
studio.
Forse questo aveva senso in un periodo in cui l'animale non era
presente nel territorio e rischiava l'estinzione; oggi, a mio
avviso - ma penso non solo a mio avviso - dovrebbe essere valutata
diversamente, anche a fronte delle notizie che abbiamo avuto in
questi giorni di quest'infezione di cimurro a visoni e volpi, anche
lì gli organi di comunicazione dichiarano: "Sono state abbattute
3-4 volpi perché erano contagiate" però del lupo non si dice mai
niente.
Anche questa protezione mediatica, non rispetta tutti gli
animali allo stesso modo, perché io posso capire che magari la
volpe sia un portatore di batteri peggiore del lupo o di un cane,
però alla fine qua si rileva anche un dato che c'è sempre un po' la
volontà di nascondere, anche da chi fa i comunicati, dagli enti
competenti che devono fare dei comunicati: perché è solo la volpe
contagiosa o alcuni cani domestici che vengono contagiati?
È tutta una serie di dati riportati, non le leggo la domanda
(Adesso finisco il tempo) perché tanto lei ce l'ha a disposizione,
ma attendo la sua risposta e poi continuerò dopo.
Presidente -
Risponde l'assessore Carrel.
Carrel (PA) -
Grazie, collega Planaz, per l'illustrazione
del documento.
La domanda è molto più puntuale, quindi sarò circoscritto
direttamente sulla domanda. Lei ci chiede il motivo per cui non
sono stati comunicati il 27,3% delle predazioni che hanno diritto a
indennizzo.
Parto da una premessa politica: capisco e posso anche
condividere che sarebbe molto più opportuno uno studio che vada
oltre ai casi indennizzati, quindi che tenga in considerazione
tutti i casi o i possibili casi, però capisce bene che è uno studio
di ISPRA che riguarda tutte le regioni e quindi noi ci siamo
attenuti a comunicare a ISPRA i dati che ci sono stati richiesti e
ISPRA ha elaborato questo documento che è uscito nel luglio del
2022.
I dati mancanti riguardano 44 predazioni per la Valle d'Aosta,
riguardanti due anni, il 2018 dove avevamo 32 predazioni, pratiche
che sono avvenute tutte in alpeggio e che sono state gestite da
AREV tramite un'assicurazione stipulata appositamente.
Per questo motivo la Regione non aveva questi dati e non li ha
comunicati a ISPRA.
Per quanto riguarda il 2019 invece vi sono gli altri 12 casi,
che sono casi in cui vi è stato l'attacco ma non hanno avuto
diritto all'indennizzo, in quanto, dopo l'approvazione della
delibera di Giunta 1069/2019, era previsto l'indennizzo solamente
se l'allevatore aveva delle misure di prevenzione, quindi questi 12
casi non sono stati comunicati perché non avevano diritto
all'indennizzo e quindi non erano da comunicare allo studio
ISPRA.
Ci tengo a sottolineare che comunque dal 2015 al 2019 sono stati
erogati un totale di 76.942 euro di indennizzi per questo problema,
lei sicuramente sosterrà che sono pochi, io dico sicuramente si può
fare di più ma bisogna capire qual è la normativa in cui ci
muoviamo e come possiamo muoverci.
È ovvio che anche noi siamo a favore di uno studio più
approfondito e più ampio sul fenomeno però questo è uno studio
circoscritto ed elaborato da ISPRA, quindi ci siamo attenuti a
queste indicazioni andando a escludere da questi dati che abbiamo
comunicato esclusivamente queste 44 predazioni e ho provato nella
mia risposta a spiegarle le motivazioni.
Presidente -
Consigliere Planaz, a lei la parola.
Planaz (RV) -
Condivido in parte la sua risposta e le
spiego subito perché e le leggo il progressivo dell'articolo che io
ho citato nell'iniziativa che parla di un altro dato: "I
sopralluoghi relativi alle 161 richieste d'indennizzo presenti nel
database sono stati effettuati tutti lo stesso giorno" e fin qui
benissimo perché sono state fatte lo stesso giorno della presunta
predazione.
"Non è stato possibile calcolare il tempo intercorso tra la
richiesta d'indennizzo alla data di liquidazione del danno". Questo
era un dato richiesto da ISPRA che l'Amministrazione non ha
fornito.
Lei mi dice: "Noi dovevamo solo fornire i dati richiesti", ma se
poi vado a leggere delle altre Regioni riscontro che c'è una
modernità dell'invio dei dati molto variegata, ma qui si sottolinea
proprio il fatto della nostra Regione. È per quello che io ho
sottolineato il fatto di dire: "Sì, va bene, però noi potevamo
anche aggiungere qualcosina in più".
È per quello che io ho presentato quest'iniziativa: si tende
sempre un po' a minimizzare i danni o le predazioni o la quantità
dei predatori che ci sono nella nostra regione, e lo dimostra anche
questo studio che poi, ripeto, i dati sono stati rilevati negli
anni mi pare 15-19 ed è stato pubblicato a luglio 2022.
La situazione odierna si è ancora evoluta, e lo sappiamo tutti,
ma al di là del fatto che è uno studio che doveva servire a
definire l'entità della problematica nel territorio, però se non
siamo precisi e se non si mandano tutti i dati... si può anche
mandare qualcosa in più e poi magari ISPRA dice: "No, noi questi
dati non li abbiamo richiesti e non li teniamo in considerazione".
Penso che non succeda niente a questo proposito.
A fronte di quello che le ho letto prima, non è vero che tutto
quello che è stato richiesto da ISPRA è stato inviato; anzi, ISPRA,
anche su altre Regioni, su molti punti dice che c'è carenza dei
dati richiesti, e che non ha potuto redigere un documento forse un
po' più realistico, io dico, perché io vedo che è un documento, che
è a disposizione di tutti, molto cautelativo nei confronti del
predatore.
Lo studio stesso sottolinea anche il fatto che nel caso di
pericolo di estinzione dell'animale bisognerebbe avere tutte queste
cautele; forse dove c'è presenza più stabile, magari qualche
attenzione in meno verso il predatore e qualcuna in più per le
attività che sono nel territorio non sarebbe male, però queste sono
considerazioni che faremo in un'altra iniziativa.
Questa mia iniziativa, a mio avviso, serviva per far capire che
forse se si mandavano altri dati, forse servivano per descrivere
una realtà diversa, anche a fronte della legge che avevamo prodotto
assieme a tutta quest'Aula, forse lo studio aveva un'altra
efficacia, invece così tendiamo sempre un po' a nascondere la
problematica e io non riesco a capire per quale motivo.
