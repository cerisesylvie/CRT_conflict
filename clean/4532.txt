Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 207 del 29 aprile 1982 - Resoconto
OGGETTO N. 207/VII - COMUNICAZIONI DEL PRESIDENTE DEL
CONSIGLIO DELL'ADESIONE ALLA MAGGIORANZA CONSILIARE DEL GRUPPO DEL
P.R.I.
PRESIDENTE
: Devo comunicare al Consiglio che in data
odierna ho ricevuto una lettera del Capo Gruppo del Partito
Repubblicano Italiano, il collega Franco De Grandis, con la quale
si prega di informare il Consiglio regionale che, a seguito degli
accordi intervenuti tra il Partito Repubblicano Italiano, l'Union
Valdôtaine, la Democrazia Cristiana, i Democratici Popolari,
l'Union Valdôtaine Progressiste e il Partito Socialista Italiano,
il Gruppo consiliare del Partito Repubblicano Italiano farà parte
d'ora innanzi della maggioranza consiliare che sostiene l'attuale
Giunta. Io ne do comunicazione ufficiale al Consiglio con queste
parole, ribadendo che agli atti, per chi ne volesse prendere
conoscenza, vi è la lettera del collega Franco De Grandis.
E' aperta la discussione su questa comunicazione. Ha chiesto di
parlare il Consigliere De Grandis; ne ha facoltà.
DE GRANDIS - (P.R.I.):
In questa legislatura il Partito
Repubblicano è entrato per la prima volta nel Consiglio regionale;
ovviamente da parte dei repubblicani c'è stata una posizione di
prudenza, la chiamerei così, per una assenza di esperienza diretta
di questo tipo di amministrazione per cui, pur condividendo quelle
che erano state le impostazioni programmatiche di massima, si era
limitato a dare un appoggio esterno di carattere critico e non
aveva partecipato in maniera attiva alla maggioranza. Tuttavia,
l'azione consiliare che i repubblicani hanno svolto è stata sì
improntata a uno spirito critico, ma uno spirito critico che ha
avuto sempre un carattere costruttivo: non si è mai fatta della
polemica per il gusto della polemica; si è cercato piuttosto di
approfondire i temi in discussione, e, in caso di dissenso, di
presentare delle proposte alternative sotto forma di disegno di
legge o di proposte espresse in altro modo, per dare una
collaborazione che fosse fattiva e che andasse nella direzione
dell'interesse generale della nostra Regione. D'altra parte molte
delle proposte avanzate dal Partito Repubblicano nel corso della
legislatura sono state accettate dalla Giunta e dalla maggioranza,
il che ha portato fatalmente a un maggiore avvicinamento del
Partito Repubblicano ai partiti della maggioranza; e oserei dire
che la decisione maturata in questi giorni con gli altri partiti è
stata quasi uno sbocco naturale dell'azione che il Partito
Repubblicano ha svolto nell'ambito di questo Consiglio.
D'altro canto, negli ultimi tempi più di un sollecito ci era
venuto, anche se in modo del tutto informale, da parte di alcuni
partiti della maggioranza perché noi sciogliessimo queste riserve
che continuavamo a mantenere nei confronti della Giunta.
Noi avevamo posto come momento di verifica qualificante la
presentazione del progetto di bilancio del 1982. Avevamo scelto
questa scadenza convinti che, approvato il nuovo ordinamento
finanziario regionale che metteva a disposizione della Regione dei
tributi di notevole ampiezza, poteva essere il momento per
verificare se quelle linee programmatiche, che non potevano trovare
attuazione per effetto della mancanza di fondi, erano poi
effettivamente rispettate nella redazione del bilancio.
Ci eravamo premurati il 25 novembre di presentare al Presidente
della Giunta un documento che indicava quali erano secondo noi le
linee generali di formazione del bilancio, sia sotto l'aspetto
tecnico che sotto l'aspetto politico; in questo documento avevamo
indicato sei punti relativi ad investimenti di particolare
importanza e particolarmente prioritari. Di questi sei punti cinque
hanno trovato riscontro nel progetto di bilancio, per cui ci pareva
abbastanza contraddittorio a questo punto rimanere al di fuori
della coalizione, ma più corretto essere all'interno della
coalizione nella quale noi non abbiamo avanzato ragioni, che sono
facilmente comprensibili da tutti, perché non ritenevamo opportune
chiedere che avvenissero dei rimpasti, anche perché l'ingresso di
altre forze politiche recenti non aveva determinato cambiamenti di
questo tipo.
Tuttavia ci riproponiamo dall'interno della maggioranza di poter
espletare in maniera più efficace la nostra azione politica; di
poter meglio verificare da vicino quanto si fa, come si fa e quanto
impegno si mette; così come siamo convinti che gli obiettivi che ci
si è posti con il progetto di bilancio dell'82 sono molto
ambiziosi: per realizzarli occorre un impegno notevole da parte di
tutte le forze della maggioranza. E io credo che questo impegno
debba anche porsi da diverse posizioni, impegnare anche i Gruppi di
minoranza, perché la realizzazione di quegli obiettivi è certamente
di interesse generale. Alcuni di questi obiettivi stanno già
marciando rapidamente, perché la legge per il decentramento di
fondi agli Enti locali per le opere pubbliche è già stata votata da
questo Consiglio ed anche la legge per l'istituzione della
Finanziaria; ci sono altre scadenze, altre adempienze di notevole
importanza, di notevole ampiezza, molte delle quali non dipendono
solo dalla volontà di questo Consiglio, sulle quali però è
necessario evidentemente espletare il massimo impegno da parte di
tutti.
Queste sono le ragioni di fondo che hanno indotto il Partito
Repubblicano a sciogliere le proprie riserve, che da parte di
qualcuno erano state definite troppo lunghe, per aderire in maniera
formale e completa alla maggioranza attuale del Consiglio regionale
che sostiene la Giunta del Presidente Andrione.
PRESIDENTE
: E' aperta la discussione sulla comunicazione
del Presidente de. Consiglio relativa alla lettera de: Consigliere
De Grandis. Ha chiesto d: parlare il Consigliere Mafrica; ne ha
facoltà.
MAFRICA - (P.C.I.):
Dobbiamo dire che l'ingresso del
Partito Repubblicano nella maggioranza non desta particolare
sorpresa. Da un po' di tempo ogni: tanto qualcuno entra nella
maggioranza e bisogna rifarsi a considerazioni: già fatte, non del
tutto nuove, ma che val la pena comunque rinnovare, perché se si è
discusso dell'ingresso del Partito Socialista, non vedo perché non
si debba discutere dell'ingresso de: Partito Repubblicano.
Dicevo che non desta particolar: sorprese perché era noto a
tutti come il Partito Repubblicano da tempo ormai votasse il
bilancio e la maggior parte dei provvedimenti con la maggioranza.
Si sapeva anche che tale partite partecipava alle riunioni della
maggioranza.
Diciamo che con questa iniziativa il Partito Repubblicano semmai
esce da una posizione di equivoco, non di equidistanza, esce dal
limbo in cui si trovava sospeso non avendo voluto pronunciare mai
in modo chiaro la propria posizione rispetto a questi problemi.
Quello che a me sembra invece non accettabile - non è stato
detto qui in modo chiaro, ma la domanda è stata posta dalla stampa
- è se vi è una correlazione tra l'ingresso del Partito
Repubblicano nella maggioranza e il fatto che il Presidente del
Consiglio dei Ministri è attualmente il Segretario di tale partito.
Se così fosse, se nella maggioranza la benevolenza dimostrata nei
confronti del Partito Repubblicano, i reiterati inviti ad entrare,
fossero dovuti all'aspettativa di migliori rapporti con il Governo
nazionale perché il Presidente del Consiglio dei Ministri è un
repubblicano, credo che si sarebbe fatta una valutazione non del
tutto corretta, per due motivi Perché i rapporti tra Giunta, tra
Consiglio regionale e Governo, devono essere stabiliti attraverso
gli organismi stessi e non credo attraverso i partiti. E in secondo
luogo perché credo che non esista alcuna posizione più precaria di
quella del Presidente del Consiglio della Repubblica Italiana;
quindi contare su questi rapporti, ammesso che lo si potesse fare,
sarebbe perlomeno una valutazione poco credibile.
Io direi però che se vogliamo fare un'allegoria si potrebbe
considerare questa situazione come una specie di nave. Ogni tanto
in questa maggioranza qualcuno sale dalla stiva in seconda classe,
è difficile riuscire a salire in prima classe, cioè entrare nella
Giunta; qualcun altro rimane ancora nella stiva. Sul ponte di
comando c'è una sola forza, a nostro giudizio, l'Union Valdôtaine;
le altre forze possono spostarsi dalla stiva alla prima classe,
alla seconda classe, ma sul ponte di comando si è ben saldi. Quello
che non è chiaro è dove va questa nave, dove è diretta.
Le forze che sono in gioco sono praticamente quelle che dal 1980
si sono collegate dopo le elezioni comunali e hanno stabilito una
certa maggioranza al Comune di Aosta; la maggioranza che si è
costituita in quella sede, e che in fasi successive sta
costituendosi anche a livello di Giunta regionale, ha come spinta
principale la volontà di partecipare alla gestione del potere, per
quel che riguarda la Regione alla gestione dei 1.000 miliardi che
si hanno, a nostro giudizio, a disposizione per l'82 e l'83.
Non si sa quali di queste forze si ritroveranno poi nuovamente
sulla stessa nave nel 1983; non si sa quali saranno sbarcate al
primo porto e se altre forze saliranno su questa nave. Qual è il
disegno di questa maggioranza? Fino al 1980 sembrava che il disegno
politico fosse quello di avere una maggioranza delle forze
regionaliste; l'Union Valdôtaine parlava di un disegno del 51%; dal
1980 in poi, forse anche per la scomparsa del nostro collega
Salvadori, questo disegno è rimasto un po' più nell'ombra e sembra
che la caratteristica principale della maggioranza sia stata quella
di trasformarsi in una specie di pentapartito, ricercando
collegamenti con forze nazionali come il Partito Socialista e il
Partito Repubblicano, senza mai arrivare a una definizione della
situazione.
E' una maggioranza che si allarga, ma dobbiamo dire che è una
maggioranza che si allarga con un certo malessere, con malumore,
con malcontento, e che molto spesso si viene a trovare, nonostante
la sua ampiezza, in difficoltà.
Voglio ricordare, per esempio, il fatto che ieri nell'assemblea
dell'Unità Sanitaria Locale è stato bocciato il bilancio perché
questa maggioranza non è riuscita a portare in quell'assemblea un
numero di Consiglieri sufficienti a farlo approvare. E dubito che
si possa riconvocare l'assemblea il giorno dopo che il bilancio è
stato respinto; l'assemblea può essere riconvocata quando va
deserta, ma in questo caso a me sembra poco "lineare" che lo stesso
bilancio venga ripresentato il giorno dopo. Ma su questo si potrà
discutere; quello che mi interessava sottolineare è come,
nonostante l'allargamento della maggioranza, si verifichino questi
fenomeni. Non è soprattutto chiaro qual è il disegno politico
amministrativo della maggioranza.
Per fare un esempio, il Presidente della Giunta in occasione
della discussione del bilancio aveva affermato di non condividere
con il suo movimento l'impostazione dell'autonomia valdostana.
Questo è un punto che avrebbe dovuto sollevare all'interno della
maggioranza delle discussioni, invece è passato del tutto
inosservato. Se non si crede a questa autonomia bisognerebbe
precisare a quale autonomia o a quale forma di autogoverno si
pensa. Io ritegno invece che su questo punto non ci sia chiarezza
all'interno della forza che crediamo essere egemone nella
maggioranza e di conseguenza non ci sia un rapporto chiaro tra
tutte le forze, perché oggi come oggi bisogna dire che dal punto di
vista dell'autonomia finanziaria (dati recenti l'hanno confermato)
la Valle d'Aosta non può assolutamente lamentarsi; e se ci sono
delle norme, se ci sono dei rapporti tra Stato e Regione che devono
essere modificati in questa direzione ci si dovrebbe impegnare e
sarebbe possibile su questo trovare una larga convergenza in questo
Consiglio. Ma non si fanno neppure dei passi in questa direzione
per conquistare nuove competenze alla nostra Regione.
Noi diciamo che non ci è chiaro do. ve è diretta questa nave e
non ci sembra che sia guidata nel modo migliore Noi riteniamo che
sia necessario aver una alternativa autonomistica rispetto
all'attuale maggioranza e in questa direzione stiamo lavorando,
abbiamo già preparato alcune proposte che sono state rese note;
stiamo lavorando a un progetto autonomistico più complessivo, su
cui avere effettivamente una convergenza di forze politiche della
nostra Regione e non una associazione di convenienza, un progetto
autonomistico che dovrebbe avere come base risanamento
dell'economia valdostana il miglioramento della qualità della vita,
la certezza e la correttezza de: rapporti tra la nostra Regione e
lo Stato.
Forse la nostra non è una nave come quella della maggioranza,
sarà una barca a remi, non abbiamo carburante, che qui è
rappresentato dalle ingenti risorse del riparto fiscale, che
possono invogliare a salire sulla nave molto più facilmente che non
su quelle dell'opposizione, ma pensiamo di avere una meta più
chiara e crediamo che alla lunga la chiarezza della destinazione
possa far evitare guai e possa rappresentare una prospettiva più
certa che non quella che ha oggi l'attuale maggioranza.
PRESIDENTE
: Ha chiesto di parlare il Consigliere
Carlassare; ne ha facoltà.
CARLASSARE - (Dem. Prol. - Nuova Sin. )
: Su questo
problema francamente non vorrei dilungarmi molto, anche perché, De
Grandis non me ne voglia, io francamente non vedo quali differenze
ci saranno nel dibattito consiliare per il fatto che il Partito
Repubblicano esplicitamente entri nella maggioranza, visto il
comportamento del Consigliere De Grandis da quando io sono presente
in quest'aula, poiché di fatto si è sempre schierato a favore della
maggioranza, sollevando a volte delle questioni di carattere morale
o dichiarando le proprie rispettabilissime opinioni, che potevano
anche non collimare perfettamente con l'impostazione data ai
problemi dalla Giunta e dai vari Assessori, salvo poi, tutte le
volte che c'è stato da votare in termini politici, schierarsi
totalmente a favore della maggioranza, perlomeno nei voti
palesi.
Speriamo che non sia così, perché sarebbe a mio avviso il
decadimento della dialettica politica che dovrebbe essere alla base
del confronto e dello scontro che le forze politiche, con
impostazioni ideologiche e programmatiche diverse, dovrebbero
portare avanti in continuazione su tutti i problemi che riguardano
la cosa pubblica.
A me sorge il dubbio, che è quasi una certezza, diciamolo
francamente, che questa maggioranza si allarga e continua ad
allargarsi per il fatto che finalmente abbiamo ottenuto questo
bravo riparto fiscale. Io ho l'impressione che se il riparto
fiscale non fosse arrivato ci sarebbe stato un restringimento della
maggioranza.
Con questo cosa voglio dire? Voglio dire che questo non è nella
logica delle cose? No, anzi, è nella piena logica delle cose; resta
però il fatto che non so quanto questo vada effettivamente incontro
a quelli che sono i reali interessi della popolazione valdostana;
non so quanto questo fenomeno vada effettivamente incontro a quelle
che sono le esigenze di una corretta dialettica politica, per far
sì che il contributo problematico della minoranza non sia quello di
partecipare in qualche modo alla conduzione di questo bilancio
enorme.
Io non accetto l'invito fatto da De Grandis, che ha detto:
speriamo che anche la minoranza collabori. No, secondo me la
collaborazione che deve dare la minoranza è quella di
un'opposizione dura a tutte le scelte che non vengono condivise in
pieno, e in questo senso stimolare l'operato della Giunta,
dell'esecutivo del Governo regionale, e non invece quello di fare
una critica che viene molte volte definita "costruttiva", che però
in ultima analisi si ferma sulla soglia della votazione.
Ricordo a questo proposito che, quando c'era la possibilità di
dar vita ad una Commissione di inchiesta sul problema dell'Istituto
Radiologico Valdostano e c'erano alcuni Consiglieri dell'area della
maggioranza (per non dire della maggioranza in senso stretto) che
erano titubanti, perché ritenevano che la cosa potesse anche essere
positiva, cioè che le richieste portate avanti dall'opposizione
avessero un loro fondamento, il Presidente della Giunta ha
dichiarato che il problema non è la Commissione di indagine, ma il
problema è il rapporto politico di fondo che sta dietro questa
richiesta fatta dall'opposizione. Dopo di che tutti i Consiglieri
della maggioranza, dell'area critica e meno critica, si sono
perfettamente seduti, allineati sulle direttive politiche date dal
Presidente della Giunta.
Per cui, per chiudere il discorso, mi pare che questa
precisazione della propria posizione da parte del Consigliere De
Grandis in effetti modifichi poco i rapporti di forza di quella che
è la caratterizzazione politica di questo Consiglio, e secondo me
anche di quello che è l'operato che ormai è ben delineato, della
Giunta e del Governo regionale.
PRESIDENTE
: Ha chiesto di parlare il Consigliere Minuzzo;
ne ha facoltà.
MINUZZO - (P.S.D.I.):
Se non ci ha sorpreso l'ingresso in
maggioranza del Partito Repubblicano, come socialdemocratici ci ha
perlomeno sorpreso il modo con il quale è avvenuto questo ingresso
nella maggioranza, soprattutto leggendo i documenti apparsi sugli
organi di informazione, perché ufficialmente l'ho appreso solo dal
Presidente del Consiglio regionale quando ha letto la lettera del
collega De Grandis, per cui probabilmente avrò dato
un'interpretazione distorta su questo ingresso del Partito
Repubblicano nella maggioranza regionale.
Prima di entrare nel merito vorrei richiamare l'attenzione dei
colleghi giornalisti sul fatto che non possono sempre e comunque
dimenticarsi dei colleghi Pedrini e Berti, perché anche se non si
saprà se sono nella maggioranza o nell'opposizione, comunque
ufficialmente la maggioranza è di 24 e non già di 26, come scrivono
gli organi di informazione, a meno che bellamente non si vogliono
ignorare due Consiglieri eletti, che rappresentano una parte della
popolazione valdostana che li ha delegati a rappresentare le loro
istanze.
Detto questo, mi dispiace che non ci sia il collega Clusaz;
perché potrei rimbalzargli quella battuta, in occasione di un mio
intervento, che dice: per un socialdemocratico che esce, due
socialisti entrano nella maggioranza.
Io dico che per un Berti che si astiene a questo punto entra un
repubblicano. Troviamo qualcun altro che prenda posizione in questo
senso, perché quando esce qualcuno o qualcuno si astiene questa
maggioranza riesce sempre a recuperare qualche voto in più. Ma
questa era solo una battuta che volevo indirizzare al collega
Clusaz.
Per quanto riguarda invece l'ingresso del Partito Repubblicano
in maggioranza, ripeto che non ci ha stupito, perché da sempre il
Partito Repubblicano ne fa parte, da sempre il Partito Repubblicano
partecipa, come ha detto il collega Mafrica, alle riunioni
preconsiliari della maggioranza, per cui ci sembrava una posizione
molto ambigua la sua, e finalmente con questa scelta potremmo dire
che ufficialmente il Partito Repubblicano è in maggioranza.
Comunque il collega De Grandis, nelle dichiarazioni rilasciate
agli organi di informazione regionali, ha avuto modo di dire che la
sua partecipazione a questa maggioranza è una partecipazione
critica, quasi per far capire che il Partito Repubblicano sarà la
minoranza della maggioranza, rappresenterà l'opposizione
all'interno della maggioranza.
Ma quello che ci ha stupito è il modo di entrarvi perché, tutte
le proposte fatte dal Partito Socialista per entrare in maggioranza
(finanziaria, decentramento, ecc.) poi in parte accolte dalla
Giunta regionale, il Partito Repubblicano ha dichiarato di averle
già fatte in precedenza per cui non riusciamo a capire come mai i
Repubblicani siano entrati in maggioranza successivamente
all'approvazione del bilancio regionale.
Io penso che il punto determinante sia stato la costituzione
della Finanziaria regionale.
A questo proposito voglio ricordare che, come opposizione,
avevamo presentato degli emendamenti con i quali chiedevamo
l'incompatibilità fra le cariche di Consigliere regionale e membro
del Consiglio di amministrazione della Finanziaria, e lo stesso
Partito Repubblicano questi emendamenti non li ha accettati,
stupendoci alquanto perché ritenevamo che il collega De Grandis,
che probabilmente è stato spinto dal suo partito a fare certe
scelte poiché noi tutti siamo soggetti, in quanto espressione di
forze politiche, a sottostare a quelle che sono le direttive dei
nostri partiti, è stato condizionato in questa scelta di votare
contro, visto che egli è, a mio avviso, uno dei Consiglieri più
corretti, senza togliere nulla agli altri. Non so se ha avuto la
capacità, per quattro anni, di mascherare questa sua correttezza
che poi di fatto non c'è e non lo penso per la stima che nutro a
livello personale nei suoi confronti.
Oltre tutto dobbiamo dire che in questo consesso si fa della
politica, non si fa pura amministrazione, per cui il fatto che il
Partito Repubblicano sia entrato in questa maggioranza non credo
sia solo ed esclusivamente un fatto tecnico-amministrativo, ma
significa che è stato accettato un certo disegno politico, e se è
così la cosa ci preoccupa alquanto, anche perché cor ogni
probabilità si arriverà alle elezioni politiche anticipate. Io mi
auguro di no per il collega De Grandis, visto che il suo partito
esprime il Presidente del Consiglio dei Ministri, però
probabilmente a seconda di come andrà il congresso della Democrazie
Cristiana può darsi che si facciano le elezioni anticipate.
E a questo punto, ripeto, la cosa ci preoccupa, perché quando si
entra in una maggioranza lo si fa in vista di un disegno politico.
E riallacciandomi al discorso fatto dal collega Mafrica, che
afferma che l'Union Valdôtaine ambiva al 51% dei suffragi
elettorali in Valle d'Aosta, se il Partito Repubblicano è entrato
in maggioranza con questo disegno e ha sposato quest'impostazione
ritengo sia venuto meno a quelli che sono i suoi principi e i suoi
ideali. Tra l'altro, il PRI su questa maggioranza non va
assolutamente ad incidere; può avere una qualche importanza il
Partito Socialista, perché probabilmente riesce a condizionare
certe scelte o riesce ad evidenziare certe divergenze all'interno
di questa maggioranza quanto mai eterogenea, ma non vedo come
riesca a farlo il Partito Repubblicano, quando di fatto aveva
sempre votato a favore di questa maggioranza con la riserva di
qualche astensione, ma che in maggioranza era già.
L'ingresso del Partito Repubblicano non ci ha sorpreso, ci ha
stupito per il modo in cui è entrato in questa maggioranza; secondo
me, senza alcuna dignità; e per riallacciarmi al discorso che
faceva il collega Mafrica parlando di barche, ai colleghi
Consiglieri della maggioranza potremmo dire: ma dove vanno i
marinai? Vi aspetteremo nell'83.
PRESIDENTE
: Ha chiesto di parlare il Consigliere Pedrini;
ne ha facoltà.
PEDRINI - (Ind. - P.L.I.):
Io non volevo parlare, Signor
Presidente, ma mi hanno menzionato, quindi due parole devo dirle,
prima di tutto per quanto riguarda la nostra posizione di liberali
in questa Assemblea.
Noi abbiamo fatto una dichiarazione molto chiara in sede di
bilancio e ci atteniamo scrupolosamente a quella dichiarazione.
Voteremo, e l'ho detto al Presidente della Giunta, a favore di
tutti quei provvedimenti che riterremo opportuni e di quelli che
riterremo in favore della popolazione valdostana.
Voteremo contro tutte quelle cose che non ci piacciono, tutte
quelle cose che saranno fatte di nascosto, tutti quegli eventuali
sussidi od altro che si stanno preparando per le prossime elezioni
regionali.
Se questo è il motivo per cui qualcuno è entrato nella nuova
maggioranza dico subito che quelli sono degli illusi, perché
qualcuno farà quello che vuole e non saranno certamente gli ultimi
arrivati a condizionare o a raddrizzare il timone della barca. Ma
questo non ci interessa.
Quello che invece volevo dire, e questo è il punto principale,
vista la nostra chiara e pulita autonomia di pensiero, è rivolto ai
colleghi della stampa. In effetti noi vediamo che la RAI ogni tanto
fa delle riprese in Consiglio, che io non vedo perché, purtroppo,
in Valle d'Aosta per il terzo canale ci sono i cittadini di serie A
e quelli di serie B; io faccio parte dei cittadini di serie B,
quindi non vedo il terzo canale. Questa è la prima osservazione su
un grande ente statale che non funziona bene, anche per come viene
trattata la stessa Commissione regionale della RAI, una Commissione
che mi risulta essere stata creata proprio per il controllo, o, se
la parola non piace a qualcuno, per essere vicino alla terza rete,
che dovrebbe essere la rete locale, e che non ha nemmeno una
macchina da scrivere per battere un comunicato che viene espresso
dalla Commissione della RAI.
Ma non ci sono solo queste cose; altre in questo momento stanno
bollendo in pentola e penso che sia al Tribunale di Aosta che alla
Pretura ne vedremo forse a giorni delle belle; comunque è
altrettanto bello stare alla finestra e vedere cosa succederà,
perché effettivamente in questo modo non si può andare avanti. Qua
si fanno le cose più strane nei modi più strani, giocando sui
cinque minuti di presentazione di un documento o non, su tante cose
che stanno avvenendo e di cui ancora stamattina sono stato messo al
corrente e che mi hanno lasciato veramente allibito. Vedremo se
queste cose che mi hanno riferito sono vere o meno, e prenderemo
poi posizioni anche su questo.
Ma ritorniamo alla stampa. Abbiamo detto della RAI che si
precipita qua e chi intervista? A me non interessa personalmente,
sia ben chiaro, non interessa nè come persona nè come Pedrini; può
interessarmi come Partito Liberale, questo sì, perché non trovo
giusto che la RAI intervisti sempre le stesse persone, sempre certi
movimenti, sempre corteggiando chi fa comodo a loro. Questa è la
verità che nessuno può smentire, che vorrei che i signori della RAI
recepissero nella loro grande intelligenza e nel loro potere
sovrannaturale di far filmare certi visi anziché altri.
Secondo, siamo arrivati al punto che i Consiglieri regionali,
quando questi signori della RAI vengono in questa sede, che è casa
nostra, e non casa nè del Presidente del Consiglio, né del
Presidente della Giunta, né degli Assessori, ma di tutti quanti noi
Consiglieri regionali, si trovino a dover usufruire dell'unico
telefono che hanno a disposizione e di non potervi accedere poiché
le porte della preconsiliare sono state sbarrate, chiuse
addirittura con le sedie appoggiate contro. Perché? Perché mamma
RAI ha da fare qualche cosa per qualcuno.
Io invito formalmente il Presidente del Consiglio a non far più
succedere queste cose, perché se capita ancora una volta garantisco
che il Consigliere liberale Pedrini sfascia la porta ed entra anche
se c'è la RAI, perché la RAI non ha questi diritti. Il Presidente
del Consiglio dia degli altri locali, ma non privi i Consiglieri
dei locali che sono messi a loro disposizione. Tanto per essere
chiari, perché qua ognuno conduce la barca come vuole: il
Presidente del Consiglio in una maniera il Presidente della Giunta
in un'altra, gli Assessori in un'altra ancora. Tanto più che adesso
avendo un voto in più possono fare ancora di più. Mi pare che con
questo avete larga maggioranza per poter fare alti e bassi, come
avete sempre fatto e come continuerete a fare.
Parliamo un momentino dei quotidiani locali. La Gazzetta del
Popolo è morta ma mi auguro riprenderà quante prima (si dice che
l'amico Caprotti farà uscire nuovamente questo giornale) con una
linea diversa da quella che aveva un tempo, perché sennò ritorniamo
veramente al periodo dittatoriale, dove il fascismo imperava e
faceva pubblicare quello che voleva (quasi ci siamo in Valle
d'Aosta, ma non ci siamo ancora arrivati del tutto). E' giusto
perciò che ci sia la voce sparuta di un liberale, che secondo
alcuni fa della demagogia quando dice queste cose, che sono invece
realtà di fatto e che tutta la popolazione in genere dice.
E allora leggiamo 'La Stampa', giornale quotidiano del
capitalista Agnelli messo a disposizione dei lavoratori comunisti
della FIAT, perché un giornale più di sinistra della Stampa
raramente lo si può trovare, se non si legge l'"Unità". Ma questo
fa parte di quell'ambiente in cui si vuole tenere i piedi in più
staffe, e quindi si dà la barra del timone in un certo modo
affinché i lavoratori leggano certe cose, e si dà l'impressione di
essere filosinistroidi, per poi invece fare i grandi capitalisti e
i propri interessi, che noi liberali sicuramente non difendiamo. E
allora "La Stampa" di ieri pubblica (io non l'ho letta ma l'ho
chiesto all'amico Berti che d'altronde è nel limbo come me) che
nella maggioranza ci sono i tali partiti, compreso il repubblicano
che è appena entrato ieri, e questo mi fa piacere, non è una
battuta, è una realtà di fatto, perché io sento le voci che
circolano e faccio i miei complimenti. "La Stampa" ripeto, pubblica
tutto il gruppo di maggioranza, poi dice che sono all'opposizione:
P.S.D.I., P.C.I., Nuova Sinistra. Il Partito Liberale non esiste,
gli artigiani di Berti non esistono, e questo può anche farci
piacere perché vorrebbe dire che siamo corteggiati o dall'una o
dall'altra parte, o che non siamo corteggiati affatto, il che mi
piace molto di più, perché questo ci permette di essere
indipendenti, di essere liberi, di essere veri liberali, di poter
dire tranquillamente la nostra parola senza prendere le lezioni
dall'alto, senza cambiare i nostri pareri a destra o a sinistra, a
seconda di come stormiscono le foglie.
Ma tanto per dirvi che anche "La Stampa", quando può, la parola
libera le non la scrive mai, ma non lo fa soltanto in Valle
d'Aosta, è un quotidiano che lo fa regolarmente nella sua edizione
nazionale, quindi non c'è niente da stupirsi. E perché? Ma perché
noi non siamo simpatici probabilmente al grande Agnelli o non siamo
simpatici alla direzione del giornale che preferisce sempre citare
altri evitando i nostri parlamentari alla Camera
al Senato, e in Valle d'Aosta chi, come il sottoscritto, ha
presentato la legge sull'agriturismo e sulla Finanziaria, leggi che
vengono tutte le volte insabbiate e dopo anni portate "ad hoc"
sotto altri profili, dicendo: no: siamo i primi della classe, noi
siamo quelli che abbiamo fatto la Finanziaria, l'agriturismo,
ecc.
Ho detto solo alcune delle cose che avrei dovuto dire alla
stampa, perché penso per fortuna che i giornalisti locali siano
talmente intelligenti da conoscere i retroscena e se si comportano
in una determinata maniera (compresi i giornalisti della RAI) è
perché ricevono ordini superiori. E su questo noi non abbiamo da
dire null'altro, se non che prendere le loro parti e dire loro che
esiste anche per i giornalisti, non soltanto valdostani ma
italiani, la parola libertà nel proprio mestiere, e che qualche
volta questa parola dovrebbe essere nella loro coscienza per dire
le cose come stanno, nella loro sincerità, nella loro crudezza,
nella loro verità.
PRESIDENTE
: Ha chiesto di parlare il Consigliere Berti;
ne ha facoltà.
BERTI - (Art. e Comm. Valdostani):
Non pensavo che la
discussione si protraesse per tutta la mattinata per l'entra in
maggioranza del Partito Repubblicano che del resto era ormai data
per scontata da tutti, perché dopo tante legislature che lo hanno
sempre visto al di fuori del consesso regionale non essendo mai
riuscito a entrarvi per trent'anni, evidentemente ha voluto
appoggiarsi a questa maggioranza in previsione della scadenza
elettorale dell'83, pensando di spartire una fetta di torta per il
proprio elettorato, per avere una riconferma del proprio
seggio.
Quindi, a mio avviso, questo era scontato, perché dimostrato
dall'inizio della legislatura con il voto costantemente a favore e
con la partecipazione, per volontà del Presidente della Giunta, a
tutte le preconsiliari.
Non vedo comunque quale possa essere il mutamento del quadro
politico quando la maggioranza è già di per sé solida e quei tre o
quattro "big" che la dirigono non lasciano sicuramente spazio per
altre pedine politiche.
Con questo volevo ribadire anche la mia posizione, che non ho
ancora cambiato dall'inizio della legislatura. Il mandato
affidatomi dal mio elettorato non era di fare quel tipo di
politica, di andare a trovare delle pastette per interessi o
soprattutto per giochi di potere. Non ho mai chiesto di far parte
di questa maggioranza, però ho sempre valutato con il mio Gruppo.
di volta in volta le varie opportunità, ed è stato riscontrato da
questo Consiglio che il partito Artigiani e Commercianti ha votato
per la maggior parte a favore di quei provvedimenti che noi
ritenevamo validi, perché non bisogna solo fare la parte
dell'opposizione e votare sempre contro, anche se di certi
provvedimenti possono beneficiare i nostri cittadini.
Il mio mandato era quello di vedere di volta in volta i
provvedimenti proposti dalla Giunta, di vagliarli con, una certa
critica, quando è stato possibile, e, quando è stato necessario, il
sottoscritto si è rifiutato di votarli, se secondo la nostra
visuale andavano a ledere i diritti dei cittadini valdostani.
Questa è la mia posizione, che non è né di maggioranza integrale
politica, come quella rappresentata da 26 Consiglieri su 35, né
tanto meno di opposizione, in quanto non vedo il motivo perché chi
si colloca in un ambito politico di opposizione debba per forza
volutamente, contro anche certe logiche, votare contro certi
provvedimenti. Questa è la mia posizione che ho voluto ancora una
volta ribadire, sia ai colleghi del Consiglio regionale che ai
colleghi della stampa.
PRESIDENTE
: Ha chiesto la parola il Consigliere De
Grandis; ne ha facoltà in via eccezionale, perché sarebbe concesso,
sulle comunicazioni del Presidente del Consiglio, un solo
intervento, pregandolo di non aprire polemiche, ma di ribadire
solamente il concetto.
DE GRANDIS - (P.R.I.):
Solo perché sono state fatte
alcune valutazioni che vorrei chiarire ai colleghi Consiglieri che
le hanno sollevate.
Innanzitutto vorrei dire al collega Mafrica che non abbia
preoccupazioni eccessive che il Consigliere repubblicano sia stato
indotto a entrare nella maggioranza per il fatto che a Roma il
Presidente del Consiglio è il Senatore Spadolini, che è
repubblicano.
A questo proposito io non posso sapere se ci siano reconditi
pensieri da parte della Giunta di voler stabilire attraverso me un
collegamento particolare con il Presidente Spadolini; posso già
affermare che il Presidente della Giunta ha avuto un incontro a
Roma col Presidente Spadolini e che questo incontro è stato
organizzato dalla Segreteria del Presidente della Giunta, dal suo
capo di gabinetto dott. Bortoli, che ha telefonato al capo di
gabinetto del sen. Spadolini, che è il dott. Manzella. Io mi sono
limitato in tutta questa vicenda a fornire al dott. Bortoli il nome
e il numero di telefono del dott. Manzella. Credo che questo sia
nel lecito per tutti, che non comprometta assolutamente la moralità
di nessuno. Se poi io di mia iniziativa mi sia permesso
eventualmente di sollecitare che questo incontro avvenisse per
tempo, non penso, se lo avessi fatto, di poter essere tacciato di
scorrettezza o di scegliere strade traverse o sotterranee per
raggiungere determinati risultati. Sono pienamente convinto della
dignità del Presidente della Giunta e che questa dignità deve
essere salvaguardata, non devo essere certamente io a facilitare
certe cose.
Per quanto riguarda invece la questione che ha sollevato il
collega Minuzzo, secondo la quale io avrei aderito al disegno
politico, e nel disegno politico individuava il fatto che l'Union
Valdôtaine aspira a raggiungere il 51%, questo non mi sembra che
sia un disegno politico della maggioranza nella quale sono entrato.
A parte che il disegno politico di raggiungere i] 51% potrei
avercelo legittimamente anch'io come repubblicano, come qualunque
altro partito, e quello di aumentare i propri consensi elettorali è
nella normalità, anzi è nel dovere di ogni partito, se crede in
quello che fa. Per cui non vedo l'adesione a questo tipo di
aspirazione dell'Union Valdôtaine perché, tra l'altro, io ha
aderito dopo il bilancio - e qualcun altro ha sollevato sorpresa
per questo fatto - soltanto perché nel bilancio vedevo un momento
qualificante di verifica sulle cose, e non su progetti che possono
rimanere nell'aria o sulla carta, ma perché vedevo in quella
risposta reale, concreta, la possibilità di una valutazione più
realistica di quello che la Giunta intende fare.
Sappiamo benissimo che quando sono entrati i democratici
popolari è stato stilato un documento programmatico; alla
compilazione di quel documento aveva partecipato attivamente anche
il Partito Repubblicano che era d'accordo, però si trattava di un
documento programmatico che ha avuto delle grosse difficoltà di
attuazione, e anzi solo in piccola parte è stato attuato, a causa
delle difficoltà di carattere economico. Ora che le difficoltà di
carattere economico sono superate, il riscontro del bilancio era,
secondo le valutazioni mie e del mio partito, il momento
particolare per verificare questa reale volontà.
Mi si dice che sono entrato nella stiva. Io non me ne intendo
molto di nautica, preferisco andare in montagna che in mare, però
credo di sapere che la stiva è una delle preoccupazioni principali
del comandante di una nave. Se il carico nella stiva è mal fatto la
nave va a fondo; quindi credo che l'importanza della stiva abbia
una sua rilevanza non indifferente, e non si può pretendere di
essere sempre il comandante della nave. Il comando è riservato a
uno, si tratta di vedere se questo comandante è capace di
coordinare l'azione che tutte le altre forze che stanno intorno al
comandante, dai ponti secondari fino alla stiva, abbiano un
comportamento tale che sia quello migliore per la navigazione. E
questo è il punto.
Non credo di essere entrato senza dignità in questa maggioranza,
Consigliere Minuzzo, non ho capito dove sarebbe il momento indegno
di entrata, perché tra l'altro non abbiamo pietito niente a
nessuno, è stata un'intesa che è venuta in maniera del tutto
naturale, senza controversie e senza difficoltà, ragion per cui
credo che la dignità del mio partito sia stata salvaguardata.
Per quello che riguarda la Finanziaria, forse il Consigliere
Minuzzo si riferiva ad alcune voci che circolano secondo le quali
io sarei un predestinato al governo della Finanziaria. Magari, dico
io, ma non ci credo proprio! D'altra parte, nonostante abbia votato
in un certo modo e contro alcuni emendamenti che volevano stabilire
delle incompatibilità, non ho nessuna difficoltà a dire che non
intendo fare il Consigliere regionale e contestualmente il
Consigliere di amministrazione della Finanziaria, questo sia ben
chiaro. E per una valutazione mia personale; altri possono fare
valutazioni diverse e vedremo come le faranno, se saranno
accettabili o meno, ma io personalmente di certo non assumerò due
incarichi di questo tipo contemporaneamente. Siccome tra l'altro
non intendo rinunciare a fare il Consigliere regionale, almeno per
questo scorcio di legislatura, dopo lo decideranno gli elettori e
non io, evidentemente questi problemi non sussistono.
Al Consigliere Berti vorrei dire che invece di fare certe
osservazioni sul mio conto, sul mio comportamento in Consiglio e al
momento del voto, andasse a rileggersi i verbali del Consiglio e
che dovrebbe essere un pochino più sincero perché io sono nuovo di
questo Consiglio come è nuovo lui, le sue manovre per entrare in
maggioranza le conosco quanto le conosce lui, quindi non poche
volte abbiamo discusso di questa opportunità.
Consigliere Pedrini, io non sono un illuso che è entrato per
mangiarsi la fetta di torta, per gestire sussidi. La verità del
fatto che io non entro per gestire sussidi è nella mozione da me
proposta e che questo Consiglio ha votato per la revisione di tutte
le leggi di spesa di questa Regione. Questa proposta era proprio
indirizzata a eliminare tutta una serie di sussidi che oggi vengono
erogati e che secondo me non sono efficaci per la nostra
economia.
Quello che mi sorprende invece è la sparata che lei ha fatto,
probabilmente perché oggi c'era un notevole pubblico di giovani,
nei confronti dei giornalisti. Quello che mi preoccupa invece è il
richiamo ai giornalisti che non farebbero un lavoro
sufficientemente equo nei confronti di tutti i Consiglieri. Io
ritengo che i giornalisti abbiano il sacrosanto diritto e dovere di
essere liberi e indipendenti, di riportare le notizie che ritengono
utili e interessanti per la comunità, e non di fare una equa
suddivisione tipo manuale Cencelli: tanto a questo, tanto a quello,
tanto di spazio per ogni Consigliere, indipendentemente da quello
che fa o non fa.
Sono queste le cose che volevo precisare e null'altro.
PRESIDENTE
: Ha chiesto di parlare il Consigliere Voyat;
ne ha facoltà.
VOYAT - (U.V.):
innanzitutto non vogliamo raccogliere
oggi quei tentativi di polemica innescati da alcuni Consiglieri e
rimandiamo alle risposte che abbiamo sempre dato sulla nostra
posizione a proposito dell'autonomia. Non è da oggi che diciamo
qual è il nostro pensiero sull'autonomia, qual è l'autonomia che
vogliamo noi. Evidentemente c'è un gran divario di punti di vista
tra noi e il Partito Comunista in questo campo. Soprattutto perché
noi pensiamo di dover difendere una Valle d'Aosta autonoma nei
confronti di uno Stato, e non difendere uno Stato contro una
Regione autonoma.
Ribadiamo oggi quello che abbiamo già detto al momento della
dichiarazione di voto sul bilancio, sulla posizione del Partito
Repubblicano Italiano, che dal 1978 ha collaborato in senso critico
con questa maggioranza, ha sempre fatto parte delle preconsiliari
dal '78 fino ad oggi, sui progetti che la Giunta e la maggioranza
volevano portare avanti è sempre stato consultato, e pertanto
riteniamo che sia giusto che il Partito Repubblicano abbia sciolto
le sue riserve.
Questo viene ancora una volta a ribadire quanto avevamo già
detto in precedenza, al momento dell'entrata in maggioranza del
Partito Socialista che conferma la validità e il lavoro che ha
sempre fatto questa maggioranza E questa Giunta; e cioè che i
motivi che hanno consentito questo allargamento siano i programmi e
l'attività e non la famosa legge sulla ripartizione fiscale.
Io mi auguro solo una cosa: che le forze che affermano che si
debba far parte di una maggioranza per gestire il riparto fiscale
dal punto di vista elettoralistico per le prossime elezioni, per il
bene della Valle d'Aosta non abbiano mai ad amministrarla.
PRESIDENTE
: Ha chiesto di parlare il Consigliere Nebbia;
ne ha facoltà.
NEBBIA - (P.S.I.)
: Molto brevemente per affermare il
nostro compiacimento per l'entrata del Partito Repubblicano in
maggioranza regionale, motivato dai particolari rapporti che in
ogni sede ci sono sempre stati tra i nostri partiti e dal lavoro
che ha effettuato in questo Consiglio il Consigliere repubblicano e
dal lungo periodo di collaborazione che si è potuto sperimentare
nel Comune di Aosta tra il Partito Socialista e il Partito
Repubblicano.
Non ho altro da aggiungere se non sperare che anche l'apporto
del Partito Repubblicano porti ad una maggiore efficienza
dell'Amministrazione regionale.
PRESIDENTE
: Ha chiesto di parlare il Presidente della
Giunta; ne ha facoltà.
ANDRIONE - (U.V.)
: Prendiamo atto con soddisfazione
dell'entrata del Partito Repubblicano in maggioranza, anche per
l'apprezzato contributo che il Consigliere De Grandis ha dato a
questo Consiglio e che credo sia stato sottolineato anche dagli
interventi che hanno criticato la scelta politica fatta dal Partito
Repubblicano. Non mi sembra che si debba aggiungere altro
sull'argomento, vorrei solo fare due piccole precisazioni, una a
nome della maggioranza e una a nome dell'Union Valdôtaine. A nome
della maggioranza, credo che sia la crisi delle Malvine-Falkland
che ha provocato tutti questi paragoni marittimi (navigatori, navi,
ecc.); noi che siamo dei montanari conosciamo poco la materia, per
cui ci riserviamo di rispondere con altri esempi, anche per il
fatto che il dibattito politico non si fa in sede di entrata di una
forza in una maggioranza.
L'altra precisazione, a nome dell'Union Valdôtaine, è che io ho
appreso dal Consigliere Mafrica di essere colpevole di eterodossia,
cioè che sarei un piccolo eretico all'interno dell'Union. Vorrei
rassicurarlo e pregarlo di andare a ricercare i comunicati dei
Comités Exécutifs nel periodo tra il '46-'48, allora normalmente
erano firmati: Albert Deffeyes, Sévérin Caveri,
Charles Boyard, Joseph Bréan, Amédée Berthod, Maria Ida Viglino
e alcuni altri che dimentico, e vedrà che per quanto mi riguarda
sono rimasto un ortodosso, e poi può anche darsi ... Mi perdoni la
battuta, Consigliere Mafrica, può succedere ai migliori fra noi, ai
più grandi partiti di avere il proprio Armando.
PRESIDENTE
: Colleghi Consiglieri, non essendoci
comunicazioni del Presidente della Giunta, passiamo alla
trattazione degli oggetti iscritti all'ordine del giorno.
