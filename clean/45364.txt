Classificazione
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 2118 del 11 gennaio 2023 - Resoconto
OGGETTO N. 2118/XVI - Discussione generale sulla decisione in
ordine all'approvazione dell'effettuazione del referendum
consultivo di iniziativa popolare sulla proposta di legge regionale
n. 58/XVI, recante "Modificazioni alla legge regionale 12 gennaio
1993, n. 3 (Norme per l'elezione del Consiglio regionale della
Valle d'Aosta). Abrogazione della legge regionale 7 agosto 2007, n.
21".
Bertin (Presidente) -
Punto n. 4 all'ordine del giorno.
Al fine di conoscere l'orientamento degli elettori sulla proposta
di legge n. 58 recante: "Modificazioni alla legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta)", presentata dalle consigliere regionali
Chiara Minelli ed Erika Guichardaz in data 30 aprile 2022, è stata
depositata alla Segreteria Generale una richiesta di referendum
consultivo di iniziativa popolare sulla legge in questione, ai
sensi del Capo V della legge regionale 25 giugno 2003, n. 19.
In data 10 giugno 2022, il Segretario Generale del Consiglio mi
ha trasmesso il verbale di verifica delle firme che attesta la
validità della richiesta di referendum consultivo di iniziativa
popolare, sottoscritta da almeno un cinquantesimo degli
elettori.
In data 13 luglio 2022, con deliberazione n. 1691, questo
Consiglio ha approvato la questione sospensiva e il rinvio della
trattazione dell'atto concernente la decisione in ordine
all'effettuazione del referendum consultivo all'esito degli
approfondimenti da svolgersi presso la I Commissione
consiliare.
In data 28 dicembre 2022, il Presidente della I Commissione
consiliare mi ha comunicato che il lavoro di approfondimento sulla
questione legata alla decisione in ordine all'effettuazione del
referendum è stato ultimato con l'audizione del professor Massimo
Luciani e del professor Andrea Morrone, nonché del Comitato per la
Riforma elettorale.
I professori suddetti hanno predisposto due pareri, che sono
stati trasmessi in data 28 dicembre a tutti i Consiglieri regionali
e ai delegati dei promotori della richiesta di referendum
consultivo, così come le relative integrazioni pervenute nella
giornata di ieri.
Alla luce degli elementi emersi in sede di approfondimento, il
Consiglio può pertanto deliberare, a maggioranza assoluta dei suoi
componenti, l'effettuazione o meno del referendum consultivo
formulando, in caso di approvazione il quesito, o i quesiti, da
rivolgere agli elettori dei Comuni della regione.
Come deciso dalla Conferenza dei Capigruppo di ieri, ogni Gruppo
consiliare avrà a disposizione 20 minuti per intervenire nella
discussione generale, oltre a 5 minuti per Consigliere per la
dichiarazione di voto. Entro la chiusura della discussione
generale, possono essere depositati eventuali emendamenti all'atto,
con particolare riferimento alla formulazione del o dei
quesiti.
Ieri vi è stato anche l'accordo, nella Conferenza dei
Capigruppo, per un intervento introduttivo da parte del Presidente
della I Commissione.
Consigliere Restano, ne ha facoltà.
Restano (GM) -
Anticipo all'Aula che per relazionare in
maniera compiuta sull'attività della Commissione occorrerà qualche
minuto in più rispetto a quello che mi era stato concesso.
La I Commissione, nella riunione del 16 giugno 2022, ha audito
il Comitato per la Riforma elettorale in merito alla proposta di
legge n. 58. A seguito del rinvio da parte del Consiglio regionale
nel luglio scorso della questione alla Commissione per gli
approfondimenti del caso, in modo da consentire al Consiglio
stesso, entro i tempi previsti dalla legge, di potersi esprimere
sull'effettuazione del referendum consultivo nella primavera del
2023, la Commissione, con il voto contrario del Gruppo consiliare
PCP, ha deliberato di richiedere un parere al professor Massimo
Luciani, per ricevere una risposta a tre quesiti. Il 20 dicembre
2022, ha proceduto all'audizione del professor Luciani che ha
illustrato una sintesi del parere.
Primo quesito: "Alla luce della deliberazione della Commissione
regionale per i procedimenti referendari e di iniziativa popolare
dell'aprile scorso, con la quale è stata dichiarata inammissibile
una proposta di legge di iniziativa popolare da sottoporre a
referendum propositivo in materia elettorale, ritiene legittima nel
merito la sua riproposizione, sebbene sotto forma di referendum
consultivo, anche a fronte delle ingenti spese che ne
scaturirebbero?". Il professor Luciani ha affermato che la
richiesta di effettuazione del referendum appare, per plurimi
profili, di dubbia ammissibilità. In estrema sintesi, il professore
ha evidenziato che il suddetto referendum ha per oggetto una
proposta di legge di modifica della forma di governo della Regione,
la cui approvazione deve rispettare lo speciale procedimento
aggravato di cui all'articolo 15 dello Statuto.
Sebbene il referendum consultivo sia privo di effetti
giuridicamente vincolanti e dunque, a prima vista, il suo eventuale
svolgimento parrebbe non alterare quel procedimento, in realtà non
è così. Innanzitutto, ricordato che la determinazione di effetti
procedimentali si evince dallo stesso articolo 45 della legge 19,
dove si stabilisce che il referendum consultivo è indetto prima di
procedere all'adozione dei provvedimenti legislativi interessati.
Ciò significa che il risultato della consultazione diventa,
naturaliter
, oggetto della discussione consiliare che lo
segue e che viene, essa pure, prima della votazione sulla proposta
di legge cui l'organo rappresentativo dovrà procedere. Inoltre,
come ha dichiarato la giurisprudenza costituzionale, il referendum
- ancorché consultivo - esibisce un rilevante effetto politico,
sicché ne consegue fatalmente un condizionamento delle
determinazioni consiliari che problematicamente potrebbero
disattendere l'indicazione referendaria. Infine, il referendum
consultivo determina comunque un ulteriore aggravamento
procedimentale oltre a quelli già previsti dallo Statuto.
Ulteriore ragione d'inammissibilità appare rinvenibile - si
legge nel parere - nel fatto che una richiesta di referendum
consultivo non può avere l'effetto di superare il giudizio
d'inammissibilità pronunciato nella deliberazione della Commissione
regionale per i procedimenti referendari e di iniziativa popolare
dell'aprile scorso. Se è vero, infatti, che il referendum
consultivo differisce da quello propositivo per diversi profili,
tra i quali il più rilevante è quello degli effetti (vincolanti nel
primo e non vincolanti nel secondo), è parimenti vero, tuttavia,
che secondo la giurisprudenza costituzionale gli istituti di
democrazia partecipativa in esame condividono una forza comune:
entrambi influenzano o contrastano il processo decisionale pubblico
e pertanto assumono un peso politico rilevante e incidono nel
funzionamento della forma di governo. Ciò sta a significare che non
basta mutare la veste passando da quella propositiva a quella
consultiva per rendere ammissibile la richiesta di referendum sulla
proposta di legge regionale 58; il giudizio di non proponibilità
del referendum propositivo, infatti, incide anche in quello
consultivo, dato il rilevante peso politico che i due istituti
partecipativi condividono. La richiesta, dunque, nonostante
l'evidente diversità delle forme, sembra risolversi nella
sostanziale riproposizione di un quesito già dichiarato
inammissibile dal competente organo regionale.
Un'ulteriore ragione d'inammissibilità sta nel carattere
disomogeneo della richiesta. Ripercorrendo la giurisprudenza
costituzionale in materia di referendum abrogativo, il professor
Luciani si è soffermato ampiamente sul concetto di omogeneità del
quesito referendario, ha richiamato, tra le altre, la sentenza n.
16/78 che aveva dichiarato l'inammissibilità di una richiesta
referendaria abrogativa di 97 articoli del Codice Penale, così come
quella avente a oggetto l'abrogazione dell'intero Codice Penale
militare. In entrambi i casi, la richiesta referendaria è stata
giudicata inammissibile in quanto carente di una matrice
razionalmente unitaria. Più precisamente, la Corte ha affermato che
sono inammissibili le richieste in cui ciascun quesito da
sottoporre al corpo elettorale contenga una pluralità di domande
eterogenee carenti di una matrice razionale unitaria. Occorre,
infatti, che i quesiti posti agli elettori siano tali da esaltare e
non coartare la loro possibilità di scelta. Un voto bloccato in
molteplici e complesse questioni non suscettibili di essere redatte
all'unità contraddice il principio democratico, incidendo di fatto
sulla libertà del voto in violazione agli articoli 1 e 48 della
Costituzione.
L'excursus sulla giurisprudenza costituzionale in materia si è
concluso citando recentissime pronunce del 2022, nelle quali si
legge che il quesito da sottoporre al giudizio del corpo elettorale
deve consentire una scelta libera e consapevole, richiedendosi che
esso presenti il carattere della chiarezza, dell'omogeneità,
dell'univocità, nonché una matrice razionalmente unitaria. Occorre
pertanto che al corpo referendario si proponga un'alternativa secca
rispetto alla quale sia possibile rispondere con un sì o con un no;
è viceversa inammissibile la richiesta referendaria che contenga
una pluralità di domande eterogenee che, impedendo una scelta
univoca, coartino la libertà del voto.
Alla luce di tali principi, quindi, la richiesta appare
inammissibile in ragione della sua disomogeneità. In altri termini:
il carattere disomogeneo della proposta di legge n. 58 si traduce
necessariamente in disomogeneità della richiesta, che risulta, di
conseguenza, inammissibile.
Secondo quesito: "Dal momento che, oltre alla proposta di legge
n. 58 sulla quale è stata presentata la richiesta di referendum
consultivo, sullo stesso tema è stata depositata anche la proposta
di legge regionale n. 67 e che, verosimilmente, ne saranno
presentate altre, sarebbe di interesse sapere quali sono i limiti
del Consiglio regionale nell'analisi del dossier in presenza di una
proposta di legge sulla quale è richiesto un referendum consultivo
e se la formulazione dell'articolo 45 della legge 19 2003 - che si
riporta di seguito - consente di effettuare un referendum
consultivo sull'insieme dei progetti di legge presentati".
Il professor Luciani ritiene che non sembra sussistere alcun
limite gravante sul Consiglio della Valle nell'esame di una
proposta di legge sulla quale sia stato richiesto un referendum
consultivo. Né lo Statuto speciale, né la legge regionale 19,
infatti, prevedono specifiche limitazioni nella fase dell'esame
delle proposte di legge in presenza della richiesta di referendum.
Per quanto attiene alla possibilità di effettuare un referendum
consultivo sull'insieme dei progetti di legge presentati sullo
stesso tema, ribadendo come il referendum consultivo non appaia
destinato ad avere per oggetto un testo normativo, anziché un
principio normativo non dettagliatamente tradotto in disposizioni
di legge, è evidenziato che la formulazione dell'articolo 45 della
legge 19 non è perspicua e non consente di risolvere il
problema.
In difetto di una previsione normativa specifica
sufficientemente precisa, la risposta al quesito deve essere
desunta dalla normativa in materia di referendum abrogativo cui
l'articolo 48, comma 1, della legge 19 rinvia, e dalla
giurisprudenza costituzionale sul canone dell'omogeneità dei
quesiti referendari, la legge 19 consente di rispondere
positivamente al quesito.
Anche l'analisi della giurisprudenza costituzionale
sull'omogeneità del quesito referendario conferma tale conclusione.
Dall'evolversi della giurisprudenza costituzionale risulta,
infatti, che è possibile investire contemporaneamente con un'unica
richiesta referendaria più atti, nel limite però che le
disposizioni normative oggetto di referendum siano legate dalla più
volte ricordata relazione di omogeneità. Al quesito, di
conseguenza, deve rispondersi nel senso che, ai sensi dell'articolo
45 della legge 19, l'orientamento del corpo referendario può essere
richiesto sui plurimi oggetti legislativi che in ipotesi si
sovrappongono nella medesima materia. Nondimeno, ribadisce il
professor Luciani, il referendum consultivo non appare destinato ad
avere per oggetto testi puntualmente articolati anziché principi
normativi e comunque deve essere rispettato il principio della
necessaria omogeneità della richiesta.
Terzo quesito: "La Commissione, alla luce della formulazione
dell'articolo 45 della legge 19, si è interrogata sul contenuto del
quesito da sottoporre agli elettori e, in particolar modo, vorrebbe
sapere se il quesito debba essere conciso, del tipo: "Siete
favorevoli all'approvazione della proposta di legge 58, tout
court?" oppure, dal momento che la proposta di legge ha un
contenuto composito: elezione diretta del Presidente della Regione,
premio di maggioranza, doppia preferenza di genere (solo per
citarne alcuni), se lo stesso possa essere suddiviso in una
pluralità di sottoquesiti? Con riferimento alla domanda postagli,
premettendo come in sede di determinazione del quesito il Consiglio
della Valle non possa stravolgere il senso dell'iniziativa
referendaria, quando si tratta di iniziativa popolare, infatti,
tale senso è oggettivato e cristallizzato nel testo della richiesta
al quale il Consiglio deve dunque attenersi, specie in
considerazione dell'impossibilità di ricostruire o accettare a
posteriori la soggettiva intenzione dei singoli cittadini
sottoscrittori. Ritiene, quindi, che il quesito deve sempre essere
coerente con la richiesta.
Nel corso della stessa riunione, il gruppo consiliare PCP ha
comunicato l'intenzione di richiedere un secondo parere al
professore Andrea Morrone, avanzando nel contempo la richiesta di
audire nuovamente il Comitato per la Riforma elettorale e il
consulente di parte, professor Andrea Morrone per illustrare alla
Commissione il suo parere. La Commissione, a maggioranza, con il
voto contrario del Gruppo consiliare della Lega, ha provato la
suddetta richiesta. La Commissione ha audito il Comitato per la
Riforma elettorale e il professor Morrone, che nel corso della sua
esposizione ha risposto ai due quesiti che gli erano stati
sottoposti.
Primo quesito: se la richiesta di referendum consultivo è
legittima e ammissibile. Il professor Morrone, consulente di parte,
ha evidenziato che il referendum consultivo è legittimo e
pienamente ammissibile al voto sulla base delle seguenti
considerazioni: perché rispetta tutti i requisiti legali previsti
dalla legge 19 per la sua presentazione e per il suo svolgimento
(articolo 45); perché, oltre a detti requisiti, non sussistono
nella legge 19 ulteriori limiti di ammissibilità espressi o taciti;
perché, in particolare, non possono essere applicati i limiti che
la legge 19 ha posto solo ed esclusivamente per il referendum
propositivo e abrogativo, stante la loro natura del tutto
particolare.
Il referendum propositivo e abrogativo sono, dal punto di vista
teorico e per la Costituzione, consultazioni popolari dotate di una
forza normativa idonea a innovare il diritto oggettivo, sicché i
limiti alla loro ammissibilità si giustificano proprio e solo per
detta natura normativa innovativa. Il referendum consultivo
regionale, viceversa, è una consultazione priva di forza normativa
innovativa essendo dotato solo di un mero valore politico che non
impegna giuridicamente gli organi della Regione, che mantengono la
propria discrezionalità politica in ordine alla valutazione dei
risultati di una consultazione popolare meramente consultiva.
La particolare natura consultiva del referendum non impedisce la
sua ammissibilità in una materia come quella della forma di governo
regionale, affidata dall'articolo 15 dello Statuto a una legge,
alla competenza riservata e qualificata del Consiglio regionale,
sottoposta al controllo del Governo e, eventualmente, a un
referendum regionale confermativo. Perché, a differenza di un
referendum propositivo o decisionale, esso non attribuisce al corpo
elettorale il potere di approvare una siffatta legge statutaria, ma
solo di esprimere il proprio orientamento nei confronti del
Consiglio regionale. Nessuna norma costituzionale vieta che il
procedimento di approvazione della legge statutaria veda
intervenire - e solo eventualmente - gli elettori, nella fase
iniziale, mediante un referendum consultivo e poi, nella fase
finale, con un referendum confermativo, trattandosi in ogni caso di
due consultazioni formalmente e materialmente eterogenee: l'una
solo consultiva e la seconda effettivamente deliberativa.
Secondo quesito: "Se nella formulazione del relativo quesito, ai
sensi dell'articolo 45 della legge regionale 19/2003, il Consiglio
regionale abbia o meno discrezionalità e se devono essere sentiti i
promotori dell'iniziativa referendaria". Il consulente di parte,
professor Morrone, sostiene che il Consiglio non ha una
discrezionalità libera, ma una discrezionalità condizionata, perché
il quesito stesso deve essere stabilito in rapporto al contenuto
della richiesta presentata dai promotori e lo precede logicamente e
cronologicamente. Il quesito, perciò, deve essere formulato dal
Consiglio in coerenza sostanziale con la richiesta e la proposta di
legge n. 58, nel senso che deve rispettarne i principi ispiratori o
il contenuto essenziale.
Il Consiglio, inoltre, deve osservare il principio
costituzionale di leale collaborazione che gli impone di formulare
il quesito in collaborazione con il Comitato promotore che ha
presentato la richiesta. Gli deve essere garantito il diritto
all'intervento e all'interlocuzione nel procedimento deliberativo
per la migliore definizione del quesito referendario.
Ancora, nel formulare il quesito devono essere osservati i
criteri di chiarezza e di omogeneità, per assicurare che nella
consultazione popolare l'elettore possa esprime una scelta
consapevole. Ciò impone al Consiglio della Valle e al Comitato
promotore, all'atto di formulare il quesito in collaborazione, di
verificare se la proposta di legge regionale 58 contenga una sola o
più materie omogenee; ne consegue, quindi, che il Consiglio della
Valle, in collaborazione col Comitato promotore, dovrebbe formulare
non un solo quesito referendario avente ad oggetto l'intero testo
della proposta 58, ma distinti quesiti referendari: un quesito
sull'elezione diretta del Presidente della Regione, un quesito
sulla formula elettorale maggioritaria e un quesito sulla parità di
genere nella rappresentanza politica e nella composizione della
Giunta regionale.
Il 3 gennaio 2023, il Consigliere Sammaritani ha richiesto la
convocazione urgente della I Commissione, che si è quindi riunita
il 4 gennaio 2023, in considerazione del fatto che dalla lettura
dei pareri - riporto la parte della mail del Consigliere - "si
evince come il primo, reso dal professor Luciani su richiesta della
I Commissione, sia stato sospeso sulla base dell'esame del diritto
vigente e degli orientamenti giurisprudenziali; mentre il secondo,
reso dal professor Morrone, su richiesta del Gruppo consiliare PCP,
si è fondato anche sull'esame del parere del professor Luciani.
Detto secondo parere, quindi, oltre ad esprimere considerazioni sul
diritto e sulla giurisprudenza, costituisce anche una replica ai
contenuti del parere del collega.
Tale situazione, a mio avviso, rappresenta un'ipotesi di non
corretto e integro contraddittorio tra i due accademici che
traggono conclusioni fra loro non allineate, essendo stato - il
secondo - reso previo esame del primo, il cui estensore, al
contrario, è rimasto privo di facoltà di replica. Il tutto non si
risolve, naturalmente, in una mera disputa accademica, ma piuttosto
in un'evidente pregiudizio per chi - l'intero Consiglio regionale -
dovrà utilizzare gli elementi risultanti dai due elaborati per fare
una discussione, per formarsi un convincimento e infine per
esprimere un voto su di una questione molto tecnica e dagli
importanti risvolti anche politici".
La I Commissione, a maggioranza, con il voto contrario del
Gruppo PCP, ha deliberato di trasmettere al professor Luciani il
parere del professor Andrea Morrone, al fine di verificare se lo
stesso intendesse formulare sue eventuali precisazioni in merito al
parere da lui redatto. In data 10 gennaio, il professor Luciani ha
trasmesso le sue precisazioni, soffermandosi sui tre punti.
Punto primo: "La giurisprudenza costituzionale in materia di
referendum consultivo". In merito a tale punto ha evidenziato come
la giurisprudenza costituzionale abbia enunciato alcuni punti fermi
quanto agli effetti del referendum consultivo regionale, che sono
stati espressi in termini generali, al di là della fattispecie di
volta in volta portata su esame. Tali principi, che devono pertanto
applicarsi alla generalità dei referendum consultivi regionali, in
estrema sintesi sono: il voto popolare in sede consultiva non
produce effetti giuridicamente vincolanti per il legislatore
regionale; è giuridicamente - si badi, giuridicamente - erroneo
equiparare il referendum consultivo a un qualsiasi spontaneo
esercizio della libertà di manifestazione del pensiero da parte di
più cittadini coordinati tra loro. Anche quando non produce effetti
giuridici immediati sulle fonti del diritto, il referendum assolve
la funzione di avviare, influenzare o contrastare i processi
decisionali pubblici, per lo più di carattere normativo; per questo
i referendum popolari, nazionali o regionali, anche quando di
natura consultiva, sono istituti tipizzati e debbono svolgersi
nelle forme e nei limiti previsti dalla Costituzione o stabiliti
sulla base di essa.
In definitiva, il referendum consultivo avvia, influenza o
contrasta il processo decisionale pubblico e poiché - dice la Corte
- possiede un peso rilevante e incide nel funzionamento della forma
di governo deve svolgersi nelle forme e nei limiti previsti dalla
Costituzione o stabiliti sulla base di essa. Sicché è da escludere,
sempre in base alla giurisprudenza costituzionale, che il
referendum consultivo, per il solo fatto di non essere produttivo
di effetti giuridicamente vincolanti, può essere richiesto, indetto
è tenuto senza il rispetto - oltre che delle necessarie forme - di
alcun limite, essendo giuridicamente erroneo equipararlo a un
qualsivoglia esercizio della libera manifestazione del
pensiero.
Punto secondo: "L'esistenza di limiti di ammissibilità al
referendum consultivo nella legge n. 19/2003". Il professor Luciani
ha precisato che, sebbene la legge 19 non stabilisca specifici
limiti al referendum consultivo, in forza del rinvio disposto
dell'articolo 46 al referendum consultivo si estendono, in quanto
applicabili, le regole previste per il referendum abrogativo. Il
rinvio in questione riguarda sia la disciplina delle operazioni
attinenti alla raccolta e alla verifica delle firme (comma 1), sia
l'intero svolgimento del referendum consultivo.
Dall'esame della dottrina e della giurisprudenza amministrativa
e di legittimità relativa a formule del tipo in quanto applicabili,
emerge che la disciplina rinviata si applica perché quella
rinviante si autoriconosce insufficiente, mentre non può
sostituirsi a quella rinviante ove quest'ultima esista, né può
contraddire la sua logica o il suo contenuto.
Nella specie, da un lato, come detto, la legge 19 non stabilisce
specifici limiti al referendum consultivo; dall'altro, tuttavia,
non si ravvisano quegli ostacoli logici di natura o di contenuto -
per riprendere il lessico della giurisprudenza - che precludono
l'estensione di una disciplina che la legge regionale ha richiamato
in quanto applicabile. Ciò vuol dire che la disciplina dei limiti
del referendum abrogativo deve trovare applicazione anche al
referendum consultivo; ai limiti e all'ammissibilità del referendum
abrogativo, applicabili anche al referendum consultivo, in ragione
del rinvio di cui all'articolo 46 della legge 19, particolare
rilievo assume in questa sede quello dell'omogeneità della
richiesta referendaria.
Nella specie, la richiesta appare inammissibile, proprio in
ragione della sua disomogeneità. Il tenore della richiesta che
verte sulla proposta di legge regionale 58, infatti, non lascia
adito a dubbi su ciò che essa intende sottoporre al corpo
referendario: l'intero testo della proposta di legge regionale 26
aprile 2022, n. 58. Il carattere disomogeneo della proposta si
traduce, dunque, necessariamente, in disomogeneità della
richiesta.
Va aggiunta un'ulteriore considerazione. L'articolo 45, comma 1,
della legge 19, stabilisce espressamente che il referendum
consultivo è inteso a conoscere l'orientamento degli elettori sui
provvedimenti medesimi, per quanto qui interessa, cioè sui
provvedimenti legislativi. Trattandosi di un orientamento che si
appunta sui provvedimenti legislativi, ma soprattutto in
considerazione di dati sistematici e ricordati nel parere,
l'interpretazione più corretta è quella che oggetto di una
richiesta di referendum consultivo doveva essere non un testo di
legge nella varia articolazione dei suoi disposti, ma un principio
che quella legge animi e caratterizzi.
Punto terzo: "Il rapporto tra la richiesta referendaria e il
quesito". Quanto, infine, al rapporto tra la richiesta referendaria
presentata dai promotori e il quesito referendario che il Consiglio
è tenuto a formulare, il professor Luciani precisa che l'articolo
45 della legge 19 stabilisce che detto quesito è contenuto nella
deliberazione del Consiglio della Valle che stabilisce
l'effettuazione del referendum consultivo. È del tutto evidente,
però, che tra richiesta e quesito deve intercorrere un rapporto di
corrispondenza sostanziale non potendo il Consiglio tradire o
manipolare la volontà dei sottoscrittori. Se ciò gli fosse
consentito, infatti, ogni istituto di democrazia partecipativa
(quale il referendum) sarebbe nella piena disponibilità degli
organi della rappresentanza, perdendo completamente la propria
funzione. Ciò vuol dire che il Consiglio della Valle d'Aosta non è
libero di alterare il contenuto della richiesta referendaria, in
quanto è tenuto a rispettare la volontà dei sottoscrittori
oggettivatasi nel suo testo. In definitiva, il quesito deve sempre
essere coerente con la richiesta, al fine di rispettare la volontà
dei cittadini sottoscrittori per come oggettivatasi nello specifico
testo sottoscritto.
In conclusione, scrive il professor Luciani, il referendum
consultivo differisce da quello propositivo e da quello abrogativo
per molteplici profili, tra i quali il più rilevante è quello degli
effetti giuridici. Non di meno, stando alla giurisprudenza
costituzionale, tutti gli istituti di democrazia partecipativa in
questione condividono una comune capacità di influenzare, o dii
contrastare, il processo decisionale pubblico, incidendo nel
funzionamento della forma di governo, ed è anche per tale ragione
che, ai sensi dell'articolo 46 della legge regionale 19/2003, il
referendum consultivo deve svolgersi, al pari di quello
propositivo, seguendo le regole stabilite per il referendum
abrogativo.
Presidente -
Siamo alla discussione generale. Il
consigliere Minelli si è prenotata.
Minelli (PCP) -
La discussione - e la decisione che oggi
il Consiglio regionale della Valle d'Aosta deve prendere - è
importante, perché per la prima volta c'è la possibilità di
utilizzare il referendum consultivo su un importante atto che il
Consiglio regionale deve prossimamente assumere. La questione
principale che oggi dobbiamo aver presente non è il merito del
referendum proposto, quello viene dopo; in primo luogo c'è il
principio... il rapporto tra l'istituzione Consiglio regionale e il
popolo. Lo Statuto speciale non ha affidato tutti i poteri al
Consiglio regionale, come del resto la Costituzione non ha affidato
tutti i poteri al Parlamento.
All'articolo 1 la nostra Costituzione afferma che la sovranità
appartiene al popolo che la esercita nelle forme e nei limiti della
Costituzione e perché quella non rimanesse una sola espressione,
un'affermazione di principio, la Costituzione ha affidato nelle
mani del popolo degli strumenti importanti, come l'iniziativa
legislativa popolare e il referendum popolare. Analogamente, lo
Statuto della Regione Valle d'Aosta prevede la facoltà della
popolazione di attivarsi con gli strumenti della proposta di legge
d'iniziativa popolare e dei referendum abrogativi, propositivi e
consultivi. Di referendum consultivi in Valle D'Aosta non ce ne
sono mai stati, ma questa è l'occasione giusta e non dobbiamo, a
nostro avviso, sprecarla. Abbiamo una legge regionale che
disciplina e circoscrive la possibilità di chiedere il referendum
consultivo e lascia l'ultima parola, decisionale, al Consiglio
regionale, ma questo non deve comportarsi come una casta chiusa
alle richieste che arrivano dai cittadini. Oggi in Consiglio ci
sarà un altro importante strumento da analizzare, che è la
strategia per lo sviluppo sostenibile della Valle d'Aosta e in
questa strategia, in uno degli assi, dei cinque assi individuati,
c'è quello di costruire una Valle d'Aosta più vicina ai cittadini.
Beh, la vicinanza si costruisce anche rispettando l'iniziativa
popolare quando è presentata correttamente, ai sensi della legge
che la Regione si è data.
L'articolo 45 della legge 19/2003, che disciplina il referendum
consultivo, afferma che questo può essere richiesto rispetto a un
provvedimento di particolare rilevanza generale, non a singoli
principi, a un provvedimento di particolare rilevanza generale.
L'atto su cui si propone la consultazione popolare è una legge
regionale di riforma del sistema elettorale, e che si tratti di un
atto di notevole rilevanza credo che non ci sia alcun dubbio: è
riconosciuto da tutte le forze politiche che ci sia la necessità di
una revisione della nostra normativa elettorale. Le vicende
politiche degli ultimi dieci anni - e, direi, in particolare,
quelle degli ultimi quattro anni - lo hanno chiaramente dimostrato
e su questo tema, nella passata Legislatura, è stata costituita una
Sottocommissione speciale nell'ambito della I Commissione, che ha
elaborato una proposta di legge il cui iter si è fermato per lo
scioglimento anticipato del Consiglio, ma la necessità è dimostrata
anche dal fatto che ci sono due proposte di legge già depositate in
questa legislatura, ci sono anche delle proposte di altri gruppi
consiliari che non sono state formalizzate ma sono state rese
pubbliche.
Il tema su cui 3.363 elettori hanno chiesto il referendum
consultivo ha, quindi, una rilevanza generale e risponde pienamente
ai requisiti richiesti dalla legge. Sarebbe stato bene, fin dal
mese di luglio prenderne atto e procedere all'indizione della
consultazione e quella consultazione popolare - indicendola a
luglio 22 - si poteva fare nello scorso mese di novembre e ora il
Consiglio potrebbe essere al lavoro per predisporre la legge
regionale. Una legge che cambierà molte cose nella politica
valdostana e che deve essere fatta nel 2023, quest'anno, e non a
ridosso del rinnovo del Consiglio.
È utile una consultazione popolare per poi arrivare a fare una
legge? Non solo è utile, è fondamentale per fare, poi, una legge
che sia in sintonia con gli orientamenti degli elettori. Perché
sono loro che decidono. Sarebbe, quindi, un momento bello di
partecipazione: ogni forza politica libera di sostenere le sue
tesi, ma poi tutti convinti della necessità di ascoltare il sentire
della popolazione.
Lo abbiamo già detto nei mesi scorsi, lo stiamo ripetendo anche
adesso che sarebbe stata opportuna la decisione di indire il
referendum già a luglio, ma è mancata la volontà politica di
decidere e si è avviata una lunga e discutibile fase di
approfondimento in I Commissione che, in realtà, ai sensi della
legge non avrebbe compiti istruttori rispetto a una richiesta di
referendum consultivo. Ci sono state molte forzature: prima quella
di richiedere un parere alla Commissione regionale per i
Procedimenti referendari, che ha giustamente respinto la richiesta,
perché non è competente in materia; poi, la successiva forzatura di
richiedere un parere a un costituzionalista, tra l'altro,
individuato unilateralmente, senza che fosse scelto e concordato
sulla base di più proposte da tutta la Commissione, perché a quel
punto sarebbe stato non di parte.
Una forzatura che noi abbiamo considerato e consideriamo
inaccettabile, perché nella sostanza cos'è che si fa? Si va cercare
un parere di un costituzionalista per limitare le possibilità di
consultazione popolare, per limitare e annullare un diritto che
arriva dallo Statuto e dalla legge. Se la volontà politica è di non
farla questa consultazione popolare allora bisogna dirlo e
motivarlo, non nascondersi dietro a cavillose argomentazioni
giuridiche. Ovviamente, a queste forzature abbiamo reagito - e ci
mancherebbe altro! - e abbiamo chiesto a un altro costituzionalista
- che è stato riduttivamente definito di parte - un
costituzionalista di pari grado, in grado di esprimere le sue
valutazioni. Sono arrivate e credo che tutti abbiano potuto
apprezzare la chiarezza di quelle argomentazioni. Da questo
autorevole parere abbiamo, poi, avuto conferma della piena
legittimità e ammissibilità della richiesta di referendum
consultivo.
In merito all'ammissibilità, il giudizio del professor Morrone
è, infatti, chiaro e leggo una parte: "Il fatto che una precedente
richiesta di referendum propositivo sia stata dichiarata
inammissibile dalla Commissione regionale per i Procedimenti
referendari non ha alcun rilievo giuridico ai fini della
valutazione del presente referendum consultivo. Anche se i due
referendum, quello propositivo dichiarato inammissibile e quello
consultivo in discussione, abbiano ad oggetto una proposta di legge
sostanzialmente identica nel contenuto, non può costituire un
motivo valido per estendere al secondo i limiti riscontrati allora
nel primo. Come ho argomentato nel mio parere scritto, i due
referendum sono formalmente e materialmente differenti: il
propositivo ha natura di fonte del diritto, perché idoneo a
scrivere una legge e quindi, proprio per tale ragione, soggetto
anche positivamente nella stessa legge regionale 19/2003 a
determinati limiti di ammissibilità; il consultivo, viceversa, non
è una fonte normativa, ma una consultazione popolare che serve al
Consiglio regionale per acquisire, ove lo ritenga utile,
l'orientamento del corpo elettorale su una questione rilevante con
effetti d'indirizzo politico non vincolante i titolari della
funzione legislativa.
Questa diversità strutturale e giuridica - lo ripeto - impedisce
di utilizzare come precedente in termini la decisione negativa
della Commissione regionale. La qual cosa, peraltro, contraddirebbe
la lettera della legge regionale 19/2003 che quando prescrive
limiti di ammissibilità lo fa solo con riferimento al referendum
abrogativo e propositivo, proprio sul presupposto della loro
specifica, esclusiva e infungibile natura normativa, che è del
tutto assente nel consultivo.
E anche sulla questione dei quesiti, o del quesito, il professor
Morrone ha indicato il percorso corretto: nella legge regionale
19/2003 è stato nettamente distinto il momento dell'iniziativa
referendaria da quello della formulazione del quesito, affidando
l'una, l'iniziativa, e l'altra, la formulazione del quesito, a due
soggetti diversi. Sul Comitato promotore grava l'onere di
presentare una generica richiesta che riguarda un procedimento
deliberativo in corso, mentre è sul Consiglio regionale che grava
l'obbligo di formulare il quesito a partire dalla richiesta e dal
suo corrispondente oggetto. Il quesito non nasce insieme, ma segue
la richiesta d'iniziativa popolare, ancora una volta, a differenza
del referendum abrogativo e del referendum propositivo in cui chi
fa la richiesta deve formulare contestualmente anche il relativo
quesito. Sicché è il Consiglio - non il Comitato promotore - che
deve rispettare il principio di chiarezza e di omogeneità nella
scrittura del quesito, o dei quesiti, da sottoporre al voto
popolare. Anche qui, se si ritenesse inammissibile la richiesta di
referendum consultivo per difetto di omogeneità dell'oggetto, si
violerebbe la lettera e la ratio della legge regionale 19/2003.
Oggi, a ben 8 mesi di distanza dal deposito della richiesta del
referendum consultivo, il Consiglio deve prendere una decisione. Il
nostro giudizio sulla deliberazione proposta dal Presidente del
Consiglio è sostanzialmente positivo: la proposta di deliberazione
ripercorre i fondamenti normativi e il percorso che è stato fatto
richiama i contenuti dei pareri che sono stati richiesti ai
costituzionalisti e nei tre ultimi commi della premessa apre la
strada allo svolgimento del referendum consultivo, non essendo
emersi ostacoli ostativi, né di tipo procedurale né di tipo
giuridico.
Il terz'ultimo comma della deliberazione che abbiamo in
discussione, infatti, evidenzia il carattere strettamente politico
del referendum consultivo stante la carenza di normatività della
relativa consultazione, a differenza, tra l'altro, delle altre
forme di referendum disciplinate dalla medesima legge 19/2003
(referendum propositivo e abrogativo). In sostanza e in parole
povere, non si può considerare il referendum consultivo alla
stregua del referendum abrogativo propositivo e non ricade, quindi,
negli stessi vincoli di ammissibilità (lo dice la deliberazione del
Presidente del Consiglio).
Il penultimo comma, che affronta la questione del quesito,
afferma che debba ritenersi sussistente, anche con riferimento alla
tipologia di referendum in questione, il principio di chiarezza ed
omogeneità del quesito da sottoporre agli elettori, elaborato dalla
giurisprudenza costituzionale con riguardo al referendum
abrogativo. Quindi, attenzione nella formulazione del quesito, o
dei quesiti: che siano chiari e permettano una risposta
precisa.
L'ultimo comma della premessa trae le conclusioni, affermando
che il Consiglio regionale, anche alla luce degli elementi emersi
in sede di approfondimento, può deliberare a maggioranza assoluta
dei suoi componenti l'effettuazione del referendum consultivo sui
principi essenziali contenuti nella proposta di legge n. 58/2016,
approvando il/i relativo/i quesito/i da rivolgere agli elettori dei
Comuni della regione. Quindi mi pare che la deliberazione del
Presidente del Consiglio sia più che chiara, manca, però, la parte
deliberativa che spetta oggi al Consiglio, perché è il Consiglio
che deve scrivere i quesiti, come c'è stato ricordato.
A noi pare che la scelta migliore e più utile sia quella di
formulare tre quesiti su tre aspetti essenziali della normativa
elettorale, abbiamo quindi predisposto un emendamento alla sola
parte deliberativa, emendamento su cui c'è piena intesa con il
Comitato promotore dell'iniziativa. Tanto è vero che i quesiti che
proponiamo sono gli stessi che il Comitato promotore ha consegnato
al Presidente del Consiglio. Il Comitato promotore è l'espressione,
è il delegato dai cittadini che hanno sottoscritto quella richiesta
di referendum, quindi la rappresentanza dei cittadini e la volontà
dei cittadini è pienamente salvaguardata.
La proposta, quindi, della parte deliberativa è questa: "Il
Consiglio regionale deliberi l'effettuazione del referendum
consultivo, rivolgendo agli elettori i tre seguenti quesiti: "Siete
voi favorevoli all'approvazione da parte del Consiglio regionale di
una legge di riforma del sistema elettorale regionale che recepisca
il principio della elezione diretta della maggioranza e del
Presidente della Regione?". Secondo quesito: "Siete voi favorevoli
all'approvazione da parte del Consiglio regionale di una legge di
riforma del sistema elettorale regionale che preveda un premio di
maggioranza per la lista o la coalizione vincente?". Terzo quesito:
"Siete voi favorevoli all'approvazione da parte del Consiglio
regionale di una legge di riforma del sistema elettorale regionale
che preveda la possibilità di un voto di preferenza per entrambi i
generi?"".
Non è, naturalmente, la proposta che facciamo un "prendere o
lasciare", vanno bene anche delle altre formulazioni concordate dal
Consiglio, però è evidente che non si può votare la deliberazione
in assenza del quesito, o dei quesiti. Il nostro emendamento è
naturalmente a disposizione di chi voglia firmarlo e sarà
depositato prima della fine della discussione generale.
Presidente -
Ci sono altre richieste d'intervento?
Ricordo che, come stabilito dalla Conferenza dei capigruppo nella
giornata di ieri, ogni gruppo ha a disposizione 20 minuti. Intanto
verrà inviato tramite posta elettronica l'emendamento appena
depositato.
Il consigliere Cretier ne ha facoltà.
Cretier (FP-PD) -
Vorrei intervenire con un primo
intervento rischiando di ripetere alcuni concetti, ma ritengo
opportuno farli propri.
Sicuramente, la complessità del tema mi ha obbligato ad
approfondimenti personali, con le poche conoscenze di un diritto
scolastico di base in una scuola di agraria e quindi mi scuso se la
terminologia non sarà così appropriata, ma la comprensione è resa
necessaria - qui come fuori - per non deviare il pensiero di
ognuno, ma dare degli spunti su cui tutti possano liberamente
ragionare e non farsi trascinare e deviare su temi complessi, su
iter normativi e mantenere il Consiglio centrale sui temi
importanti.
La discussione sul referendum consultivo credo abbia un senso
nel complesso raccordo tra la libertà di manifestazione del libero
pensiero da parte dei cittadini coordinati tra di loro, ma che
sappiano trarre le conclusioni in modo autonomo e dare delle
risposte alle proprie perplessità e incertezze, non essere guidati,
ma consapevoli di aver capito il tema, la norma e gli effetti
pratici e futuri e aver capito che cosa hanno firmato.
Io qualche dubbio ce l'ho che lo strumento del referendum sia
stato usato strumentalmente, la raccolta delle firme su un testo
poi modificato... o mi hanno riportato delle notizie false. Mi
piacerebbe che qualcuno - non qui in aula - mi togliesse il dubbio.
Mi dicono che è stata fatta una sintesi successiva che ha snaturato
il senso dell'obiettivo finale. Comprensibile per l'opinione
pubblica aderire a un progetto di referendum su una proposta di
legge, ma non sul quesito finale modificato a posteriori; così
facendo si ha un effetto negativo sul processo e sull'iter.
Il percorso del referendum ci chiede un impegno per un concetto,
ma poi si utilizza lo strumento referendario per ogni motivo
elettorale, pur sapendo che l'iter giuridico naturale non è quello
stabilito e il risultato finale è il comprensibile dibattito sulle
posizioni, ma correttamente non è il risultato atteso, ma un
complicato iter in Commissione tra consulenti, pareri, audizioni,
eccetera.
Sicuramente un aggravamento procedurale dell'iter per la
formazione della legge, nessuno ha voluto allungare il brodo, la
materia è complessa, nessuno mette in discussione la volontà del
referendum legata ai firmatari, ma ci chiediamo sull'opportunità
del percorso scelto.
In sintesi, non era più semplice presentare una proposta di
legge come si è fatto e rendere il Consiglio al centro del potere
legislativo e dell'azione che giustifica la sua esistenza,
piuttosto che tentare un percorso molto complicato, una situazione
nuova da sperimentare, complessa e con qualche debolezza
normativa?
Come Partito Democratico, già a luglio del 2022, abbiamo fatto
una proposta concreta da condividere, non un testo di legge
definitivo, ma dei punti necessari da condividere e da prendere in
carico. Purtroppo le risposte sono state poche e non ufficiali; era
una proposta che si poteva valutare ma ancora del tutto attuale e
valida, la proposta è disponibile a tutti e disponibili noi al
confronto e alla condivisione immediata.
Ambedue i costituzionalisti ci hanno adeguatamente spiegato i
limiti della norma, del numero consistente di quesiti presenti
nella P.L. n. 58 e quindi è evidente che mancano i requisiti
elementari di omogeneità, chiarezza, completezza e unicità di
matrice, come già rapportato dal collega Restano. Per fare un
esempio, manca un chiaro quesito binario, "sì o no", perché la
norma in discussione propone più di dieci quesiti accorpabili in
tre o quattro che quindi non raggiunge assolutamente la
semplificazione del singolo quesito. Io, elettore, potrei essere
d'accordo su un argomento - ad esempio, far candidare i giovani con
18 anni compiuti - e non favorevole al presidenzialismo come forma
di governo. L'avvocato Morrone, a pagina 2, chiarisce che il
quesito sia formulato in modo univoco e omogeneo e che il quesito
deve essere ancora formulato, quindi per evidenziare che non si è
sostenuto direttamente il testo della P.L. n. 58 e che non sarà
quello il testo del referendum.
Vorrei chiarire questo passaggio a tutti, in particolare a
quelli che ci seguono. Certo sarebbe molto più semplice e diretto,
ma non è così, sarà il Consiglio regionale che può e che potrebbe
scrivere un testo che deve rispettare il principio di chiarezza e
di omogeneità nella stesura dello stesso e approvarlo. Non il
singolo gruppo, ma il Consiglio nella sua centralità di organo
legislativo.
Sia chiaro che la Corte costituzionale ha affermato che il voto
popolare in sede consultiva non produce effetti giuridicamente
vincolanti per il legislatore regionale. Sicuramente, il referendum
è una bella espressione di partecipazione politica popolare, un
legame forte tra comunità, o parte di essa, e l'organo pubblico.
Insomma, un'espressione di orientamento e di valutazione.
L'avvocato Luciani dichiara che è giuridicamente erroneo
equiparare il referendum consultivo a un qualsiasi esercizio alla
libertà di manifestazione del pensiero da parte di più cittadini;
si rivolge all'intero corpo elettorale, o alla relativa frazione di
esso, su un quesito predeterminato e assolve alla funzione di
avviare, influenzare e contrastare processi decisionali pubblici a
carattere normativo, ribadendo che il referendum consultivo non
produce effetti giuridici vincolanti, per cui l'iter necessita di
alcuni passaggi, come scrivere un quesito singolo, omogeneo, chiaro
e completo, ma deve essere il Consiglio regionale che si prende
l'onere e l'onore di scrivere una legge in breve tempo, chiara e
completa nel confronto delle forze politiche presenti in
quest'aula; non oggi, avevo chiesto personalmente in una delle
ultime riunioni di PCP che nel 2023, a metà mandato, si scrivesse
la norma per rendere stabile la legislatura per almeno 5 anni.
Certo, ogni partito, movimento, gruppo consiliare, avrà delle
puntuali richieste da evidenziare, ma alcuni punti fermi devono
essere scritti chiaramente, devono essere il fondamento su cui
costruire una solida e duratura maggioranza.
Alcuni mi hanno ricordato che non esistono maggioranze bulgare,
la storia del Consiglio ci ricorda che di inciampi ce ne sono stati
tanti, quindi sono gli eletti che devono essere responsabili,
propositivi, efficaci e veloci. Non mi addentro nei singoli casi
che tutti conosciamo, a parte il trasformismo, il programma di
legislatura, le dimissioni improvvisate, se non c'è condivisione e
una sincera disponibilità politica non si va da nessuna parte; sì,
allora, che in questi casi, si è minata la stabilità. Bisogna avere
il coraggio di scrivere a breve una legge condivisa, chiara e
precisa, con articolazioni puntuali; siamo a metà mandato e
possiamo farlo, giusto per far capire e far recuperare fiducia
nelle istituzioni e negli strumenti di partecipazione, come
previsto dalla legge 19/2003, per rafforzare l'autonomia e la
decisione del Governo regionale; come ricordato dall'avvocato
Morrone, parole che vorrei fare mie in questa sala, in questo
preciso momento.
Infine, in Commissione, sui giornali, nelle conferenze stampe si
è detto molto della stabilità, mi fa specie - mi assumo la
responsabilità della dichiarazione - che la stabilità sia citata da
chi l'ha minata nel 2021. Fino ad oggi, con coscienza e
responsabilità, la maggioranza ha retto malgrado la scissione, le
convinzioni fondamentalistiche su certi temi, per poi portare a
solo scontri verbali; il concetto di responsabilità viene minato in
ogni occasione... la politica fine a se stessa non ha futuro, la
politica è condivisione, confronto e sostegno, però le iniziative
da mettere in atto hanno ben altri obiettivi, un futuro solido e
progressista e anche liberale, se liberale vuol dire rispetto di
tutti.
Presidente -
Consigliere Marguerettaz, ne ha facoltà.
Marguerettaz (UV) -
Non per un intervento, ma per una
mozione d'ordine. Se può, gentilmente, invitare le due colleghe a
fianco di non commentare continuamente perché non si può
seguire.
Presidente -
Consigliera Minelli, ne ha facoltà.
Minelli (PCP) -
Per fatto personale. Perché fa veramente
specie che un'accusa di questo genere arrivi in questo momento
dalla persona che in questo Consiglio regolarmente chiacchiera e
impedisce anche solo di ascoltare alle altre persone. Quindi, se
lei fa una ripresa a noi, le chiedo semplicemente di farlo poi
tutte le volte che si creerà questa situazione, perché si è creata
praticamente a ogni Consiglio dal 2020 ad arrivare a oggi.
Presidente -
L'invito, ovviamente, è generale e in tutte
le occasioni non soltanto in certe occasioni, vale sempre per
tutti. Assessore Caveri, ne ha facoltà.
Caveri (VdA Unie) -
Parlo da questi banchi a nome del
gruppo. È stato molto interessante ascoltare il presidente Restano
nella ricostruzione dei due pareri contrastanti fra di loro, che
dimostra come il diritto costituzionale non sia una scienza esatta,
quindi non è la chimica, non è - guardo il Presidente - la fisica,
ma è una materia che può essere interpretata in maniera
differente.
Io darò una valutazione politica, perché non ci sarebbe niente
di peggio di passare la mattinata a nasconderci dietro dei
paraventi giuridici, alcuni dei quali anche abbastanza bizzarri,
nel senso che secondo me il parere Luciani era tombale, ma
evidentemente c'è stata una rincorsa fino all'ultimo miglio per
cercare di dimostrare il contrario.
È molto interessante immaginare che noi oggi ci troviamo a
trattare una materia fondamentale per il futuro della Valle d'Aosta
come la forma di governo e si pensa di fare questo a colpi di
referendum.
Prima il propositivo è fallito e quindi si è passati al
consultivo, facendo finta che si trattasse, più o meno, di uno
stesso strumento. Io mi permetterò di dare un'opinione anche sulla
base del fatto che questo famoso articolo 15, che è il papà delle
norme successive, è stato scritto da me, ovviamente all'interno
della I Commissione Affari Costituzionali, all'epoca in cui ci fu
questa riforma importante degli Statuti di autonomia. Ma prima di
farlo, vorrei ricordare come il percorso delle norme e della loro
capacità d'incidere sia un percorso antico.
La prima forma costituzionale che i Valdostani hanno conosciuto
è stato lo Statuto Albertino nel 1848, un secolo dopo la
Costituzione, con l'articolo 116 che ha riconosciuto una
particolare forma autonomistica della Valle d'Aosta e poi, qualche
mese dopo, un mese dopo, l'approvazione, la pubblicazione dello
Statuto di autonomia. Era estremamente debole dal punto di vista
della forma di governo perché, in realtà, come voi ricorderete,
tutto passava attraverso una legge elettorale che pesava sulla
forma di governo che, fino a una riforma costituzionale che
presentai nel 1989, era una legge dello Stato. Una legge prima
maggioritaria poi corretta in proporzionale, solo da allora - ma
con moltissimi limiti - si ottenne questa facoltà per il Consiglio
regionale stesso di dotarsi di una legge per la propria
elezione.
Dobbiamo, poi, andare alla temperie degli anni '90 e degli anni
2000, quando sul regionalismo si è cominciato a ragionare nel
quadro di una riforma complessiva della Repubblica. Ricordo la
Commissione Bicamerale De Mita-Iotti, che ha lavorato dal '92 al
'94; ricordo la Commissione D'Alema nel '97, entrambe - come la più
vecchia bicamerale Bozzi - fallirono, nel senso che non si riuscì
ad avere una riforma complessiva della Repubblica, ma ci si dovette
accontentare, per così dire, di quella riforma del Titolo V, cioè
della parte del regionalismo, che diede vita anche successivamente
alla riforma degli Statuti di autonomia sotto il profilo della
forma di governo.
Sono stati anni estremamente interessanti, in cui, bisogna dire,
il mondo della politica italiana aveva cominciato a ragionare in
termini che piano piano si sono ristretti, in termini di un
regionalismo più avanzato. Va dato atto che la nascita all'epoca
della Lega diede una spinta forte a queste riforme, io ebbi la
possibilità nella Commissione Bicamerale De Mita-Iotti di essere
vicino a Gianfranco Miglio e quindi uno dei teorici del federalismo
che più di altri conosceva perfettamente la situazione degli
Statuti speciali; poi non starò a discutere sui cambiamenti
successivi della Lega, che ha un po' abbandonato il campo del
federalismo, ma questo sarebbe un tema di polemica politica
assolutamente inutile.
Perché è importante? Perché quando si trattò della Valle d'Aosta
l'imposizione che veniva dei membri di tutti i partiti all'interno
di questa Commissione era quella di dire: "Ma visto che andiamo
verso l'elezione diretta del Presidente della Regione per tutte le
altre Regioni a Statuto speciale, eccettuata la situazione della
Provincia Autonoma di Bolzano, perché voi Valdostani insistete per
avere una norma (questo articolo 15) che lascia invece un campo
largo?" All'epoca, la discussione ci fu da parte mia con il
Consiglio regionale e non emerse da parte di nessuno una posizione
di tipo presidenzialista secco, anzi, alcuni partiti politici
all'epoca erano per il Direttorio.
Io ricordo alcuni interventi di un autorevole esponente della
Sinistra alle mie spalle, tra il pubblico, che aveva sposato la
tesi direttoriale, cioè di una rotazione continua del Presidente
sotto il profilo del modello svizzero, per evitare che ci fosse
quel cesarismo che all'epoca veniva imputato, in particolare, al
presidente Rollandin, ma anche a Presidenti precedenti, cioè di una
forma che andava al di là del
primus inter pares
.
Quindi, a fronte di questa minaccia - lo dico sorridendo,
Rollandin lo sa - si era detto: vabbè, allora al posto di avere un
Presidente forte, facciamo un Presidente ogni 6 mesi come fanno gli
Svizzeri e andiamo avanti così. In realtà, all'interno della I
Commissione ci fu il convincimento, alla fine, che si dovesse
tenere questo campo largo. Poi, successivamente, voi sapete che
questa norma, curiosamente, venne approvata in prima lettura nel
1999 dalla Camera dei Deputati e, nello stesso periodo, la Valle
d'Aosta era impegnata con la famosa Commissione Speciale per le
Riforme istituzionali (presieduta dal collega Roberto Nicco), che
lavorò a lungo con moltissime audizioni, con moltissime
comparazioni della situazione delle autonomie differenziate, anche
in diversi Paesi europei. Poi questo lungo lavoro e corposo lavoro
fallì e non ci fu nessuna riforma particolare, diciamo completa e
questo, in qualche maniera, bisogna essere onesti, si collega anche
con una profondissima delusione che ci fu nell'approvazione della
riforma del Titolo V della Costituzione, dove il 116 rimase tel
quel, l'unica cosa che riuscì a mettere è il bilinguismo; cioè oggi
è Regione Valle d'Aosta-Vallée d'Aoste, ma non si ottenne quel
principio dell'intesa che veniva, in qualche maniera, atteso da
parte di tantissimi perché è del tutto evidente che oggi il rischio
per una riforma complessiva dello Statuto è che- con i meccanismi
attuali del 138 della Costituzione - inviato in Parlamento quel
testo possa essere profondamente modificato e perfino
stravolto.
Quindi, negli anni, si è ragionato di dire: "Mah, teniamoci quel
che c'è", con la riforma dello Statuto del 1993 avevamo comunque
ottenuto le norme di attuazione stabili che, in qualche maniera,
rendono più dinamico il meccanismo statutario potendo aggiungere
delle materie, o aggiungere delle competenze anche rispetto alla
legislazione dello Stato. Quindi è del tutto evidente che oggi noi,
invece, ci confrontiamo su una logica diversa, cioè su una logica
di riflessione su questi istituti previsti dall'articolo 15: il
referendum propositivo che, a mio avviso, il Consiglio regionale ha
normato in maniera assolutamente bizzarra, per cui uno fa una
proposta e, sostanzialmente, se i meccanismi sono in un certo modo
ci si sostituisce al ruolo di legislatore, che secondo me deve
essere saldamente nell'istituzione regionale, perché il nostro è un
sistema democratico elettivo. Può non piacere, eh, può non piacere
questa idea dei referendum che vanno a sostituirsi agli eletti,
quasi sempre ce l'hanno le forze politiche che non sono
rappresentate in Consiglio o sono largamente minoritarie
all'interno di queste; forse le due colleghe dovrebbero ragionare
sul loro isolamento politico rispetto a un idem sentire del resto
dell'Aula, perché o siamo tutti matti oppure, evidentemente, questa
vostra proposta di forzare la mano, in qualche maniera, non può
essere condivisibile.
Viviamo, può non piacerci, in una democrazia rappresentativa e
sentirmi dire ancora ieri, addirittura con change.org: "Voi dovete
fare il referendum perché lo chiede il popolo", beh, questo è
populismo, populismo e demagogia allo stato puro! Questa è la
triste verità, perché se noi decidiamo che la democrazia passa
attraverso internet, i social, cose di questo genere, bene, allora
lasciamo perdere, facciamo altre cose, smettiamo di fare politica e
incominciamo a lavorare su degli algoritmi che, in qualche maniera,
convincano la popolazione su di una democrazia digitale, che a me
personalmente spaventa e non piace.
Esiste, in fondo, un'incomprensione nei confronti del mondo
autonomista. Molto spesso ci sono delle curiose aggregazioni, più
pars destruens che pars construens - usando un'espressione che
piacerà a un collega colto qui in Aula -, noi ci troviamo di fronte
alla nascita di comitati, comitatini, contro comitati che servono,
in qualche maniera, per delegittimare la logica assembleare
democratica di un organo come questo. Petizioni, referendum, son
tutte cose ottime, ma non esiste un potere sostitutivo, non esiste
un potere sostitutivo agli organismi e agli organi democratici.
Quindi dovendo, in soldoni, arrivare al perché oggi dobbiamo
dire di no, in parte l'ho già detto: non si può come Tarzan passare
dal referendum propositivo al referendum consultivo, facendo
semblant che si tratti più o meno della stessa cosa. Non si può
immaginare che una legge statutaria, qual è quella sulla forma di
governo, sia una legge come le altre, questa è una legge che ha già
dei meccanismi di controllo democratico, quindi la possibilità, in
assenza di certe maggioranze, di poter svolgere dei referendum; se
la maggioranza è quella prevista si può immaginare un meccanismo di
raccolta di firme dei Consiglieri o un certo numero di firme,
quindi non c'è nulla d'impositivo, ma esiste già un meccanismo. E
non il paradosso di una doppia consultazione e di un patchwork di
richieste al popolo che poi non inciderebbero realmente, perché
quello consultivo è un referendum in cui, sì, si dice qual è l'idem
sentire, dopodiché l'organo democratico che noi rappresentiamo può
fare anche il contrario.
Quindi perché spingere sull'acceleratore e dire, invece, che
questa decisione di oggi deve essere drammatizzata politicamente? È
ovvio, siamo qui, facciamo politica, quindi la ricerca di adepti,
di sodali, di iscritti, di simpatizzanti è del tutto legittima,
quindi io non critico in sé questa scelta di drammatizzazione,
però, devo dire, non la condivido affatto. Capisco che fare una
falange macedone, essere contro, in qualche maniera, crea squadra;
è molto più difficile il ragionamento, dire: come la facciamo
questa forma di governo, quale tipo di legge elettorale, quale
ruolo dei Presidenti, quale ruolo della Giunta, quale ruolo... No,
si semplifica partendo da un concetto: l'uomo o la donna soli al
comando, con l'evidente contraddizione che poi quando qualcuno a
Roma parla di presidenzialismo, ah, allora il presidenzialismo
potrebbe andar bene ad Aosta ma a Roma non andrebbe bene. Non lo
dico esprimendo un giudizio sul presidenzialismo a Roma, però noto
che è del tutto evidente che esiste uno stridio tra atteggiamenti
che alcune forze politiche hanno assunto ad Aosta e certe cose che,
invece, dicono a Roma.
Concludo con un pensiero, o con due pensieri. Il primo, io non
conosco il professor Morrone e naturalmente ne ho grande rispetto:
professore dell'Università di Bologna, la più antica università
italiana; però ho trovato un articolo interessante in cui il
professore criticava in maniera molto feroce il referendum della
Lombardia e del Veneto per l'applicazione di quella parte che è
stata aggiunta all'articolo 116 della Costituzione, che prevede la
cosiddetta autonomia differenziata.
Voi sapete che Veneto e Lombardia hanno deciso, per dare una
spinta a Roma per l'ottenimento assai contrastato di questa
autonomia differenziata, hanno fatto dei referendum. Scrive Morrone
in un commento contrario a queste espressioni di voto dei Veneti e
dei Lombardi: "Il referendum, aldilà delle classificazioni
elaborate della dottrina, è e resta uno strumento politico
straordinario, lasciarlo in balia degli interpreti significa
trasformarlo in una minaccia per le istituzioni che devono farsi
carico di portarne a effetto il risultato, in una minaccia per la
stessa democrazia".
Beh, insomma, è un'interpretazione interessante - no? - che si
potrebbe rivolgere anche a chi con un referendum consultivo cerca
in qualche maniera di coartare la libertà di un'assemblea come la
nostra, che si troverà - e con questo davvero mi avvio alle
conclusioni - si troverà di fronte alla necessità di una riforma
profonda e intelligente delle nostre istituzioni. Perché non è che
possiamo far finta di niente rispetto ai rischi d'instabilità,
rispetto ai rischi anche di delegittimazione da parte dell'opinione
pubblica a fronte, come dire, di eterni litigi, di eterne
incomprensioni. Questo riguarda spesso anche la qualità del nostro
lavoro, in cui molto spesso il Consiglio Valle è più, come dire,
impegnato negli atti ispettivi che sono legittimi e importanti
rispetto, però, a una capacità di una legislazione efficace; i
rapporti sempre delicati fra il Governo regionale e ruolo del
Consiglio; come porsi nei rapporti con i parlamentari eletti; come
immaginare di essere più efficaci - tante volte ne abbiamo discusso
- rispetto al fatto che oggi non esiste esclusivamente un rapporto
tra noi e Roma, ma è diventato una triangolazione anche con
Bruxelles e quindi una direttiva o un regolamento oggi possono
incidere sui nostri articoli 2 e 3 dello Statuto molto più di
quanto potesse essere in passato. Questi sono i temi che debbono
essere con serietà affrontati.
Oggi dire di no, anche se così verrà spacciato, non è un grave
attentato alla democrazia e alla partecipazione popolare, come
sentiremo come eco dell'eventuale voto negativo di questa
Assemblea. Anzi, forse i promotori multicolor di quest'iniziativa
dovranno incominciare a riflettere sul fatto che la politica è
confronto: può essere confronto dentro questa Assemblea, può essere
un confronto anche con chi non siede in questa Assemblea ma abbia a
cuore i destini e il futuro della nostra comunità.
Certo, in prospettiva forse bisognerà essere ancora più
ambiziosi perché noi possiamo trattare la forma di governo, ma ci
troviamo tutta una parte del nostro Statuto di autonomia che è
oramai vecchio, polveroso, obsoleto, per quanto, come dicevo prima,
un po' rinnovato, come può essere attraverso delle norme di
attuazione efficaci. Però, prima o poi, questo problema di mettere
mano in maniera profonda allo Statuto di autonomia, in un clima che
deve essere un clima di rapporto collaborativo con Roma, nella
speranza che si possa mettere questo principio delle intese. Io
ancora oggi - e l'ho incontrato anche successivamente
all'esperienza parlamentare - rimprovero a un parlamentare, che è
molto caro a voi, come Marco Boato, che fu quello che si mise
veramente di traverso per dire di no all'intesa, che invece avrebbe
sostanziato in maniera forte la nostra autonomia speciale. Perché è
vero che oggi, come dicevo poc'anzi, esiste il rischio di fare uno
Statuto bellissimo che poi nel passaggio parlamentare possa essere
smontato.
Ma tornando e concludendo sulla questione del referendum, non mi
avete convinto, non mi ha convinto il professor Morrone, mi ha
convinto il professor Luciani, quindi anche a nome del Gruppo
esprimo un parere negativo rispetto a un uso demagogico,
populistico e profondamente sbagliato, perché oggi se noi
accettassimo questo utilizzo, faremmo uno stupro nei confronti
dello Statuto di autonomia e questo, ovviamente, non ce lo possiamo
permettere.
Presidente -
Il consigliere Grosjacques si è prenotato.
Pensavo di sospendere, vista l'ora, brevemente per arieggiare i
locali e rinviamo il suo intervento dopo la sospensione.
La seduta è sospesa dalle ore 11:10 alle ore 11:30.
Bertin (Presidente) -
Riprendiamo i lavori. Si era
prenotato il consigliere Grosjacques, a cui passo la parola.
Grosjacques (UV) -
Per alcune considerazioni, in quanto
membro della I Commissione, che ha dibattuto lungamente su questo
tema importante riguardo al referendum consultivo sulla proposta di
legge elettorale.
Intanto voglio ringraziare in quanto membro della Commissione,
la puntuale ed esaustiva relazione del presidente Restano che ha
illustrato tutta l'attività della Commissione mettendo in evidenza,
ovviamente, il parere richiesto dalla Commissione e quello fornito
dal Gruppo PCP, rilasciato dal professor Morrone. È del tutto
evidente che dopo l'intervento del collega Caveri, che ci ha fatto
una
lectio magistralis
sul diritto costituzionale diventa
difficile aggiungere qualche cosa dal punto di vista giuridico,
però voglio farlo, senza retorica, senza abbracciare tesi di
bandiera, ma semplicemente con la consapevolezza di aver analizzato
nel dettaglio tutta la documentazione fornita alla Commissione, che
mi ha permesso, diciamo, di formare un parere, quindi un giudizio
su questa materia.
Devo dire che i due pareri e citerò il parere del professor
Morrone, solo in questa occasione, non perché non ne riconosca
l'autorità, ma perché mi ha convinto nelle sue argomentazioni il
professor Luciani. Citerò il parere del professor Morrone perché,
pur trattando lo stesso tema del parere del professor Luciani
richiesto dalla I Commissione, il taglio che è stato dato, a mio
modesto parere, è stato sostanzialmente diverso. Tant'è che il
parere del professor Luciani risponde in modo puntuale ed esaustivo
ai quesiti che la Commissione ha posto, per non, come argomentato
dalla collega Minelli, si è cercato il parere di un
costituzionalista per limitare il margine di operatività della
Commissione. Io credo, invece, che il parere del professor Luciani,
unitamente a quello del professor Morrone, pervenuto in seguito,
abbiano dato alla I Commissione tutte le informazioni necessarie
per poter formare un giudizio che oggi, ovviamente, viene portato
all'attenzione di questo Consiglio.
Mentre il professor Luciani, come dicevo, ha risposto ai
quesiti, il professor Morrone ha analizzato nel dettaglio il parere
del professor Luciani - non cito il verbo "confutare" perché sono
stato ripreso insieme ad altri colleghi in I Commissione
sull'utilizzo di questo verbo e quindi mi asterrò dal farlo - ha
comunque analizzato nel dettaglio il parere del professor Luciani
mettendone in evidenza, in alcuni passaggi, parti che a suo dire
non collimavano rispetto al pensiero espresso dal professor Luciani
nei suoi testi in rapporto al parere rilasciato a questa
Commissione. In realtà, questo viene ammesso anche dal professor
Luciani, che però si astiene - in modo, secondo me,
deontologicamente corretto - dall'analizzare il parere del
professor Morrone, ricordando - e cito testualmente - "che i pareri
giuridici invero non si danno per esporre le proprie opinioni
scientifiche per quanto in esse fermamente si creda, ma valgono a
rappresentare lo stato della giurisprudenza e i contenuti del
diritto positivo, ancorché l'una o gli altri siano contrari a
quelle opinioni. Al di là delle critiche che legittimamente si
possono esprimere, tuttavia, così come il diritto positivo, la
giurisprudenza costituzionale e quella dei giudici comuni è un dato
che va preso per quel che è, specie laddove, piaccia o non piaccia,
è consolidato".
Il collega Caveri ci dice che la giurisprudenza non è una
scienza esatta, è vero, ma le sentenze del giudice delle leggi
consolidano i principi ed è su quelli che dobbiamo formare il
nostro pensiero e di conseguenza assumere le decisioni con
cognizione di causa. E credo, con molta modestia, oggi stiamo
facendo tutti il compito che ci è stato assegnato.
Rimanendo, quindi, sul parere del professor Luciani, che per
quanto mi riguarda è il parere che ha, in qualche modo, formato il
mio giudizio, il professor Luciani ha chiarito parecchi dubbi in
modo molto puntuale e ha ulteriormente ribadito con una nota
confermativa - quella che ho citato poco fa - che la proposta di
legge n. 58 interviene in maniera incisiva su molteplici profili
della forma di governo regionale, materia che è disciplinata
dall'articolo 15, comma 2, dello Statuto Speciale della nostra
Regione Autonoma e che rientra, pertanto, tra i compiti esclusivi
di questa Assemblea legislativa.
Ovviamente non ripercorrerò tutto quello che il collega
Presidente Restano ha ampiamente delineato, però permettetemi di
dire che, a questo punto, anche sulla base e soprattutto sulla base
delle considerazioni del professor Luciani, la richiesta pare avere
una serie di profili di dubbia ammissibilità, sui quali non credo
sia necessario ritornare, perché ben esplicitati e sostenuti dalla
giurisprudenza costituzionale consolidata; mettendo, però, in
evidenza che il referendum consultivo in oggetto, anziché
concentrarsi su un principio normativo, abbia per oggetto un testo
normativo sul quale è prevista la pronuncia della cittadinanza
attraverso un diverso istituto, che è quello del referendum
propositivo, generando quindi una confusione che deve assolutamente
essere evitata poiché il referendum consultivo è mirato a conoscere
l'orientamento degli elettori su un principio caratterizzante la
proposta di legge, ma non sull'intero testo proposto.
A questo punto, credo che sia importante tornare sulle
considerazioni fatte dalla collega Minelli, sul principio del
rapporto tra il Consiglio regionale e il popolo che prevede lo
strumento del referendum, quando soprattutto cita l'instabilità
della politica. Io vorrei aggiungere, però, negli ultimi anni -
oltre all'instabilità della politica - la degenerazione della
stessa politica, perché - come correttamente citato dal collega
Caveri - ci sono state delle materie che attraverso delle attività
- che esulano dalle attività di questo Consiglio e dalle
prerogative di noi Consiglieri e sulle quali noi come Gruppo
dell'Union Valdôtaine non ci riconosciamo - sono stati portati
fuori degli argomenti che hanno dato origine prima a diffide, poi a
denunce, poi a esposti alla magistratura ordinaria e alla
magistratura contabile che hanno segnato la vita di molti
Consiglieri, alcuni dei quali ancora presenti in quest'aula, e ne
hanno condizionato l'attività sia politica che familiare.
Credo che questo non faccia bene alla politica e non sia il
corretto esercizio della democrazia che ci viene chiesto dagli
elettori. Perché la democrazia e il popolo che viene, infine,
chiamato alle armi tutte le volte che i percorsi che ho citato non
hanno dato il risultato sperato, il popolo o la cittadinanza
valdostana, chiamiamola come vogliamo, si è già espressa su alcune
materie dando fiducia a noi Consiglieri e alle liste che abbiamo
presentato, all'interno delle quali erano ben chiari alcuni temi,
era ben chiaro come la pensavamo su determinate materie. Quindi
questa, che io considero un esercizio di democrazia, è stata
esercitata attraverso un percorso nella sede deputata, che è quella
della I Commissione e, alla discussione della richiesta
referendaria, la I Commissione ha trasmesso a questa Assemblea
tutti i documenti utili ad assumere la decisione, compresi i pareri
di parte, ovviamente, di cui abbiamo parlato un attimo fa.
Tornando sull'articolo 45 della legge 19/2003, che in queste
sedute di Commissioni e anche in quest'aula oggi abbiamo sentito
evocare, l'articolo 45 recita espressamente che il Consiglio Valle
può deliberare, a maggioranza assoluta dei suoi componenti,
l'effettuazione di un referendum consultivo. Quindi "può" e non
"deve" deliberare sull'ammissibilità, e gran parte delle forze
politiche presenti in questo Consiglio, alla luce della
documentazione analizzata, parrebbe orientata a non considerare
ammissibile la richiesta di effettuazione di un referendum
consultivo in materia elettorale e questo è già emerso chiaramente
in sede di Commissione.
Non vengono, quindi, oggi proposti da questa maggioranza
quesiti, da parte dell'Ufficio di Presidenza e della Presidenza del
Consiglio, proprio per il fatto che la richiesta di referendum è
considerata inammissibile; in ogni caso, riguardo alla proposta di
legge 58, proprio perché fin dalla relazione di accompagnamento
evidenzia ben 13 punti qualificanti della stessa - in alcuni dei
quali certamente ci si può riconoscere nell'ambito di una
discussione in quest'aula - che non hanno potuto essere riassunti
in un quesito chiaro, univoco e omogeneo, così come ben esplicitato
nel parere del professor Luciani e così come i plurimi
pronunciamenti della giurisprudenza hanno espressamente
sentenziato, quindi questa proposta non può essere accolta e il
referendum consultivo non può assumere i criteri di
ammissibilità.
C'è però da dire che questo Consiglio ha il compito e il
richiamo all'approvazione di una legge elettorale entro il 2023, è
un richiamo che dobbiamo tutti fare nostro, ma nel prossimo periodo
eserciteremo le nostre funzioni statutarie previste dall'articolo
15 dello Statuto Speciale, impegnandoci tutti, o quantomeno chi
vorrà contribuire alla scrittura, ad approvare una legge elettorale
che vada nella direzione di garantire la governabilità, senza però
che questo significhi doversi omologare alle scelte, pur legittime,
effettuate da altri Consiglieri regionali. Proprio in quanto la
funzione del Presidente della Regione, sulla quale pone l'accento
la proposta di legge 58, ha delle prerogative, a partire dalle
funzioni prefettizie, che sono completamente diverse e non
assimilabili ad altri Presidenti, ad altri Governatori delle
Regioni italiane.
A questo punto, sarà possibile indire un referendum; questa
avrebbe dovuto essere, a mio modesto parere, la prassi della
proposta di legge 58: avviare in Commissione una discussione che
avrebbe portato a un testo di legge che avrebbe anche potuto non
piacere a coloro che lo avevano proposto, ma a quel punto lì,
statutariamente, ci sarebbe stata la possibilità d'indire un
referendum al quale i cittadini valdostani sarebbero stati chiamati
per esprimere il loro giudizio su quel testo di legge. Credo che
questo avrebbe dovuto essere il percorso.
Per chiudere, vorrei dire che non c'è stata inerzia o mancanza
d'interesse su questo argomento da parte della maggioranza
regionale, io credo che derubricare questo a un mancato interesse
da parte della maggioranza significhi non ricordare quello che è
successo in questi due anni, a partire dall'inizio della
legislatura. Credo che la grandissima parte di questo Consiglio o,
quantomeno, chi ha ritenuto opportuno portare il proprio
contributo, si sia concentrata sulla mitigazione sull'arginare gli
effetti di una crisi pandemica sanitaria che non si riscontrava da
100 anni e che ha messo in ginocchio, o comunque in difficoltà,
l'imprenditoria, i lavoratori e le famiglie valdostane.
Io credo che sia stata data una risposta necessaria,
probabilmente in alcuni settori non sufficiente, ma tutto questo ha
impegnato questa maggioranza e, ripeto, grandissima parte di questo
Consiglio - a prescindere dagli schieramenti - nell'attuazione di
misure che hanno dato delle risposte alla società valdostana. La
legge elettorale è assolutamente importante per stabilire una forma
di governo che dia continuità all'azione amministrativa, ma credo
che il disinteresse non sia corretto da esprimere, perché
l'Amministrazione ha lavorato lungamente e - mi permetto di dire
-proficuamente sui temi che erano in questi due anni, e sono stati
in questi due anni, molto più puntuali e molto più richiedenti
un'attenzione da parte di questo Consiglio regionale.
Quindi, una volta terminati, o mitigati gli effetti della
pandemia, credo che questo Consiglio, con la collaborazione di
tutti e sotto la guida della I Commissione, che è istituzionalmente
competente, avrà la possibilità di raccogliere tutti i contributi
per poter portare all'attenzione di questo Consiglio la miglior
legge possibile nell'interesse della Valle d'Aosta e non per
omologazione rispetto ad altre situazioni nell'ambito
nazionale.
Presidente -
Il consigliere Baccega si è prenotato,
ne ha facoltà.
Baccega (FI) -
Mi piace richiamare un po' di passaggi
perché la giornata odierna è stata, dal mio punto di vista, una
giornata nella quale ho appreso con grande consapevolezza alcuni
percorsi, anche del passato. Voglio citare l'intervento
dell'assessore Caveri che ha sicuramente dato un'apertura ai
diversi percorsi che ci sono stati in questa Regione dove lui era
presente; ma voglio anche citare la relazione del presidente
Restano, dove ovviamente si sono messi in evidenza i due pareri che
sono i due pareri significativi che ci portano a dover decidere.
Una decisione, come dice qualcuno, che il Consiglio regionale deve
prendere ed è sicuramente importante. Certo che è importante, però
deve essere la migliore legge elettorale che si può mettere in
campo.
Tutte le forze politiche nei loro programmi all'inizio, in piena
campagna elettorale, avevano evidenziato e sottolineato l'esigenza
di cambiare quella legge elettorale, quella legge elettorale che
forzatamente fu votata sotto ultimatum di Riccarand, che creò le
fibrillazioni dell'epoca. Quindi è chiaro che abbiamo avviato dei
percorsi, noi fin dall'inizio lo avevamo fatto con un'interpellanza
del febbraio 2021 e qualcuno ci diceva "Ma come mai cominci nel
2021 a parlare di legge elettorale?", perché tutti, tutte le forze
politiche avevo evidenziato l'esigenza di dare stabilità e
concretezza all'azione amministrativa e alla sede politica, tutti.
Avevamo iniziato da quel primo step, poi le cose si sono,
ovviamente, bloccate, la pandemia ha avuto la prevalenza su tutti i
percorsi, ma con una mozione del 2021 si chiedeva l'impegno del
Governo regionale e del Presidente della I Commissione ad avviare
il percorso di approfondimento e una nuova valutazione sulla legge
elettorale. Percorso che è stato avviato, è stato fatto e c'è
stata, nel frattempo, la presentazione del progetto di legge n. 58
da parte di PCP e il mese successivo, il 24 maggio 2022, Forza
Italia ha presentato il progetto di legge elettorale che,
ovviamente, era il nostro ruolo, il ruolo di legislatori, quello di
presentare all'attenzione del Consiglio quello che in campagna
elettorale si era detto e dove si voleva andare.
Lo abbiamo detto a chiare lettere, anche nella mozione di luglio
del 2022 dove, evidentemente, c'era un'unica sintonia tra le due
leggi presentate, ovvero l'elezione diretta del Presidente della
Giunta, della sua maggioranza e del programma di governo che,
ovviamente, la stessa maggioranza doveva avere sottoscritto,
l'unico elemento. Eravamo ampiamente distanti da tutti gli altri
percorsi, i famosi 13 percorsi che il progetto di legge 58
evidenziava, quindi avevamo aderito al CRE proprio per dare un
significato anche a quella volontà di andare nella direzione di
trovare una quadra rispetto alla legge elettorale che,
inevitabilmente, doveva essere portata all'attenzione del
Consiglio.
Poi, il lungo dibattito e l'approfondimento in Commissione ha
dato una svolta significativa al percorso, va detto. Abbiamo un
parere, due pareri: del professor Morrone, commissionato appunto
dal Gruppo PCP e abbiamo il parere del professor Luciani - ho avuto
modo di leggere il suo curriculum e vi assicuro che è di grande
livello - dove si evidenzia la dubbia legittimità,
l'inammissibilità del referendum, soprattutto sulla base di
disomogeneità della richiesta; referendum già dichiarato
inammissibile ovviamente dalla Commissione regionale sui
referendum.
Quindi avevamo due pareri sui quali già erano nate delle
perplessità, ma ovviamente come Consigliere regionale prendo in
considerazione, in grossa considerazione, in forte considerazione
il parere del costituzionalista che il Consiglio regionale ha messo
a disposizione della Commissione.
Poi comincia la farsa, perché io la chiamo una farsa una cosa di
questo tipo, si chiede al professionista che abbiamo udito in
Commissione, che ci ha dato un parere, di chiarire meglio perché
era arrivato un altro parere, appunto dalle colleghe del PCP, del
professor Morrone. Ovviamente, arriva il chiarimento, un ulteriore
chiarimento del professor Luciani e arriva una lettera del
professor Morrone che conclude dicendo: confermo tutto quello che
ho detto.
Ora, abbiate pazienza, ma per chi di costituzionalismo e di
diritto costituzionale, di questioni giuridiche e di argomentazioni
giuridiche non vive tutti i giorni, ovviamente ci sono delle
oggettive difficoltà a interpretare. Però ci presentiamo davanti a
una delibera, una delibera di Consiglio regionale che nel
deliberato conclude dicendo: "formulando, in caso di approvazione,
il quesito da rivolgere agli elettori dei comuni della Regione",
perché? Perché al punto 2 dell'articolo 45 si sottolinea che "la
deliberazione del Consiglio della Valle, che stabilisce
l'effettuazione del referendum consultivo, contiene il quesito da
rivolgere agli elettori.
Ora, come ho detto, da tutti gli interventi, da questo
dibattito, dagli interventi in Commissione, ricordo anche il
collega Sammaritani - che dopo interverrà - che ci aveva dato ampia
apertura rispetto a quali erano i motivi per cui questo referendum
era inammissibile. Allora, ritornando a dire che è necessario e
opportuno che una legge elettorale - lo ha detto poco fa il collega
Grosjacques - debba essere rifatta, rivista, perché quella che è in
atto è davvero una cosa sconcertante e le difficoltà le abbiamo
avute e le difficoltà si sono avute soprattutto nella mancanza di
elettori che sono andati al voto nel 2020. Allora ritroviamoci,
ritroviamoci, chi dice, ha detto che c'è una legge in itinere per
andare ad approfondire la loro legge, mettiamole insieme e
cerchiamo di costruire, all'interno di questi 35 Consiglieri e
Assessori, che si deve e si può fare una legge elettorale che va
nella direzione di una fine a questa stagione di instabilità
politica amministrativa, che negli ultimi anni si è generata, una
legge che dia appunto stabilità, certezze.
Credo che questo vogliano i Valdostani al di là del referendum,
che può avere anche dei costi piuttosto importanti, una legge
elettorale fatta dal Consiglio regionale. Si può fare e si deve
fare, siamo fortemente contrari a usare questo percorso per fare la
campagna elettorale solo di alcuni.
Presidente -
Consigliere Sammaritani si è prenotato, ne
ha facoltà.
Sammaritani (LEGA VDA) -
Questo mio intervento di oggi è
in perfetta continuità tecnica e politica con l'altro intervento
della seduta consiliare del 13 luglio 2022, nella quale il mio
Gruppo consiliare della Lega Valle d'Aosta si schierò a favore del
rinvio della votazione sull'ammissione del referendum consultivo.
In questa perfetta continuità sì, tecnica - ribadisco, con una
certa soddisfazione devo dire - per i motivi appunto tecnici che
poi affronterò, ma anche politica, è importante ribadire anche la
premessa che feci il 13 luglio e che fu questa: che la Lega Valle
D'Aosta è tutt'altro che contraria alle forme di partecipazione
popolare diretta, anzi, siamo coloro che hanno promosso gli ultimi
referendum effettuati in Italia (quelli sulla giustizia) e altri
nel passato. Ma ci sono regole, sia tecniche che di etica politica,
che non devono o non dovrebbero essere mai dimenticate dai
politici, e questo concetto lo riprenderò al termine di questo mio
intervento.
Inutile dire che altre forze politiche di tutti gli
schieramenti, nei mesi passati nei quali hanno insistentemente
perorato la richiesta di referendum consultivo, ben guardandosi
dall'entrare nelle questioni tecniche di buona amministrazione e
buon senso, si sono limitate populisticamente - per propaganda
politica - a dire che chi si fosse schierato contro questo
referendum avrebbe sancito una scelta contraria al diritto degli
elettori di avere voce in capitolo. Così il messaggio che viene
veicolato è questo: "Non volete riformare la legge elettorale" e
quel populismo, meglio, quella strumentale eccessiva
semplificazione del messaggio, che tutti a turno dicono essere
imputabile alla parte avversa, trionfa indisturbata.
Veniamo, invece, agli argomenti più tecnici che, come dicevo in
esordio, sono in parte esattamente quelli che avevo delineato
sommariamente nel mio intervento del 13 luglio e che oggi, alla
luce degli acquisiti successivi pareri dei costituzionalisti, sono
ancor più densi di elementi giuridici. Dicevamo sei mesi fa che non
era opportuno deliberare senza avere le idee più chiare e oggi ne
abbiamo avuto la conferma. Ci sono oggi come allora molte ragioni
tecnico-giuridiche, ma anche di buon senso e finanche
amministrative per ritenere non opportuno votare per l'esecuzione
di questo referendum consultivo.
Innanzitutto, le questioni tecnico-giuridiche. Nel mio
intervento del 13 luglio, a proposito del referendum consultivo,
disciplinato dall'articolo 45 della legge regionale 19/2003,
ricordavo come la giurisprudenza della Corte costituzionale (citavo
proprio la sentenza 496/2000, rammentata anche dai
costituzionalisti che sono stati poi interpellati) abbia affermato
che questo tipo di referendum è sì solo consultivo e non vincolante
per il decisore politico, ma - e uso le testuali parole utilizzate
dalla Corte e richiamate anche dal professor Luciani - "È
giuridicamente erroneo equiparare il referendum consultivo ad un
qualsiasi spontaneo esercizio della libertà di manifestazione del
pensiero da parte di più cittadini". E ancora: "Anche quando non
produce effetti giuridici immediati sulle fonti del diritto, il
referendum assolve alla funzione di avviare, influenzare o
contrastare i processi decisionali pubblici, perlopiù a carattere
normativo". E poi ancora: "Per questo i referendum popolari,
nazionali o regionali, anche quando di natura consultiva sono
istituti tipizzati e devono svolgersi nelle forme e nei limiti
previsti dalla Costituzione o stabiliti sulla base di essa".
Quindi, come correttamente ha osservato il professor Luciani,
per questo la Corte costituzionale giudica, ritiene giuridicamente
e non solo politicamente erronea l'equiparazione tra referendum
consultivo e semplice manifestazione di opinione collettiva.
Dicevo nel mio intervento del luglio scorso: ricordiamolo, è la
prima volta che si vuole ricorrere al referendum consultivo e c'è
qualcuno che la prende un po' alla leggera, tipo: "chiediamo il
parere alla popolazione". Non è esattamente così semplice, anche
perché l'articolo 46 della legge regionale 19/2003 sui referendum
regionali fa rinvio al Capo II della stessa legge e il Capo II è
quello che tratta del referendum abrogativo e dei limiti di
ammissibilità del medesimo. Questo non si può trascurare.
Questo ricordavo in quella seduta e pare oggi che non fosse una
preoccupazione peregrina, perché un imminente costituzionalista
come il professor Luciani si è proprio soffermato su questo rinvio
che l'articolo 46 fa al Capo II della stessa legge. E cosa ci dice
in proposito nel suo parere? Ci dice testualmente: "Si comprende
perciò bene perché ai sensi dell'articolo 46, legge regionale
19/2003, il referendum consultivo, sebbene non sia dotato
dell'efficacia vincolante di quello propositivo, debba al pari di
quest'ultimo svolgersi seguendo le regole stabilite per il
referendum abrogativo". Su questo punto vi risparmio, per ragioni
di tempo e anche per il rischio di tediare un po' e per avere
l'attenzione di chi ascolta, il tema e le argomentazioni sulle
norme rinvianti e le norme rinviate, perché questa norma -
l'articolo 46 - è una norma rinviante e cioè che rinvia alla
disciplina prevista al Capo II della stessa legge, dove viene
regolato il referendum abrogativo. Ma sul tema il parere è
tranchant: laddove il referendum consultivo non trova precisa
disciplina, si utilizza quella relativa al referendum abrogativo,
perché la norma, articolo 46, lo dice espressamente.
Cosa dice, invece, in proposito l'altro parere? L'altro parere
dice che il referendum consultivo non ha efficacia vincolante,
quindi non è soggetto a regole stringenti, salvo quanto
teoricamente stabilito dall'articolo 45 (cioè il numero di firme,
tempi di presentazione, oggetto del referendum). In sostanza, i due
pareri, partendo dalle stesse norme, come spesso accade
nell'interpretazione del diritto, prendono due strade divergenti:
il primo parte dalle pronunce costituzionali che affermano come
anche il referendum consultivo non abbia un'efficacia limitata a
una consultazione orientativa, ma di fatto entra nel procedimento
di formazione della volontà del legislatore. Sottolinea, quindi,
tutte le relative conseguenze e cautele in ordine alle regole da
seguire, quindi alla sua ammissibilità, all'inidoneità del
referendum consultivo per avere ad oggetto interi testi normativi,
ma piuttosto principi; al quesito da formulare, quindi il tema
della omogeneità e della coerenza del quesito; alle possibili
interferenze con altri referendum nel caso - come il nostro - di
legge a forza passiva rinforzata, cioè quelle leggi come la legge
elettorale che, in forza dell'articolo 15 del nostro Statuto, non
si esauriscono nel loro procedimento di formazione con la loro
pubblicazione, ma prevedono già l'espletamento di un possibile
referendum confermativo, esattamente con lo stesso numero di firme
(un cinquantesimo degli elettori) per arrivare alla vera e propria
promulgazione.
Il primo parere quindi, dicevo, partendo dalle pronunce
costituzionali che di fatto attestano che anche il referendum
consultivo non è un referendum a schema libero - è un'espressione
proprio della Corte costituzionale - ritiene che così come
proposto, nella materia elettorale e complessa che ha per oggetto,
con un quesito difficile da individuare perché non riconducibile ai
principi di chiarezza, univocità, omogeneità e coerenza, se non
violando la volontà dei sottoscrittori, è inammissibile.
Il secondo, invece, attribuendo al referendum consultivo una
portata molto più ridotta, ritiene che i limiti alla sua
ammissibilità siamo quasi inesistenti, superando ogni questione sia
su una norma di rinvio (articolo 46), sia su quella estremamente
delicata della formulazione del quesito e, sarebbe opinione
dell'estensore, di esclusiva competenza del Consiglio. In sostanza,
afferma il professor Morrone che il Comitato referendario avrebbe
solo l'onere di formulare in modo del tutto generico la richiesta
di referendum, anche se essa ha a oggetto un intero testo normativo
- come nel caso che oggi ci occupa - e poi sarebbe al Consiglio,
quando va a deliberare, di far sì che il quesito corrisponda alla
volontà dei richiedenti e soprattutto dei firmatari, direi.
Questo passaggio, a mio modesto avviso, contiene un salto
logico. Perché dico questo? Il referendum d'iniziativa popolare,
come questo di oggi, è una richiesta che un numero di elettori
firmatari ha fatto sull'intero provvedimento di legge, molto
articolato, pieno di principi e norme nuove e diverse da quelle
vigenti. Basti dire che la legge 58 su cui è stato richiesto il
referendum contiene almeno 6-7 principi cardine, se vogliamo essere
più precisi e puntigliosi io ne ho individuati addirittura 15, che
sono: l'elezione diretta del Presidente e della maggioranza, la
percentuale di voti per vincere al primo turno (40%), il
ballottaggio in caso di mancato raggiungimento del 40%, il premio
di maggioranza (21 seggi), i seggi riservati alla minoranza (11),
la mozione di sfiducia demolitiva non costruttiva, i limiti di
mandati del Presidente (2) e non candidabilità nemmeno più a
Consigliere, numero massimo di Assessori (6), soglia di sbarramento
al 4%, firme per presentare le liste (300), una o due preferenze
con obbligo di diverso genere per la seconda, minimo 40% per ogni
genere in lista, obbligo di presenza di entrambi i generi in
Giunta, estensione dell'elettorato passivo ai diciottenni, spoglio
centralizzato. Sono quindici. Questo è un dato oggettivo, lo
segnalavo già 6 mesi fa.
Come si può procedere ad un referendum per conoscere il parere
della popolazione su un'intera legge che introduce 15 principi
nuovi, ma che dovrebbe essere articolato su una, due, massimo tre
domande secche che prevedono una risposta precisa: sì o no?
Per correttezza dovremmo interrogare l'elettore votante su tutti
i principi sottoscritti dai richiedenti referendum, quindi circa 15
domande, domande che su certi argomenti diventa difficile,
addirittura fuorviante ridurre le risposte "sì o no", tipo: vuoi la
soglia di sbarramento al 4%, sì o no? Quale sarebbe la conclusione
che il decisore politico dovrebbe trarre dalla risposta che
prevalesse, positiva o negativa che fosse? Nessuna. Vogliamo
trasformare il nostro referendum in un esame a crocette, magari
diamo mezz'ora di tempo all'elettore dentro la cabina di voto?
Chi perora pervicacemente l'ammissibilità di questo referendum,
così come è stato richiesto, sulla legge 58, si dimentica che le
firme sono state raccolte sull'intera legge e oggi vorrebbe che il
Consiglio estrapolasse da una richiesta così generica, una
richiesta generica su un testo complesso e articolato su almeno 15
principi, uno, due, massimo tre di questi principi. Ma questo, come
sottolineato anche dal professor Luciani, richiederebbe
d'interpretare e probabilmente disattendere la volontà di chi ha
firmato. Da quel che sappiamo noi, chi ha firmato ha sottoscritto
la richiesta di referendum sull'intera legge, mica su uno, due o
solo tre di questi principi. Dovremmo essere noi a scegliere come
afferma il parere richiesto dal PCP? Ma il Consiglio mica ha
ritenuto di proporre questo referendum, perché mai dovrebbe ora,
oggi, decidere lui - e lo poteva fare - quale sia il quesito,
interpretando la volontà dei firmatari se la richiesta del
referendum viene da altra fonte?
Sul tema chiave del quesito occorre ancora osservare che il
comma secondo dell'articolo 45 della legge regionale 19 dice che la
deliberazione del Consiglio che stabilisce l'effettuazione del
referendum consultivo contiene il quesito da rivolgere gli
elettori. A ben vedere, la norma non dice che deve essere il
Consiglio a stabilire quale sia il quesito. Ma allora la richiesta
deve essere un'altra, doveva essere: visto che vi sono all'esame
delle leggi in materia elettorale, vogliamo che gli attori si
pronunciano su questo principio o quest'altro principio? Esempio,
vogliamo o no l'elezione diretta del Presidente? Vogliamo o no un
massimo di sei Assessori? Vogliamo o no portare l'elettorato
passivo ai diciott'anni? Eccetera, eccetera. Allora ci sarebbe
stato rispetto della volontà precisa di chi andava a firmare per il
referendum e il Consiglio avrebbe davvero compreso l'orientamento
della popolazione, o almeno di quella parte che sarebbe andata a
votare, chiaramente.
Se oggi votassimo per espletare questo referendum, naturalmente
senza violare la richiesta di firmatari di pronunciarsi sulla legge
58, cosa capiremmo? Capiremmo che la popolazione vuole o meno la
legge 58 e quindi tutta la legge? Tutti i principi in essa
contenuti? Solo alcuni? Non lo capiremmo. Ma oggi non sappiamo
nemmeno se chi ha firmato voleva esattamente questo, come tutto
sommato ha rilevato correttamente il collega Cretier. Basti vedere
gli appelli che fanno i partiti che sostengono il referendum, ne
prendo uno per tutti: Rete Civica, credo di ieri o l'altro ieri, ha
fatto un appello rivolto a noi Consiglieri, cito testualmente:
"Perché mercoledì 11 gennaio si esprimano a favore della
consultazione popolare sulla riforma elettorale regionale". Ma non
è questo l'oggetto della domanda di referendum. La richiesta di
referendum dice una cosa diversa, la richiesta di referendum
prevede alcune persone che dicono: "i quali, al fine di conoscere
l'orientamento degli elettori sulla proposta di legge regionale
58/16, recante "Norme per l'elezione del Consiglio regionale della
Valle d'Aosta" depositano la richiesta di referendum consultivo di
iniziativa popolare sulla proposta di legge regionale 58/2016", è
tutto qua, è questa la richiesta che è stata fatta ed è questo su
cui hanno firmato i richiedenti, i cittadini richiedenti.
Quindi il referendum non è stato chiesto sulla riforma
elettorale regionale, è stato chiesto sulla proposta di legge 58,
depositata da due Consiglieri regionali e che è esattamente quella
stessa oggetto di referendum propositivo dichiarato inammissibile
dalla Commissione regionale per il referendum.
Allora non prendiamoci in giro, questa è una manovra politica
per far esprimere i cittadini su una precisa proposta di legge
uscita dalla porta e che si vuole fare rientrare dalla finestra,
ben sapendo che il referendum consultivo condiziona, eccome, il
decisore politico, l'ha detto espressamente la Corte
costituzionale. Peccato che il Comitato abbia sbagliato a formulare
la richiesta: la richiesta è generica, ha ad oggetto l'intera legge
e non uno o pochi dei suoi numerosi principi e non consente,
quindi, di individuare un quesito omogeneo e coerente, tale da
consentire al votante di esprimere un voto libero e consapevole.
Anche questi sono concetti espressi dalle sentenze costituzionali e
ricordati dal parere del professor Luciani.
Rispettare la volontà di chi ha firmato, perché, altrimenti,
violeremmo questa volontà e andremo a indire un referendum
illegittimo, peraltro creando un precedente pericoloso. Questo
referendum non si può fare e comunque non sarebbe opportuno farlo.
Non si può fare perché è inammissibile, in assoluto, e soprattutto
è inammissibile così come formulato dai richiedenti, perché avrebbe
ad oggetto una legge a forza passiva rinforzata e perché avrebbe ad
oggetto un intero provvedimento e non dei principi. E, ancora,
perché porterebbe a formulare uno o più quesiti non omogenei e
coerenti, come invece richiedono la nostra legge e le pronunce
costituzionali.
Pertanto, per chiudere, al di là della propaganda politica
sempre molto forte su questi temi, noi oggi non ci pronunceremo a
favore di questo referendum, perché abbiamo forti dubbi sulla sua
ammissibilità, perché abbiamo fortissimi dubbi sulla sua utilità,
perché riteniamo che il risultato di questo referendum non sarebbe
quello di orientare il decisore politico, ma piuttosto quello di
disorientare l'elettore.
Non ci pronunceremo a favore ben sapendo che la propaganda
politica strumentalizzerà questa nostra scelta fondata su ragioni
tecniche e politiche, ma il mio Gruppo ritiene di essere oggi di
fronte alla scelta tra ciò che è giusto e ciò che è facile e noi
per il mandato ricevuto da chi ci ha votati sceglieremo ciò che
riteniamo giusto.
Presidente -
Consigliere Carrel, ne ha facoltà.
Carrel (PA) -
Condivido quanto detto dal collega
Sammaritani, che ha fatto sicuramente un'analisi tecnica molto
approfondita e che sta sicuramente nelle sue competenze. Io credo
che chi ci ascolta abbia potuto oggi comprendere bene le differenze
tra referendum propositivo, abrogativo, consultivo e confermativo e
potremmo continuare tecnicamente e giuridicamente a motivare il
perché di determinate scelte. Però credo altrettanto che debba
essere chiaro che questa è anche e soprattutto una scelta politica,
e come Gruppo su questo ci teniamo a sottolineare che, a fronte
della presentazione di due proposte di legge - una la 58 delle
colleghe Minelli e Guichardaz, e una, la 67 dei colleghi di Forza
Italia - abbiamo iniziato a discutere su quella che potrebbe
essere, quella che dovrebbe essere, dal nostro punto di vista, la
legge elettorale che questo Consiglio dovrà affrontare.
Non dobbiamo dimenticare l'importanza del confronto all'interno
dei movimenti, delle proposte che i movimenti possono fare e
portare avanti attraverso anche i propri Consiglieri o attraverso
tutte le varie forme che la legge consente di utilizzare. Questo
credo che porterà il nostro Gruppo a fare delle proposte sui vari
punti, alcuni concordano con la legge 58, altri invece concordano
con la proposta di legge 67 e altri sono totalmente nuovi, ma sui
quali ci confronteremo in Commissione e in Consiglio, perché è
questo il luogo appropriato per affrontare determinate
discussioni.
Lo dico perché, e torno sul ruolo e sull'istituto del referendum
consultivo, perché esso è un parere che non è vincolante e non
concorre a formare la volontà degli organi che li hanno indetti ed
è questo il punto base su cui deve fondare la nostra riflessione
politica. Perché abbiamo capito bene che la proposta di legge 58,
così com'è, è proposta solamente da 2 Consiglieri su 35 e andare
oggi a chiedere il parere dei Valdostani sulla proposta di legge 58
non ha un senso. Non ha senso perché, semplicemente, dopo il
referendum comunque la discussione dovrebbe tornare in I
Commissione e in Consiglio regionale e i problemi che avremmo dopo
il referendum sono identici a quelli che avremmo oggi.
Cosa diversa sarebbe stata se questa proposta di legge fosse
stata condivisa almeno dalla maggioranza dei Consiglieri, se non da
una maggioranza qualificata, lì allora poteva avere un senso
procedere con un referendum consultivo con il fine di evitare,
magari, il referendum confermativo; perché, ovviamente - e lo ha
ricordato bene l'Assessore Caveri prima - il nostro Statuto prevede
la possibilità di avere un referendum confermativo su una materia
così delicata e difficile da sviscerare, come ha ben rappresentato
il collega Sammaritani prima.
Allora qual è il senso della proposta, del deliberato e della
delibera di oggi? Diventa difficile comprenderlo, ma semplicemente
perché stiamo cercando di chiedere ai Valdostani qualcosa su cui
non abbiamo un accordo, su cui non abbiamo ancora, tra tutti,
intenzione di procedere. Allora lì sì che entra quello che è il
rapporto, che ha giustamente citato la collega Minelli, tra
istituzioni e popolazione. Un rapporto delicato, difficile da
gestire, un rapporto su cui non dobbiamo abusare, perché nel
momento in cui abusiamo e andiamo al referendum, facciamo il
referendum, dopodiché magari vince il sì o vince il no, qualunque
sia l'esito del referendum ci troviamo qui e dobbiamo di fatto
discutere della legge e arrivare a una soluzione. E se non
arriviamo alla soluzione che ci hanno consigliato, su cui ha votato
la popolazione, a quel punto cosa succede? Rischiamo realmente oggi
di abusare di populismo e di incrinare ancora più quello che è il
rapporto istituzione-popolazione, che è molto delicato e su cui
dobbiamo sicuramente lavorare in una certa maniera.
Ecco perché come Gruppo consiliare siamo sicuramente favorevoli,
e questo credo che sia lo spirito- al di là come spiegato
tecnicamente da Sammaritani - di chi ha firmato la proposta del
referendum, lo spirito è quello di: "trovate una soluzione" e
dobbiamo trovarla noi, come Consiglieri. Come Gruppo consiliare ci
esprimiamo sicuramente favorevoli e ribadiamo di avere la volontà
di discutere di diversi problemi già più volte sottolineati ed
evidenziati.
Ma quello che credo sia giusto, anche in questa breve
dichiarazione, è ringraziare il lavoro della I Commissione, perché
il testo del deliberato del 13 e 14 luglio che veniva presentato a
questo Consiglio era un testo decisamente diverso da quello che è
oggi proposto con emendamento dalle colleghe Minelli e Guichardaz.
Il testo del 13 luglio chiedeva di approvare un referendum nel
quale si chiedeva: "Siete voi favorevole all'approvazione della
proposta di legge regionale n. 58, che prevede, in particolare,
l'elezione diretta del Presidente della Regione, della maggioranza
a lui collegata, di un premio di maggioranza, una soglia di
sbarramento al 4%, l'eventuale ballottaggio, un numero massimo di 6
Assessori, la presenza di entrambi i generi in Giunta, la doppia
preferenza di genere, la riduzione del numero di firme per la
presentazione di una lista, lo spoglio centralizzato delle schede,
l'elettorato passivo esteso ai diciottenni e disposizioni in
materia di formare un governo"? Beh, una risposta per un insieme di
domande molto difficili.
Oggi, invece, anche alla luce dei pareri del professor Luciani e
del professor Morrone che hanno contribuito a questo lavoro della I
Commissione, i quesiti sono diventati tre e, ovviamente,
l'approccio è sicuramente diverso, ma non è quello su cui stiamo
discutendo, perché chi ha raccolto le firme e chi ha firmato ha
firmato sulla proposta di legge 58. Quindi potremmo sicuramente
andare avanti e confrontarci su tante questioni, ma credo che sia
sbagliato chiamare un referendum nel momento in cui quest'Aula non
ha ancora discusso della legge elettorale e sicuramente quello che
è l'invito, che io recepisco dai firmatari e dalla discussione oggi
avvenuta in Aula, è che dobbiamo sicuramente iniziare a lavorarci.
E quando ci sarà una maggioranza, una maggioranza qualificata che
avrà le idee chiare sulla proposta di legge per la prossima legge
elettorale, allora potremo scegliere se fare un referendum
consultivo - come Consiglio regionale e non come singoli
Consiglieri, o come singoli Gruppi consiliari - oppure procedere
all'approvazione e verificare se vi sarà un referendum confermativo
oppure no.
Questo è l'iter rispettoso della popolazione che oggi ci ascolta
e ci vede spesso litigare, senza capire il perché litighiamo. Non
stiamo discutendo oggi se dare la parola ai Valdostani sulla legge
elettorale, stiamo decidendo se dare la parola ai Valdostani su una
legge regionale che rappresenta ad oggi, da quello che ho potuto
capire dai vari interventi, 2 Consiglieri su 35.
 Stiamo rischiando se approviamo questo referendum e portiamo i
Valdostani alle urne di prendere un po' in giro i Valdostani. Noi
come istituzioni non possiamo permetterci di prendere in giro i
Valdostani, arriviamo con dei tempi fissi, definiti a una proposta
di legge e poi decideremo cosa fare, ma non abusiamo dell'uso e
dell'utilizzo e della pazienza anche di chi ci ascolta, perché
credo che questo non sia il modo ideale per rappresentare le
istituzioni non sia il modo ideale per rappresentare la Valle
d'Aosta.
Presidente -
Qualcun altro vuole intervenire?
Consigliera Erika
Guichardaz, ne ha facoltà.
Guichardaz E. (PCP) -
Proprio riconducendo l'ultima frase
del consigliere Carrel, dico che forse c'è un po' di confusione,
oggi non stiamo votando la modifica della legge, ma stiamo votando
per decidere se fare o meno un referendum e sentire la popolazione.
Questo è quello che ci apprestiamo a votare.
Sinceramente, la nostra legge è stata depositata 9 mesi fa,
continuo a sentir dire: "È una priorità, lo vogliamo fare tutti e
via dicendo" e, a distanza di 9 mesi, l'unica proposta di legge che
è arrivata oltre alla nostra è quella di Forza Italia. Il PD ha
mandato delle slide a cui noi abbiamo, oltretutto, risposto dicendo
che avremmo anche voluto un incontro; da luglio a oggi stiamo
aspettando quel famoso incontro di chiarimento. Ecco quindi che
dico: mi sembra un po' prendere in giro i Valdostani.
Adesso risulta che nel 2023, invece, la riforma verrà fatta. In
questi 9 mesi cosa abbiamo fatto? Abbiamo dormito? Credevamo che
non fosse più una priorità?
E, sinceramente, quando mi sento dire che in questo Consiglio
siamo isolate, ne sono anche abbastanza orgogliosa, assessore
Caveri, perché ritengo che, proprio alla luce di quanto è stato
detto ...e quando si parla d'instabilità e di degenerazione della
politica, la risposta che noi diamo è opposta a quella degli altri
Gruppi: noi crediamo che la partecipazione sia il momento più alto
in cui la politica possa esprimersi e non ci sentiamo sminuite nel
nostro ruolo se esistono dei Comitati, come "Valle virtuosa" che ha
portato a non fare un pirogassificatore, o come il Comitato di
Pompiod che ha bloccato quella discarica che io avevo sopra la mia
testa. Ecco, io credo che, anziché delegittimare quei comitati,
molto probabilmente li dovremmo ringraziare.
Non so se quando lei ha parlato di adepti da far rientrare nel
nostro gruppo lei non ha visto le firme delle persone che hanno
sottoscritto quell'appello, non credo che persone come Osvaldo
Chabod, Bruno Milanesio, Jean-Claude Daudry o Roberto Luboz,
decideranno mai d'iscriversi al nostro gruppo consiliare o di
sottoscrivere, di partecipare alle nostre iniziative.
Ecco, alla luce di tutto questo, io dico - e però ho apprezzato
quanto lei ha detto - che è una scelta politica, quindi si decida
se far esprimere o meno i Valdostani su questo tema.
Quando in I Commissione da luglio a novembre si è dormito
dopodiché appare un costituzionalista, ci viene presentato dal
Presidente e si decide - e qui così lo dico - non all'unanimità,
quindi con un giudizio di parte anche quello, perché sennò sarebbe
stato votato all'unanimità, di acquisire un parere. Idem, noi
abbiamo deciso di acquisirne un altro. Dopodiché si parla di
controdeduzioni, ecco io vi invito a leggere il primo punto della
risposta di Morrone proprio rispetto alle controdeduzioni che,
invece, dice che farà semplicemente dei chiarimenti perché la
replica nel merito appartiene alla dialettica giudiziaria. Ecco
questo è quello che ha detto e scritto il professor Luciani nel suo
parere.
Allora, entrambi i costituzionalisti però dicono che si possono
raggruppare i quesiti e sinceramente c'è chi può sposare le tesi di
Luciani, ma dire che si poteva fare su principi costituzionali vuol
dire andare contro quello che c'è scritto nella legge, dobbiamo
farlo su provvedimenti o atti. Quindi, sinceramente, anche su
questo ho dei dubbi.
Permettetemi, non volevo neanche replicare perché non ne valeva
nemmeno la pena, ma quando mi sento accusare di trasformismo io
vorrei regalare al consigliere Cretier il programma con cui lui è
stato eletto e fargli notare che forse rispetto alla questione
dell'elettrificazione, di Cime Bianche, rispetto all'elezione
diretta del Presidente della Regione e rispetto all'ospedale, forse
è lui che dovrebbe farsi un esame di coscienza e dire chi è il
trasformista in quest'aula. Ecco, come vi dicevo, non meritava
nemmeno una risposta, ma credo che possa fare lettura in queste
serate, magari può essergli utile.
Rispetto a quanto diceva l'assessore Caveri sulla presa di
posizione di Morrone su altri tipi di referendum, lo invito a
leggere il parere del professor Morrone che proprio li cita e
sottolinea il fatto che avendo ad oggetto questioni d'interesse
nazionale non potevano essere ammesse a referendum. Quindi c'è
anche la motivazione rispetto a quelle dichiarazioni che lei ha
fatto nella sua arringa.
Presidente -
Il consigliere Marquis si è prenotato, ne ha
facoltà.
Marquis (FI) -
Intervengo a completamento, a integrazione
di quanto già ben esposto dal collega di gruppo Baccega che mi ha
preceduto, che mi ha sostanzialmente rappresentato come posizione
di partito. Credo che oggi, finalmente, arriva in aula, dopo un
percorso travagliato, la decisione sul referendum che è stato
presentato, di ordine consultivo.
In estrema sintesi, siamo ad affrontare una situazione molto più
complessa e complicata di quella che tutti gli attori avrebbero
previsto, diciamo, di dover grattare. Il referendum nasce
sicuramente da una proposta positiva che è stata sposata da tanti
sottoscrittori per cercare di dare una stabilità alla Regione, che
è stata sostanzialmente fondata, incardinata sulla proposta di
legge 58. Però devo dire in termini politici che il tutto nasce
sotto un equivoco, a mio avviso, per poter incardinare la procedura
referendaria nei termini di legge è stata incardinata su una
proposta di legge. Essendo, però, che è la prima volta che ci
troviamo a trattare quest'argomento, poi lungo il percorso sono
emerse tutta una serie di difficoltà. Io ricordo quando come
partito siamo entrati a far parte del Comitato referendario, perché
noi crediamo nella elezione diretta del Presidente della Regione,
abbiamo due numeri in Consiglio regionale, non abbiamo il 51% e
pertanto dovremmo, in termini democratici, confrontarci con tutte
le altre forze per arrivare a trovare una sintesi. Una sintesi che
molto probabilmente potrebbe essere più o meno vicina alla nostra
posizione.
Come dicevo, tutto nasce sotto un equivoco, perché nel mese di
giugno noi abbiamo presentato una proposta di mozione assieme alle
colleghe di PCP dove, sostanzialmente, si chiedeva di procedere ad
approvare un quesito molto chiaro, che era il quesito che tutti
concordavano, che tutte le forze che hanno aderito a questa
iniziativa concordavano, che era quello di procedere all'indizione
di un referendum sull'elezione diretta del Presidente della
Regione. Questa proposta è stata ritenuta inammissibile,
irricevibile da parte della Presidenza del Consiglio, dopodiché il
tema è arrivato in Consiglio regionale. Il Consiglio regionale,
nell'ambito della sua autonomia decisionale, ha stabilito che si
dovesse procedere a degli approfondimenti.
Gli approfondimenti che sono stati fatti nella competente
Commissione consiliare, che sono stati rappresentati dal collega
Restano, hanno evidenziato una complessità della situazione, credo,
che vada oltre a quello che si potesse pensare. Abbiamo avuto due
pareri, due pareri completamente differenti come conclusioni, come
approccio: uno dice: "Il referendum crea delle forti problematicità
di ammissibilità", l'altro dice: "È legittimo". E quindi questo,
come ha detto prima l'assessore Caveri, dimostra che non è una
scienza, ci troviamo di fronte a una situazione di prima
applicazione con un sacco d'incognite.
Quindi il problema è di grande rilievo, perché anche il
professore che ha la posizione favorevole all'indizione del
referendum ha evidenziato comunque che bisogna interpretare nei
quesiti i principi normativi alla base della proposta, i principi
che hanno portato il sottoscrittore a andare in quella direzione.
Invece, il professor Luciani hai evidenziato che è difficile a
posteriori individuare qual era la volontà del sottoscrittore o
cercare di sintetizzarla su una proposta che è concentrata su una
pluralità di modifiche che sono state definite molto incisive sulla
forma di governo e sulla legge elettorale; quindi questo porta, a
posteriori, ha dei grossi dubbi circa, da una parte, della
legittimità dell'iniziativa e, dall'altra, della capacità comunque
d'interpretare qual era la volontà dei sottoscrittori.
Ho sentito prima dire da qualcuno che è intervenuto: "Non
possiamo prendere in giro i Valdostani", ma io, per primo, non
posso prendere in giro me stesso perché io sono uno dei
sottoscrittori di quell'iniziativa sulla base dell'elezione
diretta. Noi abbiamo sottoscritto quell'iniziativa per quella
precisa finalità, che era la finalità che il Comitato promotore
aveva condiviso come unico quesito da sottoporre ai cittadini
valdostani, interpretando la volontà di coloro che avevano
sottoscritto il documento.
Quindi oggi non mi sento riconosciuto da questo quesito, perché
la nostra posizione era una posizione diversa, non abbiamo sposato
gli altri punti di cui oggi si parla e di quelli che non si parla,
perché, a mio avviso, c'è anche qualcuno- magari un giovane
diciottenne - che ha sottoscritto l'iniziativa perché vedeva la
possibilità di poter rientrare nell'elettorato passivo. Oggi nella
proposta che vedo non c'è questa possibilità, quindi c'è qualcun
altro di quei sottoscrittori che probabilmente non si può ritrovare
in questo documento, questo a prescindere.
Per quanto ci riguarda, oltretutto, abbiamo presentato una
proposta di legge - come molti colleghi hanno citato - che ha come
condivisione l'elezione diretta ma si discosta dalla proposta di
legge 58 su tutta un'altra serie di aspetti, e la stabilità,
dicevamo.
Quindi, qual è la situazione odierna? La situazione credo che
sia profondamente cambiata rispetto a quella iniziale: il
referendum consultivo è un referendum che non può avere
un'incidenza diretta sotto il profilo normativo, abbiamo visto che
porta tutta una serie di problematiche sotto il profilo tecnico e
di ammissibilità, perché queste, volente o nolente, ci sono, non
possiamo negarlo, perché diversamente sposiamo una posizione a
prescindere rispetto all'altra, quindi dei grossi dubbi in tutti
noi possono rimanere.
A questo punto, credo che per evitare dell'ulteriore confusione
sia importante che il Consiglio regionale - questa Assemblea che è
l'Assemblea rappresentativa - cerchi di lavorare su una proposta
condivisibile nell'ambito del dare stabilità alla Regione, quindi
di riforma di legge elettorale e di governo, per poi,
eventualmente, sottoporla - allora sì, in modo serio - a un
referendum confermativo, se si ritiene che sia necessario sentire
la popolazione; ma questo, a questo punto, sarebbe un approccio
corretto.
Diversamente, andare oggi a spostare un'iniziativa che voleva
essere su base allargata e non di tipo partitico... portarsela
nell'ambito di un perimetro partitico significa voler fare della
demagogia, del populismo, non risolvere il problema ma cercare di
mettere una bandierina che poco aggiunge nell'ambito dell'approccio
se si vuole cercare di ottenere dei risultati che siano utili alla
comunità valdostana.
A nostro avviso è più importante cercare di trovare una
soluzione concreta al problema, che purtroppo ci siamo resi conto
che non passa attraverso questa via, perché oggi qualcuno cerca di
dire: "Ma dobbiamo solo decidere se vogliamo dare la parola ai
cittadini", perché, tra le righe, sembra che si voglia dividere
l'Assemblea tra buoni e cattivi. Io credo che non si possa
semplificare un argomento di questo genere a questo livello, perché
il lavoro che ha fatto la Commissione dopo l'audizione ha portato a
una sintesi documentale di circa 150 pagine. Sono delle pagine
tecniche, che riportano anche dei grandi contenuti sullo spirito
delle iniziative referendarie sotto il profilo giuridico, tecnico,
ma anche politico; vengono fatte delle considerazioni da parte di
chi è stato audito, che ha portato un contributo molto
significativo.
Pertanto, per quanto ci riguarda, non possiamo sostenere questa
iniziativa perché sicuramente si andrebbe in una direzione forse di
inammissibilità e quindi con tutta una serie di conseguenze e,
nella migliore delle ipotesi, andremmo a sentire i Valdostani solo
su alcuni elementi che non sono comunque rappresentativi della
volontà di tutti coloro che avevano sottoscritto questa iniziativa,
le 3.335 persone valdostane.
Quindi invitiamo anche voi colleghe a una riflessione sotto
questo profilo, credo che con i piccoli numeri non si possa far
altro che accettare il confronto piuttosto che cercare di portare
avanti delle vie che, alla fine, l'unico risultato che possono dare
è quello di dissipare dell'energia. E anche altre forze che
appartengono o che si riferiscono al perimetro di Centrodestra
hanno, tramite i loro contributi portati nelle audizioni,
evidenziato in modo significativo la volontà di assecondare e di
approvare solamente la parte del quesito che porta all'elezione
diretta della Presidenza della Regione. Questo va ben chiarito,
credo, sotto questo profilo. Pertanto chiudo l'intervento,
confermando la nostra astensione rispetto a questo provvedimento,
che non andremo ad approvare.
Presidente -
Collega Restano, ha facoltà.
Restano (GM) -
Preliminarmente, intervengo per una
precisazione che ritengo doverosa. Al professor Luciani la
Commissione ha chiesto di valutare l'opportunità di fornire
precisazioni riguardo al suo parere, il parere da lui espresso. Non
ci siamo permessi, per una questione di opportunità e di rispetto
di fronte all'accademico, di chiedere delle controdeduzioni. La
Commissione ha chiesto precisazioni e ha chiesto di valutare
l'opportunità.
Detto questo, ritengo doveroso fare chiarezza sulla nostra
posizione, la posizione di Evolvendo e la mia posizione. Noi
riconosciamo l'importanza dei referendum popolari e quindi della
democrazia partecipata e riconosciamo sempre e continuiamo a
riconoscerci nell'elezione diretta del Presidente.
Ciò detto, la nostra presenza in Consiglio ci ha permesso di
rilevare, nell'ambito di vari confronti, l'orientamento del
Consiglio e quello che tutti i partiti che si sono candidati alle
elezioni hanno dichiarato: la necessità di addivenire a una riforma
elettorale partecipata, nel senso di all'interno del Consiglio,
condivisa, che raccolga le proposte di tutti i partiti e di tutti i
pensieri presenti all'interno del Consiglio; altrimenti correremmo
il rischio di scrivere e di votare una riforma qual è quella che
abbiamo utilizzato per le ultime elezioni, che è stata una riforma
che tutti - tutti - definiamo catastrofica.
Vediamo di partire con questa procedura di scrittura della
riforma con un piede diverso, cercando almeno di raccogliere i due
terzi dei consensi all'interno di questo Consiglio. E come si può
arrivare a ottenere questo obiettivo? Lo si può fare solamente
attraverso il confronto, il confronto attraverso le forze presenti
in Consiglio.
Certo, noi porteremo la nostra idea dell'elezioni diretta, nella
consapevolezza che poi, nell'ambito del dibattito, della
condivisione e del confronto, si dovrà addivenire a un risultato,
ma il risultato primario - e l'abbiamo detto tutti - è dare più
stabilità ai governi, quale che sia il percorso, lo andremo a
decidere insieme.
Noi non ci stiamo, però, quando gli strumenti di democrazia
partecipata vengono utilizzati e strumentalizzati, strumentalizzati
da pochi all'interno del Consiglio, o all'esterno del Consiglio,
per raggranellare un poco di consenso. Questo è un discorso che noi
non condividiamo ed è per questo motivo che a volte, come già detto
da qualcuno, ci si allontana da percorsi di questo genere, perché
sono degli strumenti di grande importanza democratica che noi
stessi, attraverso alcuni percorsi, delegittimiamo prima ancora che
questi vengano avviati.
Quindi non entrerò all'interno del discorso di ammissibilità o
meno, darò fin da oggi la disponibilità a partecipare a dei lavori
e a dei confronti per addivenire a una legge seria, condivisa e
partecipata all'interno di questo Consiglio. Se poi dopo dovrà
essere sottoposta a referendum, accetteremo questo discorso perché
crediamo in questo istituto.
Presidente -
Consigliere Cretier.
Cretier (FP-PD) -
Non mi avvalgo della facoltà del fatto
personale, perché ci vuole ben altro per smontarmi.
Siccome mi hanno anche tacciato di non leggere, io l'ho letto il
programma ma questo è il programma di un Gruppo, di una scelta
fatta nel 2020, quindi non da parte dell'attuale maggioranza, ma fa
parte, diciamo, del punto di partenza, di quando, a volte nei vari
comizi sentivo parlare del fatto che bisogna andare in maggioranza
per cambiare le cose. Siamo partiti da quel punto, poi ci siamo
trovati a maggio nel 2021 che c'è stata la rottura improvvisata - e
questo è un fatto doloroso per me, il fatto che basti una e-mail
per scaricare i compagni di avventura.
Quindi, con molta fermezza restituisco il documento, perché non
credo sia opportuno cestinarlo, perché l'ho letto, l'ho studiato,
ci ho lavorato anche su e poi è successo quel che è successo,
quindi lo restituisco alle colleghe.
Invece, sul fatto dello studio, io ho passato un po' di ore a
confrontare le 5 proposte di legge: la 58, la 67, le nostre
originali slide che, poi in prospettiva possono diventare un testo
di legge e poi anche l'origine, per capire che cos'è che non
funziona, quali erano le proposte dei Gruppi. Quindi là vedo un
lavoro all'interno del Consiglio per costruire una legge che possa
dare stabilità e per operare nel migliore dei modi, non sempre
preoccupandosi giornalmente di cosa succede il giorno dopo perché,
purtroppo, le condizioni sono un po' cambiate.
E poi soprattutto direi che siamo a gennaio, nel primo mese
dell'anno 2023, per cui c'è tutto il tempo di chiudere a breve, se
c'è la volontà, e quindi cominciamo a lavorare in questo Consiglio,
ognuno di noi, come Gruppo, compreso direi anche - mi permetto di
dirlo a titolo personale - il Comitato referendario che ha fatto
delle proposte e quindi anche loro potranno... intanto ci saranno
delle audizioni e quindi, chiaramente, ognuno apporterà il proprio
sostegno e le proprie proposte. Ritenevo opportuno fare questo
passaggio, perché per me, e anche per il mio Gruppo, è importante
in prospettiva futura.
Presidente -
Ci sono altri interventi?
Peraltro,
ci troviamo sul finire della mattinata, sono le 12:50,
difficilmente riusciremo a votare e a chiudere la seduta con la
votazione e la chiusura del punto all'ordine del giorno. Rinviamo
al pomeriggio? Rinviamo al pomeriggio e riprendiamo alle ore 15:00
con la discussione...
(intervento di un Consigliere, fuori microfono)
...consigliere Marguerettaz.
Marguerettaz (UV) -
Cerco di dire due cose per augurare
buon appetito.
Solo per fare due considerazioni che di fatto sono emerse. Noi
stiamo ragionando su alcune leggi, da un lato c'è la legge
referendaria: il professor Luciani e anche i saggi hanno
evidentemente messo sul tavolo il fatto che questa legge
referendaria è una legge che va migliorata, è una legge che ha
tutta una serie di aree grigie dove è difficile muoversi.
Probabilmente, nell'entusiasmo di allora, il legislatore ha voluto
definire queste tre tipologie di referendum, ma in alcune parti
questa legge carente e quindi io credo che uno degli impegni che
deve prendersi questo Consiglio è anche di migliorare la legge
referendaria.
L'altra questione è la legge elettorale. La legge elettorale è
una legge che deve garantire tutti - non deve garantire il PCP o
deve garantire una serie di comitati - e non a caso lo Statuto, o
meglio, la legge che discende dallo Statuto, dice che c'è il
referendum confermativo e impone due soglie diverse per arrivare al
referendum confermativo. E non a caso si indicano i due terzi, i
24, per avere una rappresentanza importante e far sì che questa
legge sia una legge che garantisce tutti.
Il fatto che, in modo ostinato, due trentacinquesimi vogliano
imporre questo loro modello è un po' singolare e devo dire che io
riconosco alle due Consigliere - e anche a tutta una serie di
soggetti che stanno all'esterno - una vera bravura, sono veramente
bravi, perché riescono a introdurre degli argomenti con il
principio del cavallo di Troia. Cosa dicono? Che c'è un sistema che
non è stabile, c'è una situazione un po' particolare e la
risolviamo con l'elezione diretta del Presidente, che, tutto
sommato, può anche piacere a tutta una serie di cittadini, però non
mettono in evidenza tutta una serie di argomenti.
Io non posso e non voglio, come dire, far peccato nel pensare
che qualcuno sia in malafede, ma può essere un caso che tutta una
serie di soggetti - che appartengono a movimenti che non hanno
raggiunto il quorum - promuovano questo referendum, abbassando la
soglia di coloro che vengono eletti? Perché non mantenere l'attuale
quorum, che, imponendo che ci siano almeno due eletti, di fatto
permette di non avere questo frazionamento delle forze politiche?
Allora, da un lato, si dice che vogliamo stabilità, dall'altra
parte, però, andiamo a frazionare tutta una serie di forze
politiche, in modo tale che ci sia una rappresentanza veramente
"polverizzata".
L'altro aspetto che voglio mettere in evidenza è che noi abbiamo
chiesto, come Consiglio, un parere super partes, una CTU, un
Consulente Tecnico d'Ufficio che ci dà una risposta, non abbiamo
detto: "Devi arrivare a determinate conclusioni".
Mentre è ovvio che quando io do un incarico specifico
nell'ambito del CTP, consulente tecnico di parte, gli dico già dove
deve arrivare. Allora, è chiaro che, pur non mettendo in
discussione l'autorevolezza, voi sapete bene che anche coloro che
vengono condannati all'ergastolo hanno una difesa che dice che sono
innocenti.
Da questo punto di vista io dico: collega Guichardaz, lei ha
ragionato sulle precisazioni e ha letto la prima riga, dice: "Non
entro". Ma poi il consulente dice: "Attenzione, fate la differenza
tra un commento e un parere, il commento è quello che penso io, il
parere è la giurisprudenza consolidata".
Presidente -
Con questo intervento concludiamo i lavori
di questa mattinata che riprenderanno alle ore 15.00 con il
prosieguo della discussione generale sul punto 4 all'ordine del
giorno.
---
La seduta termina alle ore 12:54.
