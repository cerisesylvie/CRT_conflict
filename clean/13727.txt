Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 216 del 27 ottobre 1993 - Resoconto
OGGETTO N. 216/X - Lavori per l'abbattimento delle barriere
architettoniche per l'accesso al Presidio ospedaliero Beauregard di
Ao­sta. (Interpellanza)
Interpellanza - Vista la documentazione trasmessa
dall'Assessorato alla sanità ed assistenza sociale all'Assessorato
regionale dei lavori pubbli­ci fin dal luglio 1991, concernente
l'appalto dei lavori per l'ab­battimento delle barriere
architettoniche per l'accesso al Presi­dio ospedaliero Beauregard
di Aosta;
A conoscenza della delibera di Giunta regionale n.11583 del 28
dicembre 1990 con la quale era previsto il finanziamento delle
opere sopra richiamate;
Preso atto che, nonostante il lungo tempo trascorso, i lavori
non sono ancora iniziati;
Rilevato il malcontento e le lamentele da parte della
cittadinan­za per l'accesso in salita all'Ospedale che crea grave
disagio alle persone anziane e in difficoltà di deambulazione
il sottoscritto Consigliere regionale
Interpella
l'Assessore competente per conoscere:
- quali sono i motivi per i quali i lavori per la realizzazione
del progetto che prevede il superamento del dislivello che separa
il piazzale del Beauregard dal piazzale d'ingresso dell'Ospedale
tramite due ascensori non sono ancora iniziati nonostante gli anni
trascorsi;
- quali sono le intenzioni della Giunta regionale in merito alla
realizzazione dell'opera stessa, stante le richieste continue della
collettività valdostana.
F.to: Emilio Rini.
Presidente -
La parola al Consigliere Rini.
Rini (DC) -
Questa interpellanza è scaturita dalle
richieste pervenutemi da ambienti dell'USL nonché da utenti del
presidio ospedaliero Beauregard di Aosta. Prima di presentarla ho
verificato la si­tuazione e ho letto la documentazione relativa al
problema. Di­verse sono state le interpellanze e le interrogazioni
presentate sull'argomento, in particolare dalle forze politiche che
si sono succedute all'opposizione in questi ultimi anni. Con
stupore ho rilevato che le risposte date dagli Assessori ai lavori
pubblici sono sempre state rassicuranti e impegnative, a tutt'oggi
però, nonostante gli impegni assunti, i lavori per l'abbattimento
delle barriere architettoniche non sono ancora iniziati. Vorrei
sapere quali sono gli inconvenienti, visto che da luglio 1991
l'Assesso­rato alla sanità ha rimesso il progetto ai lavori
pubblici; sono passati oltre due anni e i lavori non sono ancora
iniziati. L'in­stallazione dei due ascensori previsti faciliterebbe
l'accesso all'ospedale, in particolare agli ammalati, agli anziani,
agli in­validi e ai disabili. Il personale del Beauregard, così
come i cittadini, sollecita l'appalto dei lavori; vorrei sapere
dall'Asses­sore ai lavori pubblici a che punto sono le
pratiche.
Si dà atto che alle ore 11,28 assume la Presidenza il
Vicepresi­dente Marco Viérin.
Presidente -
La parola all'Assessore dei lavori
pubblici Ferrero.
Ferrero (Ass.tec.) -
Come il Consigliere Rini sa,
essendosi informato, il motivo so­stanziale del ritardo è che
l'appalto, approvato alla fine del me­se di dicembre del 1991 dalla
Giunta regionale, è andato deser­to, nel senso che nessuna delle
imprese partecipanti è risultata in possesso dei requisiti che
erano stati richiesti. Le intenzioni della Giunta sono presto
dette: il 12 febbraio del 1993 è stato approvato il progetto
esecutivo aggiornato e approvato conte­stualmente l'appalto, per un
importo a base d'asta di 750 mi­lioni. Il 24 settembre la nuova
Giunta, con la delibera n.8000, ha approvato l'aggiudicazione
definitiva di questi lavori all'im­presa Alby di Saint-Vincent con
un ribasso d'asta del 21 per­cento. Attualmente è in via di
definizione la direzione lavori e il problema è semplicemente
quello di individuare una professio­nalità particolare. Anch'io ho
fatto ricostruire agli uffici l'iter estenuante sul piano tecnico e
burocratico di questi lavori e metto le pagine di cronistoria a
disposizione del Consigliere Rini, se la cosa lo può
interessare.
Presidente -
La parola per la replica al
Consigliere Rini.
Rini (DC) -
Ringrazio l'Assessore per le risposte
fornitemi, ma mi auguro che i lavori vengano veramente iniziati al
più presto, come promesso, e che l'ultimazione degli stessi avvenga
in tempi brevi, in modo che il grave disagio per le persone anziane
o con difficoltà di deambulazione abbia a finire. Spero che su
questo argomento non si debba più tornare.
