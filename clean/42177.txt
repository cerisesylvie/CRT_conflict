Classificazione
GIUNTA REGIONALE



Oggetto del Consiglio n. 1108 del 21 novembre 2019 - Resoconto
OGGETTO N. 1108/XV - Interrogazione: "Assenza di membri del
Governo regionale alla Commemorazione dei Caduti di tutte le guerre
del 2 novembre 2019".
Farcoz (Président) -
Point 14 à l'ordre du jour. La
parole à la collègue Spelgatti, pour motion d'ordre.
Spelgatti (LEGA VDA) -
Ho visto che si sta alzando il
Presidente, ma io l'interrogazione l'ho indirizzata al
Vicepresidente della Regione, nonché Assessore alle finanze,
attività produttive e artigianato, all'Assessore agli affari
europei, politiche del lavoro, inclusione sociale e trasporti,
all'Assessore al turismo sport, commercio, agricoltura e beni
culturali e all'Assessore alla sanità. Ho scelto quattro Assessori
non per niente. Non ho chiesto al Presidente di rispondermi, ho
chiesto agli altri Assessori. Ma le conviene, perché c'è un motivo
se chiedo agli altri.
Presidente -
Collega Spelgatti, avrà modo dopo di
replicare. Le preciso solo che, nel momento in cui rivolge
interrogazioni, è il Governo che decide a chi destinare la
risposta. Per la risposta la parola al presidente Fosson.
Fosson (PNV-AC-FV) -
Io capisco che lei volesse che le
rispondessero quattro assessori e il vicepresidente, ma mi hanno
delegato a fare una sintesi e le risposte le programmiamo insieme.
Vedo che lei vuole continuare questa polemica che era stata creata
dai giornali più che da altro e ci entriamo. Dicono che sono un
uomo poco coraggioso, ma non è vero: io non amo le polemiche, amo
invece andare avanti e fare. Proprio perché rappresento tutti
questi assessori, mi permetta di dirle - in silenzio, senza fare
una polemica! - che le sue premesse sono completamente errate, mi
permetta. Quando lei dice, "un altro membro del Governo regionale,
dando lettura di un comunicato ufficiale" e "per portare i saluti",
forse non si ricorda più, ma il 2 novembre queste cose non le ha
mai fatte nessuno, nel senso che in occasione della commemorazione
dei caduti di tutte le guerre, cara consigliere, non è previsto
alcun intervento di saluto delle autorità, proprio per la solennità
e per il particolare significato della cerimonia. Il 2 novembre
scorso, pertanto, non sarebbe stato possibile in alcun modo a
nessuno che mi avesse sostituito dare lettura di qualsivoglia
comunicato ufficiale, non essendo previsti in quell'occasione
momenti di saluto o interventi di altro tipo. Queste le premesse
che sono, mi permetta, completamente errate.
La seconda cosa: lei dice "giustificazione", eccetera. Io
pensavo di andarci, io vado sempre a queste manifestazioni e ho un
grande rispetto delle Forze dell'ordine e degli Alpini in
particolare, per quello che danno alla nostra regione. Quindi, in
programma era che ci andassi io, purtroppo ho avuto un incidente
nella mattinata stessa che mi ha letteralmente impedito fisicamente
di appoggiare la gamba e quindi di potermi muovere. Un incidente le
assicuro che è stato doloroso, faticoso, di cui porto ancora i
residui e che la settimana prossima mi porterà a un intervento
chirurgico, fatto sicuramente e naturalmente all'ospedale di
Aosta.
Avrei potuto sicuramente, in questa mezz'ora prima, avvertire i
colleghi di sostituirmi, ma il 2 novembre, mezz'ora prima, lei
permetterà e crederà che non è facile avvertire un collega e dire:
lascia tutto quello che stai facendo il 2 novembre e vai a
sostituirmi in questa manifestazione. Ho comunque e subito
avvertito il cerimoniale, che ha avvertito il generale il quale
sapeva benissimo che non ci sarei stato. Purtroppo nelle gerarchie
militari si sono dimenticati di avvertire lo
speaker
, che a
un certo punto ha detto "Fosson, venga sul palco", quando Fosson
era a casa con il ghiaccio sul ginocchio e con un dolore molto
forte. Non c'era nessun altro dell'Amministrazione regionale o del
Consiglio. Ringrazio la collega Nasso che c'era e che ci ha
rappresentati, però non era sicuramente impedito anche a lei,
collega, di esserci, perché a parte il discorso della presidenza,
in queste manifestazioni più gente vi è, più consiglieri ci sono e
meglio è. Quindi, io non ci sono stato per un inconveniente
momentaneo grave, che mi ha impedito letteralmente di recarmi a
questa commemorazione in cui non avrei potuto portare i saluti. In
quel frangente, vista l'urgenza e il tempo, non sono riuscito ad
avvertire o trovare nessun collega di quelli che lei ha citato;
poi, ha citato solo tre assessori e non capisco perché gli altri
non avrebbero avuto diritto di rappresentarmi. E poi comunque il
lunedì io sono stato alla messa con la stampella, poi sono stato
anche alla deposizione dei caduti, proprio a testimoniare questo
rispetto che abbiamo.
Lei ha definito increscioso questo argomento e questa
situazione, increscioso! Ecco, definire un infortunio increscioso,
mi sembra abbastanza pesante, tanto più, collega Spelgatti, che
l'anno scorso, quando lei era Presidente della Regione, in
occasione della Rencontre des émigrés a Rhêmes-Notre-Dame, in cui
vengono tutti gli emigrati da Parigi, eccetera, e che volevano
vedere il Presidente della Regione, che volevano vedere...! È stata
sostituita ammirabilmente dal vicepresidente Gerandin, però lei
quella volta lì non è venuta, non c'era ed era in ferie, in
vacanza. Ecco, allora definire l'episodio del mio infortunio
increscioso e giustificare questa sua assenza l'anno scorso alla
Rencontre des émigrés mi sembra veramente usare due pesi e due
misure!
Président -
Pour la réplique la parole à la collègue
Spelgatti.
Spelgatti (LEGA VDA) -
Caro Presidente, pensavo sarebbe
stato più furbo e invece c'è cascato proprio come il pesce all'amo.
Ma comunque, andiamo per ordine. Tanto per incominciare io avevo
indirizzato questa interrogazione a quattro assessori
specificatamente per evitare di parlare direttamente con lei, anche
perché quando c'è stato l'episodio della Fête des émigrés lei era
in maggioranza, quindi ho lasciato fuori quelli che erano in
maggioranza e ho voluto fare perdere cinque minuti di tempo -
cinque! - perché queste non sono cose serie, ma visto e considerato
che nella vita poi a un certo punto uno ha voglia anche di
togliersi i sassolini dalle scarpe, cinque minuti al Consiglio li
fa perdere, perché io ricordo, ma l'ha ricordato lei, l'episodio
della Fête des émigrés.
Io ricordo che, dopo una quantità di mesi enorme in cui non sono
riuscita a prendermi un solo giorno, una domenica o un sabato,
avevo programmato e avevo promesso ai miei figli che per agosto tre
giorni sarei riuscita a prenderli per portarli al mare, ma negli
unici tre giorni che avevo programmato ad agosto cadeva la Fête des
émigrés; mi dispiaceva, però era l'unico ponte in cui riuscivo a
staccare. In quell'occasione ho delegato il Vicepresidente della
Giunta, che ha portato i miei saluti, tutti i miei assessori e
tutti i consiglieri della Lega. Cioè, dire che ero rappresentata è
troppo poco.
Ma attenzione, sulla base di questa assenza, siete andati avanti
con comunicati stampa, per sei mesi, tutti i giorni, tutte le
volte! "La Spelgatti è inadeguata perché è mancata alla Fête des
émigrés"! E poi non solo dopo i sei mesi, ancora dopo! D'altronde
voi, quando io ero seduta lì, avevate due argomenti d'attacco: uno,
la Fête des émigrés; due, non avete ancora risolto tutti i danni
che noi abbiamo fatto a questa regione in tutti gli anni del nostro
governo. Noi in cinque minuti dovevamo avere la bacchetta magica:
portavate tutto quello che era la situazione della Valle d'Aosta e
noi in cinque minuti non gli avevamo ancora risolti. Questi sono
gli argomenti politici. Noi invece abbiamo cosa estremamente serie
da portare.
Quindi, io le ricordo: punto primo, lei avrebbe dovuto comunque
chiamare il Vicepresidente; punto secondo, avrebbe comunque potuto
chiamare in un'ora di tempo i sette assessori e delegarli (a parte
che avrebbero dovuto essere presenti); punto terzo, siete in
diciotto in maggioranza, qualcuno da chiamare e dire di andare!
Quando io dico del portare i saluti, io sto parlando ovviamente del
fatto di far dire dal cerimoniale - questo è l'ufficio di
Presidenza, quindi il cerimoniale - e ovviamente lì anche allo
speaker e a tutti quanti, di evitare di chiamare il Presidente
della Regione.
Perché non c'eravamo noi? Ma non se n'è accorto che noi non
partecipiamo a nessun evento ufficiale del Governo? Noi non vi
riconosciamo come Governo. Noi stiamo in mezzo alla gente, ma noi
non vi riconosciamo come Governo. Noi non partecipiamo mai ai
vostri eventi, di conseguenza non è che non abbiamo partecipato
solo a quello, non partecipiamo mai. È una nostra scelta e la
domanda non è perché non ci sono i consiglieri di minoranza, quello
è un atto in cui istituzionalmente il Governo ci deve essere.
Comunque mi sono tolta i sassolini dalle scarpe. Due pesi e due
misure: l'avevo indirizzata agli assessori che hanno passato un
anno a dire la stessa cosa, a occupare il tempo di questo Consiglio
e, ripeto, io avevo delegato. Prima di tutto non era una
commemorazione, era una festa, ma non per questo io do meno peso a
quello, infatti: vicepresidente, assessori, tutti i consiglieri
della Lega, c'erano tutti, mancavo solo io. Santa pazienza, ho
dovuto prendere tre giorni! L'avevo promesso ai miei figli, ma da
mesi e mesi, visto e considerato che sappiamo benissimo che non c'è
sabato, non c'è domenica e quant'altro. Quindi, avrebbe dovuto fare
qualcos'altro, ma avrebbero dovuto fare qualcos'altro anche tutti
gli altri. Avrebbero dovuto essere presenti. Siete in diciotto in
maggioranza! Anzi, diciannove: siete tantissimi, ma non c'era
nessuno! Non ho voluto dire niente alla collega Rini, perché
all'epoca era in maggioranza con me, non avrei detto più di tanto a
lei, ma il mio intervento era sugli altri quattro, perché mi
chiedo: due pesi e due misure? E adesso, voi che siete degli
esperti della politica, che cosa state facendo? Cadete anche su
queste cose qua. Vediamo tutti come state governando, lo vediamo
tutti, per fortuna che siete i professionisti della politica, ma
poi vediamo che anche in queste cose qua non ve ne va bene una. Mi
sono tolta il sassolino dalle scarpe. Adesso torniamo a occuparci
di cose serie.
