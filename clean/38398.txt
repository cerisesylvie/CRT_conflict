Classificazione
ASSISTENZA SOCIALE
Politiche giovanili



Oggetto del Consiglio n. 1944 del 22 marzo 2016 - Resoconto
OGGETTO N. 1944/XIV - Approvazione del piano regionale
giovani, ai sensi dell'articolo 4 della legge regionale 15 aprile
2013, n. 12.
Rosset (Presidente) -
Punto n. 35 dell'ordine del giorno.
Per l'illustrazione, chiede la parola l'Assessore Fosson, ne ha
facoltà.
Fosson (UV) -
Grazie Presidente.
Oggi presentiamo un documento che è il frutto di un lungo
lavoro, a cui molti qui presenti in aula hanno partecipato sia come
Consiglieri che in qualità di Assessori regionali, ma anche come
Amministratori comunali. Si è partiti nel 2005, quando fu istituito
un gruppo regionale di lavoro sulle politiche giovanili che ha dato
vita ad un momento di confronto a livello regionale sui giovani con
l'obiettivo di stabilire le priorità sulle quali concentrare
attenzione e energie in futuro e sviluppare specifiche azioni di
coordinamento. Questo gruppo costituì poi un documento nell'anno
2007 dal titolo: "Verso nuove politiche a favore delle giovani
generazioni", che fu poi recepito dalla Giunta, ma soprattutto
siamo qui a dare seguito alla legge regionale n. 12/2013
(Promozione e coordinamento delle politiche a favore dei giovani),
che recita all'articolo 1: "la presente legge disciplina gli
interventi economici di sostegno e di promozione rivolti agli
adolescenti e giovani secondo i principi di non discriminazione, di
riconoscimento delle diversità, di inclusione e di solidarietà
sociale, riconoscendo al mondo giovanile un'esigenza pluralistica
di espressione e creatività, comunicazione, sperimentazione, nonché
un ruolo fondamentale per lo sviluppo sociale, culturale ed
economico della comunità regionale in armonia con quanto stabilito
dalle disposizioni statali ed europee vigenti in materia". Ha fatto
seguito, come era previsto dall'articolo 6, la presentazione del
piano regionale dei giovani che oggi andiamo a discutere.
A questo piano, che poi è stato approvato con una delibera di
Giunta del 15 gennaio 2016, ha lavorato un gruppo
interistituzionale che ringrazio, che ha preparato questa bozza
attraverso vari confronti, con molto lavoro, anche con delle
difficoltà, perché i rappresentanti del CELVA nel 2015 erano sotto
periodo elettorale, per cui hanno dovuto fermarsi. Soprattutto con
questo documento si intende dare spazio e possibilità di intervento
ai giovani tra i 14 e i 29 anni, che nella nostra regione sono
19.000; dando loro la possibilità di una presa di responsabilità,
si intende quindi ampliare la rosa di interventi e degli strumenti,
delle azioni di sistema in materia di politiche giovanili con il
contributo ideativo e concreto anche di diverse istituzioni, fra le
quali l'Università, l'Associazione dei Sindaci,
l'associazionismo.
È un documento che ci ha visti lavorare insieme per tanti anni
proprio perché i giovani non vadano più via dalla Valle d'Aosta e
rimangano qui. Si vuole con questo documento costruire con i
giovani, non senza i giovani. Non volendo fare noi le politiche
giovanili. Intendiamo con questo stimolare il loro desiderio di
responsabilità, di protagonismo affinché siano i padroni del loro
futuro; l'adulto vuole accompagnare questo percorso e non
governarlo.
Il documento che è stato proposto in Commissione inizia con un
quadro di contesto in cui si vuole definire la situazione attuale
dei giovani dal punto di vista statistico, e qui ringrazio il
ricercatore dell'Università, il dottor Zanetti che ha curato questa
parte gratuitamente. I giovani valdostani sono 19.000, questo
report
è del 1° gennaio 2015, c'è una prevalenza di maschi e
di questi giovani maggiorenni solo il 10 percento sono coniugati;
nel 2012 erano il 12 percento. Si parla in questo quadro di
contesto iniziale e di che cosa sia in questo momento la socialità
giovanile in Valle d'Aosta e si sottolinea come esistano una
propensione e una partecipazione associativa dei giovani
valdostani, magari comprendendo più associazioni, superiore
sicuramente alla media regionale. Si descrive e si analizza in modo
anche attento il rischio di esclusione sociale che i giovani hanno,
ne abbiamo parlato questa mattina con il Consigliere Fabbri, in cui
un disagio esiste e ha dei numeri anche preoccupanti per dipendenza
dalle sostanze. Soprattutto quest'indagine prende in considerazione
il rischio di esclusione sociale a parametro i-NEET, cioè ragazzi
giovani che non hanno impiego, non vanno a scuola, e non hanno
formazione: questa categoria è costituita dal 19 percento da noi,
mentre il 26 percento è il dato nazionale. È un dato in aumento,
anche se c'è una lieve decrescita nel 2015. Questa, proprio come si
sottolinea nel documento, è l'importanza del programma
Garanzia
giovani
e del servizio sociale civile.
Il gruppo ha terminato questo progetto indicando tre aree
tematiche che erano previste nella legge su cui agire. Il gruppo di
coordinamento delle politiche giovanili ha quindi individuato tre
aree di intervento su cui operare nel triennio 2016-2018 in
riferimento agli obiettivi indicati dalla legge regionale: la prima
è l'area della comunicazione, che fa riferimento alla diffusione
delle informazioni sulle iniziative promosse a livello regionale e
nazionale e internazionale da parte degli enti pubblici e privati,
delle associazioni e dei gruppi; la realizzazione di occasioni di
partecipazione sistematica dei giovani alla vita pubblica favorendo
la conoscenza delle esperienze e delle buone prassi; la
valorizzazione di reti di scambio tra studenti delle scuole di ogni
ordine e grado e tra forme di aggregazione giovanili presenti in
Valle. La seconda area è quella della valorizzazione delle
intelligenze creative che fa riferimento a due punti: una
promozione di azioni di sostegno e valorizzazione della creatività
giovanile, delle nuove idee attuate in modo congiunto e coordinato
tra enti pubblici e privati e il supporto alla creazione di reti di
scambio tra giovani artisti, artigiani, ricercatori, promozione di
innovazione in ambito tecnologico e sociale. La terza area si
occupa della formazione e del lavoro, scuola ed extra scuola e fa
riferimento all'individuazione di forme di correlazione e
conciliazione tra esperienze di vita scolastica ed extra scolastica
scuola e lavoro. Per queste tre aree esistono dei punti di
riferimento, degli obiettivi e un percorso che è stato tracciato
anche in modo concreto.
Non mi dilungherei molto su questo documento che conoscete, su
cui, come dicevo, molti di voi hanno lavorato. C'è stato un
problema dalla legge in poi sulla rappresentatività dei giovani. La
legge riportava l'esigenza di dare ampia rappresentanza al mondo
giovanile in modo tale che diventasse padrone e responsabile del
proprio lavoro, e qui si sono incontrate poi delle difficoltà
concrete di movimento, per cui la delibera della Giunta regionale
fa questo passaggio: "considerato che, da un'attenta analisi del
contesto regionale, si evince che l'istituzione di tutti gli
organismi di rappresentanza elettivi previsti dalla legge n. 12
comporterebbe, in sede di prima applicazione, lunghe procedure,
azioni preliminari di sensibilizzazione ed effettive difficoltà nel
reclutare i giovani secondo le modalità indicate, ma che si intende
costruire - con un periodo transitorio - le condizioni favorevoli
per una loro futura, piena partecipazione democratica attraverso
tutti gli strumenti previsti". Allora il gruppo interregionale
suggeriva di costruire un percorso iniziale proprio per costruire
una rappresentanza che poi portasse a queste scelte più
democratiche, prevedendo un
forum
regionale di giovani con
otto amministratori comunali di età inferiore ai 29 anni designati
dall'Assemblea del CELVA secondo una logica di territorialità, un
rappresentante della Consulta regionale degli studenti, un
rappresentante degli studenti dell'Università della Valle d'Aosta e
tre rappresentanti dell'associazionismo valdostano, che frequentano
la Cittadella dei giovani.
Questo percorso è transitorio e siamo arrivati a questo, come
dicevo, per un'esigenza effettiva di iniziare un cammino, senza
l'esigenza di creare dei posti di sottogoverno delle
rappresentatività politiche, tant'è vero che noi nel mese di agosto
del 2015, con i nuovi organismi del CELVA, mandavamo una lettera a
tutti i Comuni della Valle d'Aosta indicando questa necessità di un
percorso di coinvolgimento degli Enti locali ad includere i giovani
amministratori per collaborare con l'Ufficio prima infanzia e
politiche per la creazione degli organismi di rappresentanza
giovanile. A queste nostre prime lettere a tutti i Comuni,
purtroppo, hanno aderito solo quattro giovani amministratori
comunali, a cui poi con una successiva lettera del CELVA aderirono
gli altri quattro, per cui si è formato questo Forum, che dovrà
mettere in moto tutta questa macchina, ma soprattutto lavorare su
queste tre aree, lavorare su iniziative coerenti all'interno del
territorio regionale e attorno a queste iniziative concrete a
seconda della territorialità per aggregare e creare delle comunità
di giovani capaci poi di formare delle realtà, delle sinergie,
delle comunità tali che poi si potessero esprimere con un voto più
concreto, più partecipato, più cosciente al grande progetto di
questo piano: portare la costituzione del
Conseil des jeunes
come previsto dalla legge n. 12/2013.
Si rimanda quindi solo in un secondo tempo ad una partecipazione
più democratica e questa è stata un'esigenza proprio per mettere in
moto tutto questo meccanismo, per il desiderio che tutti abbiamo di
dare spazio ad una rappresentatività giovanile più ampia e
concreta. Direi alla fine che questo è sicuramente un punto di
partenza importante di un lavoro che è stato lungo, partecipato,
condiviso, che è stato anche segnato da qualche ritardo per le
elezioni amministrative, ma che è comunque un punto di partenza
importante, migliorabile, ma che mette al centro i giovani
valdostani e il nostro desiderio di costruire per essi un futuro
migliore, per mettere in mano ad essi degli strumenti affinché
possano costruire un futuro per loro e per tutti migliore, perché
la loro realizzazione possa avvenire qui in Valle d'Aosta e perché
la nostra realtà ha bisogno che i giovani valdostani diventino
veramente delle risorse. Grazie.
Presidente -
Ci sono richieste di intervento?
Ricordo che siamo in discussione generale. Ha chiesto la parola la
Consigliera Morelli, ne ha facoltà.
Morelli (ALPE) -
Merci Président.
Finalmente giunge in aula il piano giovani, che fa riferimento
ad una legge la cui genesi è stata alquanto travagliata nella
scorsa legislatura, una legge che discende, come giustamente
ricordava l'Assessore, dalle linee guida regionali del 2007, che
erano state ben redatte anche con dei cronoprogrammi ben
articolati, che però nella scorsa legislatura sono stati un po'
lasciati a giacere nei cassetti. Ci siamo ritrovati all'ultima
seduta del Consiglio regionale della scorsa legislatura a votare la
legge sui giovani, che non aveva seguito l'
iter
che avrebbe
meritato di condivisione, in particolare con quelli che dovrebbero
essere i protagonisti e i destinatari della stessa. Evito di
ripercorrere tutto il dibattito che si era svolto, ma ricordo
soltanto che le perplessità che erano state da noi espresse - e
condivise anche con il gruppo del Partito Democratico nella scorsa
legislatura - si riferivano in particolare a quegli organismi di
rappresentanza dei giovani previsti dalla legge che noi ritenevamo
un po' ridondanti e anche con ruoli che si sovrapponevano un po'
gli uni agli altri. Tra l'altro, ricordo che anche il Consorzio
degli Enti locali aveva espresso lo stesso tipo di perplessità, ma
si era ritenuto poi di portare avanti la legge in quel modo ed era
stata votata in Consiglio. Tra l'altro, ricordo che erano presenti
e votanti soltanto 23 Consiglieri su 35 e non succede sovente che
una legge venga votata con un numero così basso.
Ora, i dubbi e le perplessità che avevamo espresso si sono visti
confermati dallo stesso piano giovani. La stessa delibera che
accompagna il piano in un passaggio dice: "considerato che, da
un'attenta analisi del contesto regionale, si evince che
l'istituzione di tutti gli organismi di rappresentanza elettivi
previsti dalla legge, comporterebbe, in sede di prima applicazione,
lunghe procedure, azioni preliminari di sensibilizzazione ed
effettive difficoltà nel reclutare i giovani secondo le modalità
indicate...". È la delibera stessa quindi che riconosce che quegli
organismi di rappresentanza contenuti nella legge sono poi di
difficile nomina e di difficile elezione. È legittimo quindi anche
chiedersi a che
pro
la fretta di licenziare quella legge nel
2013 se poi per redigere il piano ci vogliono tre anni e in più non
si sono nemmeno nominati ed eletti gli organismi di rappresentanza
dei giovani. Come dire? Scriviamo una legge, la votiamo e poi in
fase di prima applicazione la disattendiamo già, ci sembra un
percorso che inizia con un vizio di forma, lasciatecelo rilevare.
Peccato, perché gli obiettivi contenuti nel piano giovani sono
obiettivi condivisibili, anche se nel
Forum
, che è poi
l'unico organismo che è stato eletto, gli otto giovani
amministratori neanche quelli sono stati nominati su base elettiva
e di rappresentanza da parte degli oltre 100 giovani di meno di 29
anni eletti nei Consigli comunali, ma sono stati nominati
direttamente dai Sindaci. Anche qui quindi viene meno un principio
di rappresentanza, che anche l'Assessore nella sua relazione ha
voluto sottolineare, per dire: facciamo in modo che i giovani non
siano i beneficiari o i destinatari passivi di queste leggi, ma che
ne siano i primi realizzatori, i primi animatori, i veri
protagonisti.
Dicevo che, per quanto riguarda il merito, il piano prevede
delle azioni concrete che riteniamo condivisibili, anche se, come
giustamente anche l'Assessore ha ricordato, le notizie di recente
apparse sui nostri giornali ci rendono evidente come vi sia un
disagio delle giovani generazioni che va affrontato con azioni che
vanno al di là di quelle indicate. In questo senso io credo che
tutti dovremo impegnarci per integrare e reindirizzare anche le
azioni concrete proposte dal piano giovani. In tal senso il nostro
gruppo, pur essendosi astenuto in Commissione, esprimerà un voto
favorevole in Consiglio confidando nel fatto che il prosieguo
dell'attività che coinvolgerà i giovani verrà fatto in modo
aderente allo spirito della legge, allo spirito del piano e che gli
organismi di rappresentanza dei giovani vadano effettivamente e in
modo reale e democratico a rappresentare i giovani affinché gli
stessi possano rendersi protagonisti delle decisioni e poi della
realizzazione di quelle azioni che li coinvolgono direttamente.
Grazie.
Si dà atto che dalle ore 18.20 riassume la presidenza il
Presidente Marco Viérin.
Viérin M. (Presidente) -
La parola al collega
Bertschy.
Bertschy (UVP) -
Grazie Presidente.
L'abbiamo talmente atteso e ne abbiamo talmente parlato che
direi che non è più il caso di parlarne tanto. È un atto che, pur
arrivando in ritardo, è un ritardo che abbiamo capito, ci è stato
spiegato, quello che ci interessa è che da adesso in avanti questo
piano, queste risorse, queste disponibilità arrivino a chi di
dovere: i nostri giovani. E anche rispetto alle rappresentanze, non
conosciamo bene i meccanismi che hanno portato a comporle, saranno
gli stessi giovani che sono oggi lì a rappresentarli a doversi
comportare da giovani, perché i giovani, a differenza nostra, tante
volte sanno essere selettivi al di là delle rappresentanze. Io
quindi spero, mi auspico che tutto questo sia il preludio di un
sistema di riferirsi a loro, che permetta soprattutto attraverso
queste risorse di andare a colmare quella distanza, quelle lacune,
quelle difficoltà che oggi ci sono.
È un piano che rispetto a dieci anni fa...si ricorda, Assessore,
nella sua prima veste di Assessore alle politiche sociali era molto
più facile parlare di attività ludiche che non invece di attività
come quelle che oggi ci preoccupano. Abbiamo più di 3000 giovani,
l'abbiamo ribadito in Commissione, che sono fra i 15 e i 29 anni in
una situazione di formazione lavoro senza risposte. È quindi a
questi giovani che, attraverso questo piano, attraverso
Garanzia
giovani
, attraverso tutte le risorse che si possono mettere in
disponibilità, bisogna riferirsi cercando di far sì che siano loro
stessi che diventino sempre più protagonisti del loro futuro e
anche dell'analisi e della ricerca delle soluzioni dei problemi che
vivono. A noi quindi tocca guidare, accompagnare e dare strumenti
legislativi come questo, a noi soprattutto tocca fare un lavoro di
sostegno, di speranza e anche di entusiasmo verso una generazione
alla quale dobbiamo tanto e dobbiamo cercare veramente tra tutti di
garantire loro un futuro migliore di quello che gli si prospetta.
Vi è quindi un voto favorevole del gruppo UVP annunciato in
Commissione e confermato in aula, soprattutto un voto che
verificheremo, come le è stato più volte detto, con un lavoro
costante nelle Commissioni e attraverso i nostri amministratori.
Grazie.
Presidente -
La parola al collega Cognetta.
Cognetta (M5S) -
Grazie Presidente.
Per annunciare il nostro voto contrario a questo procedimento,
ne avevamo già parlato in Commissione, anche se non abbiamo votato,
perché non siamo Commissari della Commissione predetta. Assessore,
però, come ho avuto modo di dirle, di fatto non aumentiamo la
partecipazione alla vita politica dei giovani, non risolviamo loro
i problemi, sapete benissimo che abbiamo tutta una serie di
perplessità su
Garanzia giovani
e le abbiamo espresse in
tante situazioni, quindi ci sembra che ancora una volta non solo è
un'occasione persa, ma è un'occasione per creare altra
autoreferenzialità. Sostanzialmente facciamo sì che i politici
ancora una volta dicano o gestiscano direttamente senza coinvolgere
chi dovremmo coinvolgere direttamente, cioè i giovani che sono
lontani dalla politica. Non lo facciamo, l'ha scritto anche in
delibera, lo ha ricordato benissimo la collega Morelli: "è troppo
difficile, è complicato...", è comunque una legge che avete fatto
voi, quindi dire che adesso non si può fare diventa abbastanza
ridicolo. Per questo motivo, siamo contrari a questo provvedimento
e la invitiamo anzi a dare maggiore partecipazione e voce a chi
attualmente non ce l'ha, cioè i giovani.
Presidente -
Grazie. Siamo in discussione generale. Ci
sono altri interventi? Possiamo chiudere la discussione generale.
C'è qualcuno che vuole intervenire per dichiarazione di voto? Non
ci sono richieste. Pongo in votazione il provvedimento, si vota
l'atto più l'allegato. La votazione è chiusa.
Presenti: 34
Votanti: 34
Favorevoli: 33
Contrari: 1
Il Consiglio approva.
Presidente -
La parola al collega Bertschy.
Bertschy (UVP) -
Grazie Presidente. Chiedo una breve
sospensione per una riunione dei gruppi di opposizione.
Presidente -
La sospensione è concessa.
Si dà atto che la seduta è sospesa dalle ore 18.28 e riprende
alle ore 18.44.
