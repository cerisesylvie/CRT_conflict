Classificazione
ISTRUZIONE PUBBLICA



Oggetto del Consiglio n. 2305 del 28 luglio 2016 - Resoconto
OGGETTO N. 2305/XIV - Discussione generale sul disegno di
legge: "Disposizioni per l'armonizzazione della legge 13 luglio
2015, n. 107 (Riforma del sistema nazionale di istruzione e
formazione e delega per il riordino delle disposizioni legislative
vigenti), con l'ordinamento scolastico della Valle
d'Aosta".
Rosset (Presidente) -
Proseguiamo con il punto 14.04
all'ordine del giorno. Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Intervengo in qualità di
relatore di questo disegno di legge.
Ai sensi degli articoli 2 e 3 dello Statuto speciale per la
Valle d'Aosta, approvato con legge costituzionale 26 febbraio 1948,
n. 4, la Regione dispone di potestà legislativa primaria in materia
di istruzione tecnico-professionale e di potestà legislativa
concorrente in materia di istruzione materna, elementare e media.
Gli articoli 39, 40 e 40 bis dello Statuto dettano, inoltre,
specifiche disposizioni in materia di particolarismo
linguistico.
Fra le principali specificità della scuola valdostana, si
ricorda inoltre che, ai sensi del decreto del Presidente della
Repubblica 31 ottobre 1975, n. 861, il personale dirigente e
docente delle scuole della Valle d'Aosta appartiene ai ruoli
regionali e le spese del relativo trattamento economico sono a
carico del bilancio della Regione, mentre lo stato giuridico e il
trattamento economico sono gli stessi del corrispondente personale
appartenente ai ruoli statali.
La competenza in materia di determinazione degli organici è in
capo alla Regione, alla quale spetta, in base alla loro consistenza
e alla disponibilità di posti vacanti, decidere l'entità delle
assunzioni in ruolo. Con la legge 16 maggio 1978, n. 196 (Norme di
attuazione dello Statuto speciale della Valle d'Aosta), sono state
definite le modalità per dare concreta attuazione all'articolo 40
dello Statuto speciale, relativamente alle materie da insegnare in
lingua francese e agli adattamenti dei programmi di insegnamento
nazionali, oggi "Indicazioni nazionali del curricolo", alle
necessità locali.
Il legislatore statale, con legge 13 luglio 2015, n. 107
(Riforma del sistema nazionale di istruzione e formazione e delega
per il riordino delle disposizioni legislative vigenti), ha
introdotto una riforma di ampio respiro dell'ordinamento
scolastico, soprattutto sotto il profilo organizzativo e
gestionale. Le sopra richiamate specificità regionali hanno
costituito il presupposto per la sottoscrizione, il 25 luglio 2015,
ad Aosta, di un apposito protocollo d'intesa tra il Ministro
dell'istruzione e l'Assessore regionale competente in materia di
istruzione, ai fini del recepimento, da parte della Regione, dei
principi contenuti nella legge 107/2015 e nei successivi decreti
attuativi oggetto di delega legislativa. Al suddetto protocollo
d'intesa è seguito il decreto legislativo 3 marzo 2016, n. 44
(Norme di attuazione dello Statuto speciale per la Regione Valle
d'Aosta in materia di ordinamento scolastico), nel quale, in
considerazione della peculiarità dell'ordinamento scolastico
regionale e degli adattamenti alle necessità locali, si è stabilito
innanzitutto che la Regione individui, con propria legge, le
modalità e i tempi di applicazione dei principi della legge 107,
prevedendo, inoltre: l'applicazione da parte della Regione delle
disposizioni della legge 107/2015 riguardante lo stato giuridico ed
economico del personale dirigente, docente ed educativo,
compatibilmente con il sistema di costituzione e gestione delle
dotazioni organiche dei propri ruoli regionali; il mantenimento e
la valorizzazione da parte della Regione, nell'ambito del proprio
sistema di istruzione, delle specificità e dell'unicità del modello
pedagogico delle scuole dell'infanzia, in quanto funzionale alla
precoce alfabetizzazione bi-plurilingue dei bambini; in
considerazione del sistema bi-plurilingue della Regione, lo
svolgimento nelle istituzioni scolastiche regionali, in aggiunta
alle prove Invalsi
di cui al decreto legislativo 19 novembre
2004, n. 286, di una prova di conoscenza delle lingue francese e
inglese e l'introduzione, a partire dalla scuola primaria,
dell'insegnamento in lingua inglese di discipline non linguistiche;
il completamento, infine, dell'
iter
di approvazione di nuovi
adattamenti dei programmi di insegnamento nazionali (Indicazioni
nazionali del curricolo) entro l'avvio dell'anno scolastico
2016/2017.
La Giunta regionale, con deliberazione del 29 gennaio 2016, n.
93, ha approvato le linee di indirizzo per l'armonizzazione con
l'ordinamento scolastico regionale dei principi contenuti nella
legge 107/2015, precisando che le misure di attuazione della
medesima si applicheranno integralmente in Valle d'Aosta dall'anno
scolastico 2017/2018. Ciò non ha impedito di attuare alcune misure
previste dalla stessa legge 107/2015 già dal corrente anno
scolastico, ovvero l'erogazione dell'importo di 500 euro per
l'aggiornamento e la formazione del personale docente, l'attuazione
del nuovo sistema di istruzione e formazione professionale (IeFP),
l'avvio delle attività di autovalutazione delle istituzioni
scolastiche, la previsione di un piano di formazione generalizzato
destinato al personale docente di tutti i gradi di scuola e
funzionale, tra l'altro, al potenziamento delle competenze
linguistiche in inglese, nonché la valorizzazione del merito del
personale docente.
Il disegno di legge detta disposizioni finalizzate al
completamento del processo di autonomia delle istituzioni
scolastiche, come previsto dalla legge regionale 26 luglio 2000, n.
19 (Autonomia delle istituzioni scolastiche) e, come meglio
evidenziato in premessa, intende recepire e adattare i principi
della legge 107/2015 al particolare ordinamento scolastico
regionale.
Il disegno di legge si compone di 27 articoli. Mi soffermerò di
seguito su alcuni punti che, in qualità di relatore, ritengo
qualificanti e utili a chiarire l'impianto normativo nel suo
complesso. Il disegno di legge recepisce parte delle proposte
elaborate dal gruppo tecnico di lavoro di cui alla deliberazione
della Giunta regionale 93/2016. Gli scostamenti dalle suddette
proposte sono intervenuti a seguito di attente valutazioni di
carattere politico e di un ampio confronto con le rappresentanze
sociali.
Il delicato lavoro di armonizzazione della legge statale
107/2015 con l'ordinamento scolastico regionale ha tenuto in conto,
salvaguardandole in parte, le peculiarità del nostro sistema
scolastico regionale, ritenute funzionali allo specifico modello di
scuola valdostano, integrate con indubitabili migliorie introdotte
dalla normativa statale, quali, ad esempio, il bonus di 500 euro
per l'autoformazione. Si è, infatti, ritenuto di mantenere il
meccanismo di reclutamento degli insegnanti su base annuale,
assicurando la conservazione della titolarità del posto presso
un'istituzione scolastica da parte dei docenti assunti a tempo
indeterminato.
Il disegno di legge pone poi particolare attenzione alla
comunità educante complessivamente intesa, valorizzando il ruolo
degli organi collegiali scolastici e delle rappresentanze degli
studenti e delle famiglie nella definizione dell'azione educativa,
il tutto nella cornice degli indirizzi fissati dal dirigente
scolastico, il quale resta garante del buon funzionamento
dell'istituzione scolastica. A seguito di un serrato dibattito con
gli attori del mondo della scuola, si è ritenuto di non irrigidire
l'articolazione delle lezioni su cinque giorni, in difformità alle
previsioni inizialmente introdotte con la citata deliberazione
della Giunta regionale 93/2016 e nell'articolato, anche nel
rispetto dell'autonomia delle singole istituzioni e delle esigenze
dei diversi territori. Ugualmente, si è valutata la necessità,
nella scuola media, di mantenere i dodici posti aggiuntivi e i
relativi finanziamenti, assegnati per l'integrazione degli alunni
stranieri e per il potenziamento dell'offerta formativa. Tutto ciò,
sicuramente a beneficio dell'intera classe e non solo degli
studenti stranieri.
È da rilevare che il sistema delle sostituzioni del personale
assente, contrariamente a quanto previsto dalla legge statale,
rimane quello vigente. Inoltre, è stata introdotta la possibilità
di sostituire - e questa è una novità - il personale assente, fin
dal primo giorno, se lo stesso è impegnato in attività di
formazione e aggiornamento a carattere bi-plurilingue. È stata
recepita - credo di poterlo dire senza tema di smentita - col
favore di tutti i soggetti auditi, l'obbligatorietà introdotta con
la legge nazionale, della formazione continua, a garanzia della
qualità dell'offerta formativa erogata. A tale proposito,
nell'ambito dei piani di formazione, troverà spazio il
potenziamento delle competenze digitali degli studenti, essendo
tali competenze funzionali e trasversali a tutte le discipline. Gli
insegnanti, inoltre, potranno utilizzare il bonus annuale di 500
euro, previsto per l'autoformazione, anche per il rafforzamento
delle proprie competenze informatiche.
Nella piena consapevolezza che nessuno debba rimanere indietro o
sia privato delle più ampie opportunità formative, il Legislatore
pone, tra le finalità del disegno di legge, che proprio in quanto
finalità informano l'articolato, particolare attenzione agli
studenti con fragilità di apprendimento. A tale proposito,
accogliendo gli opportuni suggerimenti delle organizzazioni
sindacali e di altri soggetti auditi, con il coinvolgimento
dell'Università della Valle d'Aosta, saranno attivati tirocini
formativi, cosiddetti attivi (TFA), dedicati specificamente al
sostegno degli studenti disabili, in modo da coprire il fabbisogno
di personale specializzato in questo settore. Ciò verrà
formalizzato - lo anticipo - con un ordine del giorno che
presenteremo come maggioranza e che, oltre ad impegnare la Giunta e
l'Assessore all'istruzione a valutare con le organizzazioni
sindacali scolastiche la definizione di un futuro piano di
assunzione nella scuola, nei limiti del fabbisogno di personale
docente, impegna gli stessi a concordare, entro la fine dell'anno,
con l'Università della Valle d'Aosta, l'attivazione di un tirocinio
formativo attivo sul sostegno, a condizioni economiche favorevoli
per gli interessati, per dare risposte e alternative sul piano
occupazionale al personale docente.
Dal punto di vista del potenziamento dell'offerta formativa,
saranno attribuiti complessivamente 36 posti aggiuntivi alle
istituzioni scolastiche di secondo grado, completando il processo
di potenziamento delle risorse umane a disposizione, già intrapreso
in passato per gli altri gradi di scuola. Si è fortemente voluto il
potenziamento delle discipline scientifiche prevedendo, nella
scuola media, un modulo aggiuntivo di matematica.
Per quanto riguarda, invece, il potenziamento delle competenze
linguistiche, gli adattamenti delle indicazioni nazionali alla
realtà locale - più volte richiamati nell'articolato - hanno
ricevuto, venerdì scorso, il parere favorevole della commissione
mista Regione-MIUR e vedranno completato il loro
iter
di
approvazione entro il mese di agosto prossimo venturo, così come
previsto dall'articolo 6 della norma di attuazione approvata da
questo Consiglio nell'autunno scorso. È importante, pertanto, che
anche la legge in esame concluda il suo iter quest'oggi in Aula, al
fine di dispiegare i suoi effetti in parallelo con gli adattamenti
dei programmi. Crediamo che il Legislatore regionale abbia posto
concretamente le basi per l'apertura del proprio sistema educativo
bilingue al plurilinguismo, con particolare attenzione
all'apprendimento della lingua inglese, strumento fondamentale per
i nostri giovani, per renderli competitivi nel mondo del lavoro. Si
tratta ovviamente di un processo graduale che investirà
progressivamente tutti i livelli scolastici, con l'ambizione di
giungere, tra qualche anno, a un ordinamento scolastico realmente
trilingue.
Per raggiungere gli obiettivi formativi individuati come
prioritari dall'articolo 3 del disegno di legge, anche al fine di
motivare e di dare il giusto riconoscimento ai docenti che
dispongono di competenze ulteriori e aggiuntive rispetto a quelle
normalmente richieste per l'esercizio della funzione docente, il
disegno di legge prevede che possano essere utilizzati, nell'ambito
degli istituti comprensivi, in attività di insegnamento di
potenziamento, insegnanti appartenenti a gradi diversi di
istruzione, nell'ottica di fornire ai nostri ragazzi ulteriori
chance formative.
Nell'intento di configurare la scuola come un vero centro di
aggregazione, anche al di fuori dell'orario scolastico, il disegno
di legge prevede, per la prima volta espressamente, che nei periodi
di sospensione dell'attività didattica i locali degli istituti
scolastici possano essere utilizzati per attività ricreative,
culturali, artistiche e sportive, d'intesa anche con gli enti
locali, come peraltro già avviene abbastanza frequentemente. Un più
razionale utilizzo delle strutture scolastiche anche nel periodo
estivo consente di realizzare delle economie di scala per la
collettività e di offrire ai nostri giovani opportunità di
socializzazione, senz'altro utili ai fini della costruzione della
loro personalità, del loro sviluppo psicofisico, adempiendo al
bisogno di custodia e attenzione auspicato dalle famiglie dei
nostri ragazzi, ponendoli così al riparo da possibili episodi di
devianza giovanile. Per quanto riguarda la disciplina
dell'alternanza scuola-lavoro, al fine di alleggerire il monte ore
di alternanza stabilito dalla legge nazionale 107/2015, che lo
prevede per il solo triennio superiore, abbiamo previsto che le ore
di alternanza possano essere svolte già dal biennio della scuola
secondaria di secondo grado e per tutto lo sviluppo del
quinquennio.
Per rendere praticabile quanto contenuto nel disegno di legge e
a dimostrazione dell'attenzione riservata dal Legislatore regionale
al settore scolastico, l'onere complessivo derivante
dall'applicazione della legge ammonta a più di 6,5 milioni di euro,
senza contare gli ulteriori fondi che già vengono attribuiti
dall'Amministrazione alle istituzioni scolastiche per la dotazione
ordinaria, la dotazione perequativa e il fondo di istituto.
Ne approfitto, infine, per ringraziare tutti coloro che in
queste settimane si sono spesi per scrivere, modificare, adattare,
analizzare il testo che oggi vi presentiamo. Un particolare
ringraziamento lo voglio fare al sovrintendente agli studi e ai
dirigenti dell'Assessorato, che non hanno mai fatto mancare il loro
puntuale supporto.
Presidente -
Ha chiesto la parola l'Assessore Rini, ne ha
facoltà.
Rini (UV) -
Vorrei iniziare questo intervento in maniera
forse inusuale, partendo da quella parte di discorso che di solito
viene riservata alla fine, ma lo faccio in maniera convinta. Inizio
dai ringraziamenti, allacciandomi a quanto ha molto bene espresso
il collega Guichardaz, perché oggi siamo qua a presentarvi questo
risultato, per noi importante, frutto di un percorso lungo,
difficile e spesso in salita, ma che oggi ci consente di
presentarvi un testo di legge importante e che va a incidere su uno
dei settori capitali per la nostra regione. Quindi mi sento
innanzitutto di ringraziare il relatore Jean-Pierre Guichardaz, non
solo per la relazione puntuale, ma anche per il lavoro e il
supporto che mi ha dato e che ci ha dato in questi mesi. Grazie al
Presidente della V Commissione, Bertschy e a tutti i commissari: ci
tengo a sottolineare tutti, componenti delle forze di maggioranza e
di opposizione, per aver accettato di lavorare in maniera serrata
nell'ultimo mese; io, di questo, ve ne sono particolarmente grata.
Grazie alle forze di maggioranza per aver collaborato in maniera
non passiva, ma particolarmente attiva, portando e apportando delle
modifiche al testo iniziale, che si sono rivelate sostanziali e
sicuramente migliorative dell'idea di partenza. Grazie al
Presidente, al Governo regionale e grazie alle forze sindacali che
rappresentano coloro che quotidianamente operano con impegno e
serietà nel mondo della scuola. Grazie, perché con loro il
confronto è sempre stato proficuo, talvolta acceso, ma sempre
pacato e soprattutto produttivo. Anch'io ci tengo a ringraziare le
strutture dell'assessorato, perché con tanta serietà e impegno,
ormai da due anni, con me portano avanti questa sfida che oggi
presentiamo alla comunità valdostana. Grazie al sovrintendente, il
dottor Gentile; grazie a Clarissa Gregori e grazie a tutte le
strutture dell'assessorato.
Non ritornerò sulla descrizione puntuale dell'articolato, sulle
previsioni di questa norme, poiché credo che lo abbia fatto in
maniera più che esaustiva e puntuale il collega Guichardaz. Mi
concentrerò piuttosto su qualche considerazione di ordine generale
e su qualche breve passaggio, per raccontare alle nostre
concittadine e ai nostri concittadini il percorso che ci ha portato
oggi qui alla presentazione di questo disegno di legge.
Oggi si conclude un percorso lungo, iniziato due anni fa, quando
il Governo nazionale ha depositato la cosiddetta bozza di lavoro
che già allora portava il nome "buona scuola". Quel documento è
diventato itinerante sul territorio con una serie di incontri e
anche nella nostra regione abbiamo accolto rappresentanti del
Ministero statale, del MIUR, che hanno avuto l'occasione di
confrontarsi direttamente con il mondo della scuola nel suo
complesso. Da subito il mondo della scuola ha espresso delle
perplessità sulle previsioni contenute in quella che allora era
solo una bozza di ipotesi di lavoro futuro. Con attenzione abbiamo
cercato di capire quali sarebbero state le ripercussioni di queste
previsioni, che probabilmente in altre realtà possono anche essere
applicate, applicabili e anche produttive. Da subito ci siamo
preoccupati per l'impatto che certe previsioni avrebbero avuto su
un territorio così piccolo, su una territorialità così particolare
come quella della nostra regione.
Ci siamo attivati per riuscire ad arginare l'immediata
applicabilità di questa norma, esercitando la nostra potestà
normativa, il nostro buon esercizio dell'autonomia e, con un
proficuo rapporto di collaborazione con il Ministero e con il
Ministro Giannini in particolare, siamo riusciti ad arrivare alla
firma di quel famoso protocollo d'intesa. Qualcuno inizialmente ha
messo in discussione la validità giuridica e la consistenza degli
effetti nel futuro di questo protocollo d'intesa. Invece dobbiamo
riconoscere che il Governo centrale è stato di parola e al
protocollo d'intesa ha fatto seguire una norma di attuazione
approvata in tempi rapidissimi: solo due mesi. Quella norma di
attuazione è stata capitale per noi, perché ci ha consentito la non
applicazione diretta di quel testo di legge, che è sotto gli occhi
di tutti cosa stia scatenando a livello nazionale, e ci ha
consentito di crearci uno spazio di azione, un ambito di manovra e
ci ha dato la possibilità di legiferare in maniera differente. Ecco
quindi che abbiamo istituito un gruppo tecnico, che ringrazio,
coordinato e presieduto dal sovrintendente agli studi, che ha
cercato di elaborare e ci ha fornito una bozza di articolato, che
poi la politica ha deciso in parte di accogliere e in parte di
stravolgere.
Oggi arriviamo qua, in Aula, con questo disegno di legge che ha
subito una forte modificazione rispetto al testo originario che ci
è stato consegnato dal gruppo tecnico, questo grazie al lavoro
delle forze politiche di maggioranza, ma grazie anche al lavoro
della V Commissione. Io vorrei ricordare che in V Commissione sono
state fatte diverse audizioni e abbiamo ascoltato coloro che
operano nel mondo della scuola a diverso titolo e in diversa
misura. Forse non sempre siamo bravi a trasmetterlo, ma credetemi
quando dico che le loro preoccupazioni sono anche le nostre.
Purtroppo, siamo ben consci che non sempre, soprattutto quando si
decide di intraprendere la strada non facile delle riforme, in
particolare in un settore come quello scolastico, pur mettendoci
tutto l'impegno, non sempre si riesce ad accontentare tutti, non
sempre riusciamo a risolvere caso per caso. Ma il nostro dovere è
quello di porre al centro lo studente e una delle criticità del
testo statale era di dimenticare, talvolta, che la prima
ratio
che deve fondare la base stessa di una riforma
scolastica è proprio lo studente, i ragazzi e il loro futuro.
Con il disegno di legge che oggi vi presentiamo, è stata
esercitata la potestà legislativa regionale in materia di
istruzione. Mai come in questo periodo storico, che ormai dura da
diversi anni, dove diventa più che mai fondamentale riaffermare
questa potestà legislativa, diviene cruciale riuscire a portare
avanti questo esercizio e farlo tanto più in un settore come quello
scolastico. Esercitare la potestà legislativa regionale significa
interpretare il ruolo di garante delle peculiarità di un sistema
scolastico, ma vuole dire anche fare delle scelte a beneficio
dell'intera comunità scolastica, tenendo conto delle sue esigenze e
delle sue specificità.
Il collega Guichardaz ricordava un esempio piccolo, ma grande
allo stesso tempo, dell'importanza di questo esercizio e della
differenza con cui ci collochiamo in maniera diversa rispetto alla
legge statale. Noi abbiamo voluto espressamente ricordare quel
tassellino così importante dell'istruzione, che è la scuola
dell'infanzia: il primo approccio che i nostri bambini hanno con il
mondo della scuola. A livello statale è stato dimenticato questo
tassello, che per noi è fondamentale e che negli anni, grazie a chi
opera nel settore, è diventato un fiore all'occhiello, preso a
esempio su tutto il territorio nazionale, proprio per il modello
pedagogico delle nostre scuole dell'infanzia. Quindi in questo
testo abbiamo voluto richiamare questa nostra specificità.
Il decisore politico, purtroppo, non è svincolato totalmente dai
limiti di ordine giuridico nell'esercizio della sua potestà
legislativa. Nel settore scolastico questi vincoli sono
rappresentati dalle norme generali sull'istruzione, che sono di
esclusiva competenza statale, e dalle norme sullo stato giuridico
che sono, per i docenti regionali, gli stessi del corrispondente
personale statale. Questo va ricordato, perché ci sono tanti
suggerimenti che ci sono stati proposti, che avremmo voluto poter
cogliere e inserire in questo testo di norma, ma purtroppo non lo
possiamo fare, perché lo stato giuridico dell'insegnanti è materia
di competenza esclusiva statale.
Qui apro e chiudo una parentesi, perché il discorso è lungo e
sicuramente ci vedrà impegnati nei prossimi mesi. Spesso ci
confrontiamo con realtà a noi simili per territorio, penso al
Trentino Alto Adige, dove lo stato giuridico degli insegnanti è
competenza regionale. In passato si è parlato di regionalizzazione
e qualche mese fa abbiamo approvato in quest'Aula un testo che ci
impegna a riaprire la riflessione su questo argomento. Nel caso di
una regionalizzazione potremmo decidere e avremmo spazi di azione
diversi. Pongo questo come elemento di riflessione ulteriore e
credo sia giusto farlo oggi, perché purtroppo a tanti suggerimenti
avremmo voluto dire di sì e avremmo voluto legiferare in maniera
diversa, ma non lo abbiamo potuto fare.
Questo è un disegno di legge che ha un unico obiettivo: porre al
centro del nostro operato il futuro dei nostri figli, di tutti gli
studenti e i giovani valdostani. Dobbiamo cercare di rafforzare i
tanti punti di eccellenza del sistema scolastico valdostano. Citavo
prima l'esempio della scuola dell'infanzia, ma non solo. Le nostre
scuole, le piccole scuole di montagna, ma anche i grandi poli
scolastici del capoluogo, sono spesso esempio di eccellenza su
tanti settori, però dobbiamo avere il coraggio di saper cogliere le
nuove sfide. Io ho detto spesso che noi sogniamo di avere dei
giovani che abbiano delle radici forti, ben radicate nel nostro
territorio, nella nostra cultura, nelle nostre tradizioni, ma che
abbiano anche dei rami forti, protesi verso l'esterno, verso tutte
quelle opportunità che l'Europa e il mondo ci offre.
Bisogna avere il coraggio - non uso questa parola a caso - di
continuare a sostenere e a investire in un sistema che ha
dimostrato la sua validità. Mi riferisco alla scelta - che non
vorrei passasse in secondo piano - di discostarci radicalmente e
totalmente dal sistema nazionale che la riforma ha imposto. Mi
riferisco al sistema di reclutamento degli insegnanti: abbiamo
scelto politicamente la non applicazione dell'ambito, con la
conseguente decadenza della chiamata diretta da parte dei dirigenti
scolastici. Non lo abbiamo fatto per penalizzare qualcuno o per
mancanza di fiducia nell'operato dei dirigenti scolastici, perché
siamo pienamente consapevoli e consci della centralità del ruolo
del dirigente scolastico e di quello che quotidianamente portano
avanti: grazie alla loro capacità e alla loro professionalità
riescono a rendere più o meno performante un polo scolastico
rispetto a un altro. Lo abbiamo fatto per la ragione che ricordavo
all'inizio: abbiamo cercato di capire quale sarebbe stato l'effetto
e l'impatto che una previsione del genere avrebbe avuto su un
territorio come il nostro, un territorio piccolo e di prossimità.
Questo ha spaventato non solo il corpo docente, ma anche l'apparato
politico, per cui abbiamo deciso di discostarci. Io vorrei
sottolineare questo fatto, che è la scelta centrale del recepimento
della riforma: lo abbiamo fatto discostandoci dal modello statale e
non solo. La Provincia Autonoma di Trento viene da un dibattito
molto acceso e aspro su questo argomento: loro hanno deciso, a
differenza nostra, di applicare l'ambito. Sapete meglio di me qual
è stato il risultato sul territorio, quale sia la preoccupazione
del corpo docente rispetto a una previsione di questo tipo. Anche a
livello statale vedremo quale sarà poi l'effettiva applicabilità,
tenendo conto che proprio su questo tema c'è
in itinere
una
proposta referendaria per abrogare questa previsione.
Bisogna avere il coraggio di portare avanti un sistema che ha
funzionato, che è il nostro. Noi crediamo che, per il reclutamento
degli insegnanti, il nostro sistema sia valido, anche se non
neghiamo che, sulla carta, quella proposta nazionale poteva avere
sicuramente dei valori aggiunti, perché la meritocrazia sicuramente
è un aspetto positivo. D'altro canto, dobbiamo anche avere il
coraggio di saper cogliere le nuove sfide. Non dobbiamo aver paura
di guardare avanti e di apportare quei cambiamenti che possono
migliorare un sistema, anche se il nostro è un sistema di
eccellenza.
Prima sono state ricordate alcune delle sfide che abbiamo deciso
di accettare per i nostri ragazzi: quella delle lingue. Ne abbiamo
parlato tanto e vorrei spendere anch'io due parole sul percorso
degli adattamenti, anche se non è oggetto stringente della
discussione odierna, ma sicuramente si inserisce appieno in questo
percorso. Tante altre sfide, come quella dell'informatica, sulla
quale molto è stato detto. Sono scelte che potrebbero sembrare
voler sminuire questo settore, invece noi crediamo che la
digitalizzazione - più che l'informatica - debba diventare
trasversale e coinvolgere tutti, tutte le materie, tutti i settori
della scuola. Qualche anno fa andava di moda parlare di 2.0 e anche
la scuola è entrata a pieno titolo in questa dimensione. Noi ci
crediamo, lo vogliamo fare e abbiamo esplicitato questa volontà con
la previsione di risorse concrete - perché poi le belle idee senza
le risorse non vanno avanti - con dei mezzi economici a
disposizione della formazione non solo linguistica, ma anche
informatica, scientifica, matematica. Sono quei settori dove
dobbiamo investire, non perché lo diciamo noi, non perché lo dice
il Consiglio regionale della Valle d'Aosta, ma perché lo chiede il
mondo del lavoro, lo chiede quel mondo con cui i nostri giovani
dovranno confrontarsi.
Io credo che tanto sia stato detto proprio su queste scelte che
abbiamo portato avanti. Due parole vorrei dedicarle anche a un
altro settore che noi riteniamo importante. Ci è dispiaciuto
quando, sicuramente per una carenza di informazione nostra, è
potuto sembrare che ci fosse una mancanza di volontà di
investimento nella scuola secondaria di primo grado, in quella
fascia d'età in cui i nostri giovani sono più fragili, più
delicati. Tanto è stato fatto, tanto si è investito in questa
fascia scolastica e oggi credo che possiamo avere la forza, dati
alla mano, di dire che lo si è fatto a ragion veduta e a buona
ragione; continueremo a investirci.
L'innalzamento delle ore frontali deriva da una volontà di
riporre equità tra i vari ordini di scuola. Equità tra la scuola
secondaria di primo grado e la scuola secondaria di secondo grado,
ridistribuendo le risorse e andando a rafforzare la scuola
secondaria di secondo grado, senza penalizzare nessuno, con la
volontà di continuare a credere e a investire. Siamo tornati
indietro su alcune previsioni, proprio ascoltando il mondo
scolastico. Per esempio, la questione dei cinque giorni, sulla
quale diversi dirigenti scolastici e insegnanti ci hanno
rappresentato come, in maniera particolare sulla parte della
formazione liceale, diventava di difficile applicazione, seppure
questa avesse come unica
ratio
la volontà di riuscire a
organizzare meglio da una parte i servizi collaterali al mondo
scolastico e dall'altra anche l'organizzazione familiare, perché
nella riforma della scuola sono coinvolte anche le famiglie, che
devono tornare a essere partecipi di questo percorso che dobbiamo
fare insieme.
Parlavo della centralità degli studenti, ma anche il corpo
docente è stato oggetto di particolare attenzione, già durante
l'anno scolastico appena concluso. Non dimentichiamo che da un'idea
rigida di partenza di aspettare, fermarci, guardare, analizzare e
poi decidere cosa applicare e cosa no della legge 107 statale,
abbiamo invece deciso di fare un'altra scelta e abbiamo percorso
un'altra strada. Abbiamo spacchettato le previsioni, colto le parti
migliori, quelle migliorative per il corpo docente stesso e le
abbiamo rese immediatamente applicabili. Questo, non
dimentichiamolo, ha una ripercussione anche economica: in un
momento storico in cui conosciamo bene quale sia la situazione
finanziaria, certamente non solo della Regione, ma una situazione
generale di austerità, avere la forza e la volontà di compiere e
portare avanti certe scelte, crediamo che abbia un certo tipo di
significato, ovvero dimostrare che crediamo e che vogliamo
investire in questo settore.
Abbiamo deciso l'immediata erogazione del
bonus
dei 500
euro per l'autoformazione. In questo disegno di legge si parla più
volte di formazione e lo si fa perché noi crediamo profondamente in
questo settore. Questo è un punto condiviso con tutti ed è un
passaggio molto positivo. Chi opera nella scuola ha voglia di
formarsi, a condizioni che devono essere giuste, eque,
riconosciute, tutelate, valorizzate; ha voglia di formarsi, per
porre le sue professionalità sempre accresciute, sempre migliori,
sempre perfezionate, sempre al passo con i tempi. Abbiamo ragazzi
che ormai viaggiano veloci, che ci superano - chi ha dei figli può
testimoniarlo - quindi bisogna tenersi al passo, e i primi a
chiederlo sono proprio i docenti. Con questo testo di legge abbiamo
cercato di venire incontro a tale esigenza: da una parte formarsi e
dall'altra valutarsi. Dobbiamo cercare di smetterla di vedere la
valutazione con un'accezione negativa: la valutazione deve essere
positiva, deve spingerci a fare meglio, a capire dove abbiamo
sbagliato e dove possiamo fare di più. Questa è la ratio delle
clausole valutative nelle norme. Con il collega Bertin, nella
scorsa legislatura, avevamo portato avanti un percorso proprio
sulle clausole valutative. Qui l'autovalutazione entra e diventa
parte integrante del sistema scolastico: non si valutano più solo
gli studenti, ma si valutano i docenti, si valutano i dirigenti
scolastici, per crescere tutti insieme, per fare prendere il volo
davvero a tutto il mondo scolastico nel suo complesso.
Il collega Guichardaz ha ricordato il contenuto di un ordine del
giorno che presenteremo, con due punti che per noi sono
fondamentali, il primo condiviso e concordato con le forze
sindacali. Non abbiamo inserito nel testo di legge un piano di
assunzioni straordinario e vi spiego perché non abbiamo voluto
farlo. Parlare di qualcosa di straordinario vorrebbe dire che non
abbiamo fatto qualcosa di ordinario. Nella Regione Valle d'Aosta si
è proceduto con la puntuale assunzione annuale dei docenti per i
posti vacanti. Questo ha creato una situazione completamente
diversa rispetto a quella del corpo docente nazionale.
Fortunatamente non abbiamo le criticità presenti sul resto del
territorio nazionale. È vero, però, che esistono e permangono delle
situazioni di precariato che noi vogliamo veramente cercare di
prendere in carico e di risolvere negli anni. Con questo ordine del
giorno ci prendiamo l'impegno puntuale di arrivare a un accordo con
le forze sindacali entro la fine dell'autunno, in merito alla
prospettiva nel campo delle assunzioni stesse. Questo è un punto
fondamentale per noi ed è un modo di dare risposte concrete.
Vogliamo assicurare al corpo docente che si continuerà sulla linea
portata avanti negli ultimi decenni, quella delle puntuali
assunzioni su cattedre libere. Ovviamente i piani straordinari, non
avendo quelle cattedre libere, non potevamo proporli.
Nell'ordine del giorno abbiamo inserito e codificato un altro
aspetto, perché preferiamo essere chiari in questo passaggio, visto
che abbiamo la grande opportunità di mettere mano in questo settore
e vogliamo farlo nella sua completezza. Siamo consapevoli che ci
saranno, in seguito a certe decisioni, delle situazioni di
criticità per degli insegnanti, per coloro che negli anni hanno
speso tempo, soldi e impegno per formarsi in certe direzioni, ma
che oggi, perché il mondo cambia e cambia anche il mondo
scolastico, si trovano a dover fare dei percorsi diversi. Penso,
per esempio, al caso dell'insegnamento della tecnologia. Così come
non abbiamo mai voluto penalizzare nessuno, non abbiamo voluto
sfavorire i dirigenti scolastici e tanto meno gli insegnanti di
tecnologia. Siamo consci dell'importanza di quella, come di altre
materie. Siamo altrettanto consci, però, che era importante
livellare nuovamente quel sistema di monte ore scolastico presente
sul territorio nazionale. I nostri ragazzi - sono di recente
pubblicazione i dati delle prove Invalsi - soprattutto nel primo
biennio della scuola secondaria di secondo grado (questo deriva
forzatamente da una formazione precedente a quell'anno di studio in
sé) sono carenti nelle discipline scientifico-matematiche. Pertanto
abbiamo cercato di fare un investimento, non solo per le prove
Invalsi, ma per quella organicità di ragionamento con cui abbiamo
portato avanti la riforma, con il recepimento del testo della legge
107 e gli adattamenti, cercando di far dialogare questi due
settori. Abbiamo inserito l'insegnamento, tramite metodologia CLIL
in lingua inglese, della materia scientifica. Quindi abbiamo
cercato di recuperare quell'ora, implementando proprio
l'insegnamento delle scienze, per dare concretezza, ancora una
volta, a quel percorso che abbiamo scritto sulla carta, perché c'è
bisogno di ore per portare avanti questo percorso.
Ci saranno degli insegnanti che forzatamente si troveranno nella
situazione di essersi formati e, proprio per la riduzione di un
modulo orario di questa disciplina, a dover fare delle scelte
occupazionali diverse. Il Presidente della Regione ha richiesto
all'Università della Valle d'Aosta l'attivazione immediata di un
percorso di tirocinio formativo, a condizioni economiche agevolate
- abbiamo ascoltato tutti la voce di chi ha investito e sappiamo
anche quanto economicamente sia impattante la scelta di questo
percorso formativo - istituendo immediatamente dei corsi di
formazione in particolare modo sul sostegno, dove siamo carenti di
posti. Nell'ultimo bando di concorso non avevamo abbastanza persone
pronte a entrare in ruolo proprio sul sostegno: lì ci sarà una
risposta occupazionale per coloro che dovranno fare delle scelte
diverse.
Come si può evincere dalla disposizione finanziaria, il disegno
di legge impegna una cifra di circa 6 milioni 700 mila euro nel
triennio. In tempi di risorse sicuramente contratte, credo sia un
segno tangibile dell'importanza che questa Assemblea riserva al
mondo della scuola. La sfida che ci aspetta non è sicuramente
facile, lo sappiamo bene. Ma crediamo davvero di non aver lesinato
energie per giungere oggi a questo che vuole essere davvero un
risultato condiviso. Noi pensiamo davvero - lo diciamo con umiltà -
di aver percorso tale strada proprio in questa direzione.
Concludo con un'osservazione sul percorso degli adattamenti. La
scorsa settimana una commissione mista, formata da rappresentanti
del Ministero, ha votato e ha approvato il testo degli adattamenti.
Ci hanno chiesto perché non abbiamo aspettato. Non lo abbiamo fatto
per quei 2200 bambini che avrebbero perso, ancora una volta,
l'opportunità di formarsi, di fare il loro percorso e di accrescere
le loro capacità linguistiche in inglese. Sappiamo cosa chiede il
mondo, lo sappiamo tutti e non possiamo nasconderci. Lo abbiamo
fatto per loro, ma lo abbiamo fatto tutti insieme e soprattutto con
tutti quei docenti che ci hanno dato il loro supporto in questo
percorso, che ci hanno chiesto di andare avanti e che ci hanno
detto di esserci con le loro capacità, con la professionalità e
l'impegno che hanno messo in questi anni. Noi li dobbiamo
ringraziare, perché sarà proprio grazie a questi docenti, formati e
competenti, che dal mese di settembre potremo partire e dare
l'opportunità a questi 2200 bambini di iniziare un nuovo percorso
di formazione. Non sappiamo se sarà la possibilità della loro vita,
ma sarà sicuramente una possibilità in più che daremo a questi
ragazzi. Noi di questo siamo fieri e in questo percorso crediamo
profondamente. Una Regione autonoma, che basa la sua autonomia sul
bilinguismo
in primis
, sul rafforzamento della nostra lingua
del cuore, il francese, ma anche il francoprovenzale, però che non
si chiede in sé stessa, che sa guardare altrove, che non si
nasconde e che coglie la sfida di insegnare e di dare tutte quelle
capacità alla nostra scuola.
Noi abbiamo chiamato questo percorso la "nostra scuola", non la
"buona scuola", perché noi crediamo che la nostra sia già una buona
scuola, tant'è che questo recepimento di riforma tiene e conserva
l'ossatura del nostro sistema, apportando solo quelle piccole
modificazioni, quelle piccole migliorie che crediamo possano dare
un nuovo sviluppo, un nuovo slancio alla nostra scuola
valdostana.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Nous avons écouté très attentivement soit
le rapporteur Guichardaz, soit l'assesseur Rini pour leurs
présentations. Je crois que la tâche de légiférer d'une assemblée,
telle que le Conseil régional, est toujours une grande
responsabilité, dans tous les secteurs et dans toutes les lois,
mais la responsabilité de légiférer en matière d'éducation et
d'instruction est encore plus grande. Elle rentre directement dans
la formation des nouvelles personnes, des nouveaux citoyens ; elle
rentre directement dans le cœur de nos enfants,
qui deviendront des hommes et des femmes.
Dans mon intervention, je partirai d'une constatation que le
directeur didactique Jean Pezzoli - directeur de grand charme,
enseignant, pédagogue et exquis connaisseur de l'école valdôtaine -
faisait par rapport aux langues, mais qu'à mon avis nous pouvons
bien adapter à tout l'apprentissage. Il écrivait : "Ce sont des
problèmes - ceux de l'apprentissage des langues, mais je dirais de
l'apprentissage en général - qui demandent des approfondissements
poussés, l'apport de sciences différentes, de la psychologie à la
linguistique, de l'anthropologie à la pédagogie, à la sociologie.
Ce sont des problèmes qui réclament aussi des décisions
appropriées". Vous avez raison, Madame l'assesseur : des décisions
courageuses sur le plan politique, institutionnel et de
l'organisation scolaire. Quand on parle d'école, on parle de la
coparticipation de toute la société : je crois que nous sommes
d'accord sur cela. Ce n'est pas qu'on fait des lois pour soi-même
et quand on parle d'école on doit partir de la coparticipation de
toute la société. Pour faire ça et pour ne pas rater, il faut
prendre du temps. Quelquefois pour ne pas rater e pour ne pas
perdre du temps, pour ne pas faire perdre du temps à nos élèves, il
faut leur dédier du temps.
Nous savons que comme tous les autres gouvernements, même le
Gouvernement Renzi a voulu sa propre réforme de l'école. Je ne
reviens pas sur les ombres et les lumières des principes de cette
réforme, dont nous avons déjà parlé maintes fois, car les principes
inspirateurs de la "buona scuola" étaient partageables. Maintenant
que la loi est faite, on se demande si on nous a donné des
principes différents ou qu'est-ce qu'il est arrivé entre le choix
des principes et la reforme après. Ce qui est clair est que la
Vallée d'Aoste, malgré toutes ses spécificités, c'est retrouvée à
avoir la nécessité de changer le rythme de sa marche. Nous
soutenons le fait que l'école valdôtaine, bien avec ses
excellences, ses atouts et ses bonnes pratiques, avait besoin de
changer de vitesse ; cette idée nous la partageons avec vous. Pour
trop de temps on a vécu sur la conviction selon laquelle l'école
valdôtaine suffisait à soi-même et la responsabilité de cette
conviction, qui a renfermé l'école valdôtaine en soi, n'est pas à
remettre aux enseignants, car il y a des responsabilités qui vont
au-delà des enseignants mêmes. Malgré la demande de formation forte
et continuelle, pour beaucoup d'années - cela pour un choix
politique - on a bien retenu que la formation n'était plus
obligatoire, plus nécessaire et on a laissé tout au choix des
enseignants, qui étaient ensevelis dans d'autres charges aussi,
dans d'autres engagements aussi. Pour beaucoup d'années on a pensé
qu'il était suffisant de se pencher sur l'enseignement facultatif
du franco-provençal pour parler d'éducation linguistique bilingue
et plurilingue. Aucun contrôle direct sur ce que les écoles
faisaient et là la responsabilité n'est encore pas à remettre
uniquement aux enseignants.
À cette absence s'est ajouté le mauvais choix de fermer et
démanteler une structure telle celle de l'IRRSAE e de l'IRRE, l'un
des meilleurs centres de recherche et de formation en pédagogie et
didactique, reconnu au niveau européen, qui était pour l'école
valdôtaine (mais pas seulement) un grand point de repère, telle de
l'eau dans un désert, c'est-à-dire fondamentale. Je parcours un
petit peu l'histoire, parce que souvent les reformes ne naissent
pas du rien, elles ont des racines et il faut quand même les
adapter au territoire. On a employé des grandes ressources pour
faire souvent de l'entretien culturel et pas de l'instruction. Cela
a été un choix politique, celui de renfermer l'école valdôtaine
dans une tour d'ivoire, en pensant qu'elle suffisait à
soi-même.
ALPE déjà dans la précédente législature s'était penché sur cet
argument. Même s'il semble que des décennies sont passées,
seulement il y a quelques années ALPE avait dénoncé cet
aplatissement du système culturel de l'instruction valdôtaine, qui
petit à petit était en train de détruire et ruiner l'un des plus
innovateurs systèmes d'instruction, parce que tel était le système
de l'instruction et de la formation linguistique de la Vallée
d'Aoste.
Quello che ho ripercorso è lo stato dell'arte, peraltro
confermato dai rapporti del Conseil d'Europe, accessibili a tutta
la popolazione, che già nel 2007 parlava di eccellenze a macchia di
leopardo, della necessità urgente di formazione e di confronto
all'interno del sistema scolastico e con i docenti. In questo clima
di grande sete di formazione e di stimoli nuovi in cui versava la
scuola valdostana, flagellata, come tutte le suole italiane, da
continue riforme e riformine che decadevano insieme ai loro
ministri prima ancora di essere applicate (ma che in questi anni
sono state calate nella scuola e spesso è stato chiesto alla scuola
stessa di adeguare alcuni passaggi), in questo clima di grande sete
è normale che la riforma Renzi della cosiddetta "buona scuola"
abbia trovato terreno fertile, perché apparentemente frizzante,
eclettica, scattante e di grande fascino innovatore. La "buona
scuola", che parlava tante lingue, è apparsa la soluzione per
tutti, il giusto compromesso per correre verso il futuro, per
risolvere il problema del precariato, per rinnovare e adeguare la
formazione linguistica e le competenze degli alunni ai parametri
europei. Non possiamo dimenticare che non solo la Valle d'Aosta in
alcune lingue non raggiunge i parametri europei, ma anche tutta la
scuola italiana è molto indietro. Il nostro gruppo ALPE l'ha
considerato un'occasione importante l'avere siglato un'intesa con
il Ministro nel 2015, per permettere alla nostra Regione, in virtù
delle nostre prerogative statutarie, di ancorare una legge con dei
principi interessanti a un territorio come la Valle d'Aosta, con le
sue caratteristiche e le sue peculiarità sia geografiche che
storiche. Abbiamo votato favorevolmente anche la norma di
attuazione che recepiva questa intesa: un atto dovuto che ha
recepito velocemente l'intesa. Noi abbiamo creduto che potesse
essere un primo passo per poter veramente dare un'altra marcia alla
nostra scuola.
Purtroppo, tutto il percorso che noi abbiamo condiviso con la
maggioranza finisce qui. Tutto il resto è stato semplicemente un
susseguirsi di scelte politiche, come ha detto lei, Assessore,
prese
en petit groupe
. Lei ha ascoltato tante persone, è
vero, tanti
petit
s
groupes
, spesso della maggioranza,
con un percorso spesso caratterizzato da forzature e da passaggi
più o meno condivisi. E siamo arrivati ad adesso. Abbiamo investito
anche noi tante energie, ma anche tante aspettative, così come
tutto il mondo scolastico, per questo passaggio legislativo che ha
delle ricadute molto pratiche nel lavoro quotidiano. Alla fine ne è
risultata, assessore Rini, una riforma di Ferragosto, perché
probabilmente - ce l'ha anticipato lei - la legge verrà votata in
questi giorni e nel giro di un mese gli adattamenti saranno resi
applicativi con una delibera di Giunta, quindi tutto potrà
partire.
Lei ha parlato spesso di coinvolgimento di tutti gli operatori
del settore. Per il nostro gruppo coinvolgere non vuol dire
semplicemente sentire, ma saper ascoltare. Non vuol dire sentire e
poi dare uno zuccherino o dei pezzettini a ciascuno, per
accontentare un po' tutti, ma alla fine fare - come l'abbiamo
definito - uno spezzatino. Magari è anche uno spezzatino di ottima
qualità, però è stato spezzettato un sistema che non ha nessun
valore se viene preso a pezzetti. Vediamo in questo un metodo ormai
consolidato da questa maggioranza: quello di fare finta di
condividere. La parola condividere credo che dovremo ridefinirla
sul vocabolario, perché in Valle d'Aosta condividere e coinvolgere
non hanno lo stesso significato che altrove. Riconosciamo alcuni
aspetti positivi e riteniamo che non necessariamente i pezzettini
con cui ha cucinato questa legge fossero di cattiva qualità, ma il
problema è che ha usato ingredienti che spesso non vanno neppure
insieme.
Certo che ci sono aspetti positivi e possiamo ribadirli. La
decisione di salvaguardare il sistema della scuola d'infanzia
riteniamo sia un passaggio importante e non scontato. Sarebbe stato
massacrante smantellarlo, ma visto che al peggio non c'è mai fine,
lo riteniamo un valore veramente importante. La formazione
obbligatoria e la sostituzione degli insegnanti per fare
aggiornamento sono passaggi comunque importanti, altrimenti i
docenti si ritroverebbero a fare aggiornamento sempre e solo la
sera. Il principio dell'alternanza scuola/lavoro, che viene
recepito in modo
soft
, ma speriamo che si riuscirà ad
applicarlo. Però, ci saremmo aspettati una scelta un po' più
coraggiosa sull'inserimento dell'istruzione e della formazione
professionale in questa legge: poteva essere davvero una
prerogativa del nostro sistema valdostano, visto che abbiamo una
competenza primaria. Poteva essere un aspetto importantissimo, che
avrebbe dato originalità alla nostra legge, invece non viene citato
e questo ci lascia un po' perplessi.
C'è finalmente un tentativo di razionalizzare l'utilizzo degli
spazi scolastici nei periodi di sospensione. Ricordo che tutti gli
Enti locali e tutti i Comuni sul territorio l'hanno sempre fatto e
hanno sempre cercato di razionalizzare i propri spazi, non solo nei
periodi estivi, ma anche nei periodi di sospensione.
Possiamo andare a cercare altri aspetti e sicuramente negli
emendamenti troveremo alcuni passaggi che verranno recepiti
all'ultimo momento, ma amplieranno, a nostro avviso, quello
spezzettamento e quel
puzzle
fatto con pezzi di scatole
diverse e che quindi non si parlano fra di loro. C'è stato un ampio
confronto, ma non un'ampia condivisione. È una legge che non ha una
struttura, a parte lo slogan, che in certi momenti diventa quasi
ossessivo, del principio di insegnamento bi-plurilingue.
È una legge insipida, che non è ancorata e che non parla con il
territorio e soprattutto non rappresenta le istanze degli operatori
del settore. Mi dispiace doverla contraddire, Assessore, ma noi non
condividiamo quanto lei ha detto, poiché assolutamente non
rappresenta le istanze che hanno portato gli operatori del settore.
Non solo gli insegnanti: abbiamo interpellato specialisti che
operano nella scuola, logopedisti, genitori, dirigenti, sindacati e
li abbiamo ascoltati in Commissione tutti insieme. Non possiamo
usare i suoi toni trionfalistici, neanche per quanto riguarda il
sostegno a quei casi più delicati e che necessitano di più
attenzioni. Partirà una formazione con l'Università: siamo contenti
e favorevoli a questo, ma intanto potevamo garantire una continuità
che non ci sarà.
Riteniamo che nella legge ci fosse la possibilità del
potenziamento, dando in alcuni casi un sostegno in più a tutta la
scuola di base. Lei, Assessore, ha parlato di un potenziamento
linguistico attraverso le
adaptations
, ma noi pensiamo che,
purtroppo, si tratti solo di un grosso slogan e che in questo
momento non abbia nessuna applicazione concreta. Soprattutto non
vediamo l'efficacia di questa scelta e riteniamo sia un
potenziamento fittizio.
C'è un aspetto grave che riteniamo sia più preoccupante. Quando
abbiamo sollevato alcune perplessità sull'inserimento in tutte le
classi prime, di tutti gli ordini e gradi della scuola, è stata
fatta una marcia indietro ed è stato scelto il compromesso di
utilizzare otto o dieci moduli nelle classi prime. Sarà una scelta
ancora più inefficace, perché chiaramente otto o dieci moduli in un
anno scolastico saranno poco incisivi, cioè saranno uno slogan. Voi
la interpretate come una gradualità, ma per noi questa è
un'occasione persa.
Il disegno di legge che ci viene presentato oggi - probabilmente
sarà legge per l'anno scolastico 2017/2018 e questo è positivo,
perché il mondo della scuola avrà un anno di tempo per prenderne
atto - parla burocratese, non è ancorato al nostro territorio e
soprattutto non è collegato ai lavori delle commissioni per le
adaptations. Tutto il mondo insegnante sa come ha avuto origine:
sono partiti dei gruppi che avevano un'indicazione e che hanno
lavorato, ma dal mese di gennaio c'è stata tutta una serie di
anticipi di delibere e di scelte che andavano in senso contrario
alle indicazioni e agli indirizzi dati ai gruppi di lavoro. Questo
ci è stato detto non solo in Commissione, ma anche dal mondo
insegnante. Noi ringraziamo i gruppi di lavoro per le adaptations,
gli insegnanti e gli ispettori, che sappiamo avere sicuramente
operato cercando di fare il migliore lavoro possibile, ma il
problema sono le condizioni nelle quali si lavora. Noi riteniamo
che queste adaptations avrebbero avuto bisogno ancora di tempo, per
essere concrete e applicabili in un modo efficiente. Poi, se le
vogliamo mettere solo sulla carta, vanno bene così, Assessore, ma
noi non possiamo avere questi toni trionfali. Partecipiamo anche
noi ai ringraziamenti a tutto il mondo che ha collaborato e che ha
dedicato tanto tempo, ma ci rimane il rammarico che molti di questi
si sono sentiti davvero denigrati nel loro ruolo, perché spesso
hanno parlato al vento e le loro preoccupazioni sono anche le
nostre. I dirigenti scolastici sono venuti a parlarci con
intenzioni molto diverse da quelle che ognuno di noi si aspettava.
Hanno parlato di applicabilità, hanno parlato di poter dare gambe,
attraverso delle scelte anche coraggiose, a quanto veniva chiesto
loro dal PTOF (Piano triennale offerta formativa); erano d'accordo
a migliorare l'offerta formativa, ma se poi non gli vengono dati
gli strumenti, non lo possono fare. È un po' come chiedere a
qualcuno di volare e poi tarpargli le ali. Non parlo della chiamata
diretta, ma di tutta un'altra serie di passaggi che assolutamente i
dirigenti scolastici ci hanno portato.
Vorrei fare un passaggio sull'essere garante delle peculiarità
della Valle d'Aosta, che vuol dire esercitare le proprie potestà
legislative. A nostro avviso, questo significa rendere una legge
applicabile e aderente al territorio, farla parlare con il
territorio: questo è essere garanti delle nostre peculiarità.
Lei ha parlato dei vincoli giuridici e di un eventuale tavolo
per la regionalizzazione. Non vorrei che si confondesse il fatto di
avere dei vincoli giuridici di tipo legislativo nazionali, che
dobbiamo rispettare, con la necessità urgente di avere la
regionalizzazione. Mi sembra sia un binomio che questa maggioranza
sta portando avanti in modo un po' ossessivo. E non vorrei che
fosse un alibi - l'ennesimo! - per far passare sopra la testa di
tutti gli operatori del settore, anche questa scelta, sulla quale
siamo d'accordo che dobbiamo parlare, riunirci e fare delle
riflessioni, ma non vorrei che anche su questo si forzasse la mano.
A nostro avviso, questi vincoli giuridici potevano essere davvero
la chiave con la quale parlare in modo diverso allo Stato e al
Ministro. Noi, nell'intesa pensavamo che potesse essere possibile
essere garanti delle nostre peculiarità anche riguardo a questo,
anche riguardo agli organici, anche riguardo al reclutamento degli
insegnanti. Per questa riforma avremmo voluto dire anche noi dei
sì, tanti sì. Purtroppo, spesso, per dire tanti sì e per far
crescere bisogna anche dire tanti no. Non credo che questa riforma
possa, come dice lei Assessore, far
épanouir notre
territoire
.
Avete preso la responsabilità di decidere in fretta, in modo
superficiale, in modo frettoloso e la scuola - glielo assicuro,
conoscendo bene l'ambiente scolastico - si farà in quattro per
rendere quanto deciso in questa sede il più applicabile e il più
efficiente possibile, perché il corpo insegnante è sicuramente
composto da persone molto responsabili. Ma quello che manca
completamente in questa legge ed è quasi assente nel testo delle
adaptations è la parte didattica e pedagogica, che è quella che, a
nostro avviso, darebbe più risposte agli studenti. Assessore, lei
ha detto di avere messo al centro gli studenti: li abbiamo messi
talmente al centro, che non ne abbiamo quasi mai parlato.
Infine, le sfide che avete accettato per il futuro e che, anche
noi, riteniamo essere tali. Avete parlato delle lingue, di
tecnologia e di digitalizzazione: erano anche i principi ispiratori
della "buona scuola", erano principi assolutamente sostenibili. È
anche vero che senza risorse le belle idee non vanno avanti.
Chiedo, Presidente, di prendere qualche minuto dal prossimo
intervento, per favore.
Presidente
- Prego.
Certan (ALPE) -
Peccato che un settore fragile come
quello della scuola secondaria di primo grado - un ambito che è
fondamentale e fragile, perché è in un momento dell'età evolutiva
del ragazzo importantissimo - che doveva essere sostenuto, invece
voi l'avete raso al suolo, togliendo quello che la Valle d'Aosta
aveva di peculiare. Era l'unica cosa che nella scuola secondaria di
primo grado stava funzionando e iniziava a portare dei frutti,
perché gli insegnanti di tecnologia e di informatica si erano
organizzati in modo da poter essere di sostegno e di aiuto per i
progetti nella scuola, ma voi avete raso al suolo. Era l'unica
peculiarità che potevate e dovevate mantenere, invece a nulla sono
valse le prese di posizione, la grande pazienza e professionalità
con la quale i docenti, con il cuore in mano, vi hanno spiegato le
cose. Siete stati sordi a qualsiasi proposta, ma in compenso siete
andati a potenziare la scuola secondaria: ottimo e riteniamo che
fosse veramente un passaggio importante, ma noi diciamo che il
potenziamento andava fatto - e noi proponiamo di farlo attraverso
degli emendamenti che abbiamo proposto - per tutta la scuola di
base.
Per quanto riguarda la valutazione, se c'è una categoria che non
ha mai avuto paura di essere valutata (anche perché era obbligata),
quella è la classe insegnante, la quale è sempre stata valutata dai
genitori e dalla società. Siamo d'accordo che la valutazione è
necessaria, ma per essere efficace deve rispondere a criteri di
praticità e soprattutto di utilità. Nella scuola non esistono le
cose inutili. Le cose inutili si possono scrivere, ma nella scuola
non sono efficaci, altrimenti, invece di essere d'aiuto, si fa
perdere tempo agli studenti. E a degli studenti in crescita non è
leale far perdere tempo.
Per quanto riguarda la metodologia CLIL di scienze, se avevamo
dei dubbi, il suo passaggio oggi ci ha davvero preoccupato e adesso
abbiamo la certezza. Ci ha fatto un miscuglio fra le competenze
nell'ambito scientifico, che paiono essere un po' deboli nella
scuola secondaria di primo grado, e ci dice che per questo siamo
andati a potenziarle attraverso ore di scienze in lingua inglese.
Mi sembra che ci sia una confusione di fondo, che spero si riesca a
spiegare. È vero che la sfida non è facile, ma per gli insegnanti,
con questo disegno di legge che si vuole approvare oggi, la sfida
si complicherà ancora di più: per gli insegnanti, per i dirigenti e
anche per i genitori.
Non abbiamo lesinato energie neppure noi. Non possiamo avere
oggi toni trionfalistici come quelli che usa lei, Assessore. Questi
toni li riteniamo essere frutto e indice di grande debolezza. Oggi
approviamo e deliberiamo un testo che la politica ha voluto,
restando sorda a tutti gli inviti che sono stati fatti o comunque
all'invito principale, che era quello di avviare un dibattito nel
mese di settembre, da concludere tra settembre e ottobre, partendo
comunque con quella che lei ama definire una sperimentazione, un
nuovo corso che deve venire, perché sappiamo cosa vuole il mondo.
Anche noi sappiamo cosa vuole il mondo scolastico e non è quello
che oggi approviamo. Noi oggi siamo profondamente delusi di dover
votare contro una legge che avremmo voluto, invece, condivisa con
tutta la società valdostana.
Dalle ore 10:13 assume la presidenza il vicepresidente Marco
Viérin.
Viérin M. (Presidente) -
Ha chiesto la parola il
consigliere Lanièce, ne ha facoltà.
Lanièce (SA) -
La formazione e la scuola sono da sempre
un fiore all'occhiello della Valle d'Aosta. Anche in tempi duri e
difficili abbiamo creato modelli come
les écoles des
hameaux
, imitati poi dai transfrontalieri. Di fronte a una
riforma che ha creato molto fermento nel mondo della scuola, pur
procedendo all'armonizzazione della legge 107 con l'ordinamento
scolastico della Valle d'Aosta, attraverso l'accoglimento, in
parte, delle modifiche apportate a livello nazionale, abbiamo
ritenuto opportuno salvaguardare e valorizzare il sistema
scolastico valdostano, difendendo e conservando la sua
particolarità. Per questo oggi ci troviamo a discutere una legge
che abbiamo chiamato la "nostra scuola", una legge che vuole
modernizzare il sistema formativo valdostano e, allo stesso tempo,
riportare - e in questo adeguarsi ai tempi - anche le
caratteristiche del nostro particolarismo.
Siamo arrivati al testo definitivo attraverso discussioni,
proteste, ma soprattutto incontri, perché abbiamo voluto ascoltare
in V Commissione - e anche in altre occasioni - la voce di chi
nella scuola vive e lavora ogni giorno. Abbiamo ascoltato e
analizzato il parere e la voce dei dirigenti scolastici, facenti
parte dell'Associazione nazionale presidi, il comitato "SOS école",
i sindacati di categoria, i referenti valdostani dell'Associazione
Logopedisti Italiani e l'Associazione Italiana Dislessia. Se da una
parte questo disegno di legge è approdato in aula in tempi
abbastanza rapidi, come ci è stato rinfacciato a più riprese, a
onore del vero il dibattito che ha preceduto l'articolato oggi in
discussione risale all'anno scorso, allorché ebbero luogo sul
territorio valdostano degli appositi dibattiti pubblici dedicati al
tema della "buona scuola".
L'articolato che oggi è sottoposto all'esame dell'Aula
consiliare è pertanto il frutto di un confronto e di un dialogo
serrato e animato con tutte le parti interessate, funzionale a
recepire alcuni suggerimenti, al fine di migliorarne la stesura
finale. La proposta nazionale della legge 107, detta "buona
scuola", non ci ha mai convinti del tutto. Alcuni aspetti ci
appartenevano già, mentre altri erano troppo complessi per un
territorio come il nostro, piccolo e soprattutto autonomo. Grazie
alla specifica norma di attuazione, conseguente alla proficua
collaborazione tra l'assessore Rini e il ministro Giannini,
sfociata nel luglio del 2015 con la firma di un protocollo
d'intesa, abbiamo cercato un equilibrio, senza trincerarci dietro
tutti no o sbandierare tutti sì, entrambi poco credibili. Ecco
allora la nostra proposta legislativa, la "nostra scuola", che ha
provveduto persino a correggere alcune dimenticanze della norma
nazionale, come la scuola dell'infanzia, dimenticata dalla 107,
invece molto considerata nella nostra legge, tanto che si
sottolinea come, tra le finalità, ci sia quella di valorizzare le
specificità e l'unicità del modello pedagogico delle scuole
dell'infanzia, in quanto funzionale all'alfabetizzazione
bi-plurilingue precoce dei bambini.
Abbiamo sottolineato l'attenzione al plurilinguismo, su cui,
oltre al francese, stiamo lavorando già da anni. Dirigenti e
docenti appartengono ai ruoli regionali, così come gli insegnamenti
nazionali o le indicazioni nazionali del curricolo, devono essere
adattati alle necessità locali. Su questo abbiamo lavorato,
scoprendo a ogni riunione la bontà del sistema di istruzione
valdostano, tante volte lungimirante nelle proprie scelte. Abbiamo
già aggiunto le prove Invalsi e abbiamo già affiancato al francese
- lingua paritaria - anche l'inglese, fin dalla scuola primaria,
con modalità CLIL. Ora avremo anche lo strumento legislativo per
curare ulteriormente la formazione dei docenti.
Con il presente disegno di legge vengono indicate le
disposizioni che porteranno al completamento del processo di
autonomia delle istituzioni scolastiche, come previsto dalla legge
regionale 26 luglio 2000 n. 19 (Autonomia delle strutture
scolastiche) adattando i principi della legge n. 107/2015 al
particolare ordinamento scolastico regionale. Il relatore, nel suo
preciso ed esaustivo intervento ha già evidenziato i contenuti
degli articoli che compongono il testo di legge. Tra l'altro,
vorrei sottolineare l'importanza di aver sancito in legge la scelta
politica effettuata l'anno scorso in merito al polo scolastico
unico. Infatti, con l'articolo 26, è autorizzata a partire per
l'anno scolastico 2017/2018 la revisione del piano di
dimensionamento dell'istruzione scolastica di scuola secondaria di
secondo grado, con sede a Verrès e a Pont-Saint-Martin, e la
conseguente istituzione mediante aggregazione di un unico polo
scolastico di istruzione liceale, tecnica e professionale, con sede
principale a Verrès. Grazie alla realizzazione del polo unico sarà
assicurata la continuità del percorso di studi per i giovani del
territorio della bassa Valle, creando pari opportunità di accesso
all'istruzione superiore a tutta la comunità e risolvendo anche il
problema relativo alla frammentazione della dirigenza e
dell'istruzione scolastica.
Come membro della V Commissione consiliare, mi corre l'obbligo
di sottolineare l'attenzione che l'assessore Rini, il
sovrintendente agli studi Gentile e il dirigente Gregori, hanno
prestato alla realizzazione del disegno di legge, accogliendo i
numerosi suggerimenti provenienti dagli auditi, a condizione che
non fossero in contraddizione con l'impianto normativo complessivo,
o fossero frutto di una diversa visione dell'argomento affrontato.
Conseguentemente, l'Assessore ha presentato in Commissione
consiliare undici emendamenti, che sono il frutto del confronto con
le organizzazioni sindacali scolastiche e del proficuo dibattito
scaturito anche grazie alle audizioni in V Commissione.
Permettetemi quindi, anche a costo di ripetere cose già dette, di
richiamare alcuni di questi emendamenti. In primo luogo, nelle
finalità del disegno di legge, si è posta l'attenzione anche agli
studenti con bisogni educativi speciali, tema che sta molto a cuore
al movimento Stella Alpina. La scuola è un diritto per tutti,
soprattutto per coloro che incontrano maggiore difficoltà per il
raggiungimento del successo formativo. In tale direzione va
sottolineata anche l'attenzione nei confronti degli studenti
disabili, attraverso l'attivazione futura di tirocini formativi
attivi, dedicati specificamente al loro sostegno. Si è poi
formalizzato il fatto che i piani di miglioramento di istruzione
scolastica, previsti dal rapporto di autovalutazione, trovino
idonea collocazione nel piano dell'offerta formativa. Infatti, un
rapporto di autovalutazione ha un senso se, dallo stesso,
conseguono azioni migliorative che vanno a colmare le criticità
rilevate.
Per quanto riguarda la disciplina della sostituzione del
personale assente, non è stata riprodotta in modo restrittivo, come
previsto dalla legge 107. Al contrario, oltre a non discostarsi
dalla disciplina oggi vigente, si è prevista la sostituzione, sin
dal primo giorno, per il personale impegnato in attività formative,
legate al particolarismo linguistico regionale. Nell'ottica del
pieno rispetto dell'autonomia delle istituzioni scolastiche, è
stata lasciata alle stesse la decisione se articolare le lezioni su
cinque o sei giorni. Questa scelta, alla luce anche delle
considerazioni e delle richieste esplicitate in merito da tutte le
organizzazioni sindacali, dall'Associazione Presidi, dal comitato
"SOS école", sembra essere anche più rispettosa dei carichi di
lavoro dei diversi indirizzi di studio. L'inglese, l'educazione
motoria e la musica sono stati oggetto di particolare attenzione
nella scuola primaria, grazie anche alla previsione che il
dirigente scolastico possa utilizzare, per il loro insegnamento,
docenti di altri gradi di istruzione con specifiche competenze. È
stata poi estesa la possibilità di spendere l'importo di 500 euro,
previsto per l'aggiornamento e la formazione dei docenti, non solo
in Italia, ma anche all'estero, al fine di favorire così l'attività
di autoformazione che vada nel senso del bi-plurilinguismo che
caratterizza il nostro ordinamento scolastico.
Queste ultime mie considerazioni sono finalizzare a evidenziare
un aspetto che purtroppo è diventata una regola di vita nella
società attuale. Ormai vi è la tendenza a porre sempre in evidenza
ciò che non va bene o ciò che si sarebbe potuto fare in modo
diverso, dimenticando, invece, di apprezzare e di evidenziare lo
sforzo fatto, anche se a volte non esaustivo, per addivenire, come
in questo caso, a un testo di legge più vicino alle esigenze e alle
sensibilità del mondo scolastico valdostano, tenuto conto che nel
resto d'Italia si applicherà
tout court
la riforma
cosiddetta della "buona scuola".
Ogni riforma è di per sé complessa, comporta dibattiti e
discussioni e genera sempre del malcontento, in quanto non può
accontentare tutte le parti. Un conto sono, però, le critiche
costruttive, che se in un primo momento magari non vengono prese in
considerazione, tuttavia permettono di rifletterci sopra per poi
eventualmente intervenire successivamente, un altro sono le
critiche e le prese di posizione dure, finalizzate solo a non
cambiare nulla per il quieto vivere, mantenendo lo
status
quo
senza guardare al futuro.
Noi abbiamo cercato di affrontare tale riforma con l'obiettivo
di continuare a investire nella specificità e nell'unicità del
modello scolastico regionale, di mantenere e valorizzare le
specificità e l'unicità del modello pedagogico delle scuole
dell'infanzia, di mantenere il sistema attuale di reclutamento dei
docenti che ha sempre dato buoni risultati, di rafforzare le
competenze degli studenti nelle materie scientifiche, linguistiche
e informatiche, di potenziare le competenze in materia di
cittadinanza attiva, di alfabetizzazione all'arte e alla musica, di
sviluppo di comportamenti ispirati a uno stile di vita sano, di
tutela del diritto allo studio per gli studenti praticanti attività
sportiva agonistica, di dare stabilità, solidità e lungimiranza
alla programmazione scolastica, di avere una scuola performante
investendo sulla formazione dei docenti, di creare un meccanismo di
valutazione del sistema scuola. Per queste motivazioni voteremo
questo disegno di legge, che tiene conto delle positive peculiarità
del nostro sistema scolastico, salvaguardando modelli organizzativi
didattici da tempo collaudati, ma introducendo, nel contempo,
alcune significative novità che guardano al futuro, sempre
nell'ottica di un miglioramento costante del nostro modello
scolastico in un momento, come quello attuale, di cambiamento e di
sperimentazione.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Ho ascoltano con attenzione gli
interventi dei colleghi e dell'Assessore. Volevo fare un preambolo
rispetto alla discussione di questo disegno di legge. Mi ha fatto
molto piacere che l'Assessore abbia ringraziato tutti coloro che
hanno partecipato ai lavori. Non so se si riferisse anche a me,
perché anch'io ho partecipato: qualora si riferisse anche a me, la
ringrazio per i ringraziamenti. Io ho seguito con attenzione i
lavori preparatori e sinceramente tutta questa condivisione non
l'ho vista. Magari è perché io non riesco a vedere in maniera
corretta le cose, però mi pare che non è che tutti fossero proprio
così contenti e convinti di essere stati ascoltati e presi in
considerazione. Tant'è che ci sono dichiarazioni che, invece, vanno
in senso opposto, con sindacati che hanno detto chiaramente che non
erano d'accordo e che volevano arrivare a settembre per discutere
questo disegno di legge; stesso discorso vale per il comitato e per
i rappresentanti dei dirigenti scolastici.
Lei non ha fatto un discorso approfondito sulle norme, perché
avremo modo di discutere durante l'articolato. La presentazione
fatta dal collega Guichardaz è stato un volo radente sulle cose più
importanti e mi ha fatto anche piacere che lei abbia detto che
abbiamo preso una parte delle cose buone e le altre le abbiamo
lasciate. Dovremmo solo metterci d'accordo su quali sono le cose
buone che abbiamo preso e su quali sono le cose cattive che abbiamo
lasciato. Comunque, avremo modo di parlarne.
Ho capito perché non è voluta andare a settembre e non è certo
per la questione dei 2200 bambini a cui diamo una
chance
meravigliosa. È perché in Trentino c'è stato un dibattito aspro e
acceso, che noi abbiamo volutamente e accuratamente evitato: lo
facciamo d'estate, così risolviamo i nostri problemi. Lei, quando
vuole, sa copiare e lo sa fare anche bene.
Ha anche aggiunto che gli studenti, rispetto a come eravamo noi,
sono più veloci, quindi dobbiamo modificare la scuola in questo
senso, cercando di andare incontro a questi ragazzi che hanno delle
competenze o comunque un tipo di intelligenza diversa da quella che
avevamo noi. Mi rendo conto che in questa riforma non si fa nessun
accenno a questo e non vedo dove lei sia riuscita a mettere
l'accento rispetto alla risoluzione di questo problema. Tant'è che
la dispersione scolastica continua a esserci ed è sempre molto
importante. Poi, più avanti, dirò quali sono state le indicazioni -
le conosce anche lei, ma gliele spiegherò di nuovo - rispetto a
come i ragazzi vedono la scuola, perché c'è stato uno studio
approfondito fatto dalla nostra Università, che fa vedere che, in
effetti, la scuola per i ragazzi non è che sia proprio il massimo e
non va incontro del tutto a ciò che vorrebbero fare.
Una cosa bellissima è come risolviamo il problema dei precari
che non riusciranno a entrare nella scuola: gli facciamo un bel
corso a pagamento, li trasformiamo in qualcos'altro e speriamo che
trovino lavoro. È un bel modo di risolvere il problema! Però il
prezzo è agevolato: non pagheranno la tariffa piena e gli faremo un
po' di sconto. D'altronde, per trovare lavoro è anche giusto pagare
qualcosa oggi come oggi: vista la scarsezza di lavoro che c'è, mi
sembra il minimo. Speriamo che sia l'ultima volta che pagano,
perché ogni volta che vanno a fare un corso questi signori,
poverini, devono pagare e poi, alla fine, si ritrovano sempre in
mezzo a una strada, da precari. Ma apprezzo lo sforzo, veramente:
avete fatto uno sforzo enorme per cercare di risolvere questo
problema, con il quale pagando un corso, in parte, riusciamo a
riqualificarli.
Sui 2200 bambini ho già detto che probabilmente questo è il modo
migliore per cercare di dargli un futuro, perché prima non ce
l'avevano, mentre adesso con le
adaptations
e con i dieci
moduli, o quel numero di moduli che pensa di mettere in campo,
probabilmente riusciranno a fare qualcosa. La cosa più bella è il
titolo che gli ha dato: lei l'ha chiamata la "nostra scuola". Io
l'avrei chiamata la scuola di tutti, perché la "nostra" o la
"vostra" non è che con la scuola funzioni tanto. Se fosse stata la
scuola di tutti, probabilmente sarebbe stato un nome più azzeccato,
secondo il mio modesto punto di vista. Ma è la "nostra scuola",
cioè la sua e come tale se la può tenere.
Adesso vorrei fare un breve
excursus
di che cosa è stata
la scuola nel corso delle ultime centinaia d'anni all'interno della
società. Se non sappiamo da dove siamo partiti, come facciamo poi a
vedere cosa dovremmo fare per migliorare questa questione? Partiamo
dal Medioevo, che non è così distante. Nel Medioevo l'istruzione e
la scolarizzazione in Italia erano interamente fornite dalla
Chiesa. In particolare, non esistevano le scuole laiche e c'erano
solo scuole tenute dal clero. Erano divise in tre tipi:
parrocchiali, vescovili e dell'Ordine benedettino. Le scuole
parrocchiali davano un'istruzione limitata, ma era l'unica che
fosse accessibile a una piccola parte della popolazione, in quanto
si preferiva far lavorare i propri figli, anziché mandarli a
studiare. Questa è una cosa che è ritornata spesso, negli anni,
anche in Valle d'Aosta, non so se ve la ricordate. Ricordo, quando
ero ragazzo, che nel mio gruppo di amici, abbastanza numeroso,
eravamo solo in due ad andare alle superiori, mentre tutti gli
altri, finite le medie, erano andati a lavorare. Quindi c'è qualche
assonanza con il Medioevo. Il fine delle scuole religiose era
essenzialmente la preparazione del clero, o meglio, di una parte
minoritaria del clero. Alcune delle scuole vescovili, però,
ammettevano come studenti anche alcuni laici. Il livello medio di
istruzione era comunque molto basso, anche tra i nobili. Anche
questa è una cosa che si ripete: non sempre quelli che oggi
detengono il potere hanno un livello di istruzione elevatissimo. Ma
questo non è importante e per fortuna abbiamo superato le lotte di
classe. Il livello medio di istruzione era molto basso e quindi
c'era una diffusione dell'analfabetismo. Oggi come oggi, un altro
dei problemi che non vengono affrontati è l'analfabetismo di
ritorno. Quando io conseguo un titolo di studio, ma poi non
esercito più, non faccio più allenamento rispetto alle cose che ho
imparato, normalmente le dimentico e il mio livello di istruzione,
anche se apparentemente sulla carta è di un certo tipo, in realtà
si abbassa: più passano gli anni e più perdo conoscenza. Questo
abbassamento si chiama analfabetismo di ritorno. Succede spesso e
lo vediamo quando, ad esempio, quello che viene scritto sui
giornali non viene compreso; quando discorsi come quello che sto
facendo, a volte, non sono capiti dalla popolazione media che ci
ascolta, perché anche se parlo un italiano normale il senso di
alcune parole si perde.
Alcune famiglie assumevano religiosi come precettori privati per
i propri figli, cosa che accade anche oggi: le famiglie più
facoltose possono assumere dei docenti per materie specifiche, o
anche per far seguire in maniera privatistica ai propri figli
l'istruzione. La scuola inizia a cambiare nel XII secolo e si
trasforma nel corso del secolo successivo. Nell'ambito delle scuole
religiose, mentre le scuole parrocchiali tendono a sparire, per
l'insegnamento superiore i Benedettini vengono affiancati da altri
ordini, come i Dominicani. Una parte di questo è restato, perché
non vorrei dimenticare tutta la parte della scuola che, ancora
oggi, viene fatta dagli ordini religiosi, primo tra tutti i
Salesiani, che conosciamo anche sul nostro territorio. Lo Stato
diventa sensibile a questo fenomeno e assiste a uno sviluppo
abbastanza rapido di scuole laiche tra i diversi livelli. Nasce
quindi la scuola primaria, la secondaria e l'università. Partono
delle scuole sia private che comunali. Nelle scuole comunali, in
particolare, venivano ammessi solo degli allievi che pagavano delle
quote - era la scuola privata di oggi - e il maestro integrava il
suo stipendio con le quote che in parte gli dava il Comune e in
altre parti venivano date dagli allievi. Quando erano molti e si
superavano i 75 allievi, il docente poteva assumere un ripetitore:
una persona che ripeteva esattamente ciò che veniva detto e gli
doveva dare una parte del compenso, quindi è come se assumesse lui
un dipendente.
Poi, si passa a una sorta di specializzazione e nascono due tipi
di insegnamenti: la scuola dell'abaco e la scuola della grammatica.
Nella prima si parla di numeri, di tecniche di calcolo, quindi è
una parte più tecnica. La seconda, invece, si basa tutto sullo
studio degli autori classici. È un po' la differenza che c'è oggi
tra i licei e gli istituti tecnici. Gli studenti che frequentavano
le scuole dell'abaco erano poco più della metà del totale. Le
scuole d'abaco e quelle di grammatica esistevano sia nella forma
privata che in quella comunale. Alcuni Comuni istituirono altri
tipi di scuole, ad esempio scuole di giurisprudenza, quindi
cominciarono proprio delle specializzazioni ulteriori.
Infine, nell'XI secolo sorse l'università e la prima fu quella
di Bologna. Anche questa è una nota importante, perché vuol dire
che noi sulla scuola abbiamo sicuramente un certo tipo di storia
molto importante.
Finita questa fase, si passa al Rinascimento in cui il sistema
scolastico rimane più o meno quello dell'inizio, ma si diffonde
sicuramente la scuola normale e si impara a leggere e scrivere. Si
comincia ad andare a scuola anche dopo i dieci anni, perché
all'inizio si andava a scuola solo fino a quella età. La cosa
importante è che l'analfabetismo comincia a scomparire. Anche su
questo dovremmo ragionare, assessore Rini, perché noi, con la
logica che abbiamo oggi di valutare le competenze attraverso le
prove Invalsi, ci siamo accorti che questo tipo di verifiche non
valutano in maniera corretta le competenze. Quindi rischiamo di
lavorare, di mettere dei marcatori, di fare un lavoro molto
approfondito su quella che dovrebbe essere la scuola e poi, alla
fine, di non andare a misurare le cose in maniera corretta. Anche
nel Rinascimento si erano preoccupati di questo e, in effetti,
nelle scuole di grammatica cominciano a modificare profondamente i
programmi, perché si rendevano conto che non bastava ciò che veniva
fatto in quel momento. In particolare, furono eliminati dei
programmi e altri acquistarono di importanza. Per esempio, accanto
ai poeti, alcuni dei quali erano già letti, furono introdotti i
prosatori di epoca classica: Cicerone, ma anche Cesare, Sallustio e
Valerio Massimo. Furono portati nelle scuole, perché si cominciò a
capire che bisognava dare un grado di cultura superiore. Poi,
sempre nel Rinascimento, nascono le scuole umanistiche di livello
superiore. La cosa più importante che succede in questo periodo è
la famosa "Casa giocosa" fondata e diretta da Vittorino da Feltre e
ciò che accade in altre Repubbliche, quale la scuola San Marco,
dove insegnarono Giorgio da Trebisonda, Giorgio Valla e Marco
Musarra.
Andiamo avanti e passiamo a ciò che accade con la riforma della
scuola cattolica. Verso la fine del '400 comincia a farsi largo la
scuola della dottrina cristiana, che oggi è vista come l'ora di
religione. Ora, giustamente, vengono fatti una serie di passaggi
per riformare la scuola e, in particolare, assume importanza
storica la riforma cattolica dei Gesuiti e anche di altri ordini
religiosi. Siamo nel 1550/1600 circa e i Gesuiti
in primis
,
più tutte le altre scuole, cominciano ad avere una struttura più
vicina a ciò che accade oggi, perché la scuola viene divisa tra
elementare e superiore, anche se non è proprio così diretto il
collegamento, nel senso che ci sono due livelli di insegnamento: il
primo è quello di base, ma al secondo accedevi solo se avevi
un'importanza economica alle spalle di un certo tipo. La permanenza
nelle classi dipendeva dal valore delle tue conoscenze, quindi a
seconda del livello in cui stavi, potevi restare in una classe
anziché andare nell'altra. Oggi si è persa un po' questa cosa,
Assessore, perché tendiamo a promuovere tutti sempre e comunque:
questo, secondo me, è uno dei grossi problemi della scuola che,
anche in questo caso, non viene affrontato. Anziché fermare chi
magari non è arrivato a un certo livello di conoscenza, cerchiamo
comunque di mandarlo avanti, abbassando il livello complessivo
delle conoscenze di tutti. All'epoca, invece, si fermavano i
ragazzi che non riuscivano ad arrivare a un certo livello e, nelle
due configurazioni, si finiva o a 10/11 anni o a 16/17 anni.
Tutto questo va avanti fino al '700, quando le scuole pubbliche,
finalmente, sono promosse e controllate dallo Stato e cominciano a
diventare qualcosa di molto vicino a noi. Lo Stato italiano che
cominciò questa cosa fu il Regno di Sardegna. In particolare, una
serie di riforme sono state attuate da Vittorio Amedeo II di
Savoia. Tra il 1717 e il 1727 vengono istituite diverse scuole
laiche statali. Questo è altrettanto importante, perché noi
ragioniamo sul fatto di essere stati dei precursori, ma abbiamo
dimenticato questa cosa. È un peccato quello che succede nella
storia: sei avanti e poi pian pianino ti fai superare dagli altri
e, alla fine, rimani indietro. Vittorio Amedeo II di Savoia, tra il
1717 e il 1727, prepara una riforma generale e fa una cosa molto
importante: espelle i Gesuiti da molti Stati, quindi anche dalla
scuola, facendola diventare una scuola laica, che è una cosa che ci
portiamo ancora oggi in parte e che, per quanto mi riguarda,
condivido appieno.
Nel Ducato di Parma e Piacenza, Ferdinando I di Parma organizza
una scuola pubblica laica e poi, sia a Piacenza, sia nel
piacentino, sia in altre zone d'Italia, queste scuole cominciano a
crescere e a diffondersi. Nel Granducato di Toscana la riforma
scolastica è stata iniziata da Pietro Leopoldo I. Rimangono
istituti religiosi solo nello Stato Pontificio. Quindi la Chiesa,
alla fine, viene messa da parte e inizia la scuola laica.
Il vero punto di svolta fu la Rivoluzione francese, che ha visto
anche noi, come Valle d'Aosta, protagonisti di questa cosa. Si
afferma una nuova concezione di scuola, completamente diversa,
perché finalmente l'istruzione viene concepita come pubblica,
obbligatoria, gratuita e soprattutto possono accedervi sia maschi
che femmine, finalmente. Nella scuola francese viene bandito
qualunque insegnamento religioso: sappiamo che la Rivoluzione
francese non è che amasse molto quel tipo di impronta, però fa
crescere delle capacità professionali specifiche e soprattutto
mette dei contenuti verificabili e dei metodi razionali per la
formazione civile. Questo modello viene esportato in Italia, nelle
Repubbliche giacobine, poi nel Regno d'Italia e nel Regno di
Napoli: vengono create tutte queste scuole, ma in Italia si fa una
leggera differenza e si introduce anche il catechismo.
In questo periodo vengono istituiti anche i primi licei e sono
introdotti con una legge del 4 settembre 1802. Nascono i primi
ginnasi, copiati dal modello austriaco, e viene istituito un piano
di istruzione generale. Siamo nel 1808 e nel Regno d'Italia c'è un
liceo in ogni capoluogo o dipartimento e un ginnasio in ogni Comune
con più di diecimila abitanti. Questi collegi che vengono creati
portano a migliorare il corso di studi.
Arriviamo all'Unità d'Italia. Finalmente parte la legislazione e
vengono dati degli ordinamenti. La prima del Regno d'Italia fu la
legge Casati del 1859, che sostanzialmente ricalcava la cultura
politica dei liberali piemontesi. Dopo la scuola elementare
l'insegnamento si divideva in due ginnasi, tutti e due a pagamento,
e poi in una scuola tecnica. Era la parte più vicina a noi, quella
che di fatto definisce le scuole di avviamento da quelle di cultura
più approfondita. L'applicazione di quella legge formale e
sostanziale, fatta all'interno del Regno d'Italia, scatena un
dibattito, perché si capisce che ci sono classi diverse a seconda
di chi frequentava le differenti scuole. In questo dibattito si fa
largo il pensiero di Francesco De Sanctis e di Pasquale Villari, i
quali discutevano del fatto che nel Mezzogiorno c'erano dei
problemi di tipo culturale che non venivano affrontati e risolti
attraverso la scuola, perché restava un gruppo di persone ridotto
con un'istruzione e con la capacità economica di andare avanti,
rispetto a un'enorme massa di persone ignoranti che non riusciva a
progredire. Anche questa è una cosa che ritorna, perché sta
succedendo la stessa cosa in Italia, da un po' di tempo a questa
parte. Quello che dovrebbe essere l'ascensore sociale, che potrebbe
permettere a tutti, con l'istruzione, di salire nella scala dei
livelli che ci sono all'interno della società, di fatto è bloccato,
perché la scuola superiore, soprattutto quella universitaria, visti
i costi e visto com'è organizzata, non permette più questo. Succede
sempre più spesso che ci siano persone che conseguono una laurea,
ma che poi non fanno il lavoro che dovrebbero svolgere, perché non
sono direttamente competenti rispetto alla laurea che hanno fatto,
o perché semplicemente non hanno scelto uno studio correlato alla
richiesta del mercato.
Nel 1871 nascono i primi programmi scolastici, che includevano
tutta una serie di materie fondamentali. Le riforme, allora, erano
basate sui programmi scolastici, cioè si diceva che cosa bisognava
insegnare e come. Passiamo poi al 1877 con la legge Coppino,
portata avanti da quella che allora era la sinistra storica, che
porta le elementari a cinque anni e introduce l'obbligo scolastico
del primo triennio delle elementari, quindi finalmente la scuola
diventa dell'obbligo. Nel primo '900 si iniziano a vedere gli
effetti positivi di questo obbligo scolastico, perché pian pianino
si comincia a diffondere un po' di istruzione - anche se bassa - in
maniera più estesa. Per esempio, compare il primo fenomeno di
disoccupazione intellettuale. La borghesia dell'epoca iniziava a
temere lo sconvolgimento dello
status quo
sociale e quindi
cercava di bloccare questa cosa tentando di modificare i programmi.
Quello che succede, in questo caso, è che parte una nuova legge (la
legge Orlando), che innanzitutto prolunga l'obbligo scolastico fino
al dodicesimo anno di età e crea un corso cosiddetto "popolare". Si
andava a scuola fino alla sesta elementare e si dava una diffusione
della cultura di base a tutti, ma soprattutto anche ai più poveri
si potevano dare dei supporti per andare a scuola. Si prevedeva
anche l'equalizzazione della retribuzione degli insegnanti della
scuola elementare, perché prima gli insegnanti venivano pagati a
seconda dei Comuni in cui lavoravano.
Dopo la legge Daneo-Credaro passiamo a quella che ha segnato,
nella storia, il passaggio più importante: la riforma Gentile del
1923. È il periodo del primo Governo Mussolini e il filosofo
Giovanni Gentile, che era un'espressione degli ambienti cattolici,
crea la riforma della scuola. Questa prevedeva cinque anni di
scuola elementare uguale per tutti; aveva una differenziazione di
tre più due anni ed era preceduta da tre anni di scuola materna e
da gradi successivi. I gradi successivi potevano essere il liceo
classico di tre anni, o quattro per il liceo scientifico, oppure
andare all'istituto tecnico o magistrale. A questo punto le scuole
seguono due canali: quello del liceo e quello degli istituti più
importanti. La riforma Gentile porta l'obbligo scolastico a 14
anni, una condizione che ormai abbiamo anche noi. Questa riforma va
avanti e mantiene l'ordinamento scolastico per moltissimi anni.
Nel 1939, con Giuseppe Bottai accade un'altra riforma della
scuola, ma il tutto viene bloccato dalla guerra. Dopo il secondo
conflitto mondiale si ricomincia a parlare di scuola, in
particolare viene scritto l'articolo 34 della Costituzione e viene
stabilito che la scuola è gratuita, pubblica e obbligatoria per
almeno otto anni. Il sistema scolastico quindi diventa quinquennale
più i tre anni delle superiori e diventa obbligatorio anche
l'insegnamento del latino.
Le diverse riforme della scuola vanno avanti, fino ad arrivare a
quella che è stata, negli anni recenti, la più impattante, almeno
da un punto di vista mediatico: la riforma Moratti. Viene fatta
durante il periodo Berlusconi e Letizia Moratti, nominata Ministra
della Pubblica istruzione, presenta una proposta di riforma
radicale, che viene combattuta sia all'interno della scuola che
fuori, perché non era affatto condivisa. Poi, arriva il Governo
Prodi che fa una serie di altre modifiche, per esempio sull'esame
di maturità, piuttosto che sul diritto all'istruzione a 16 anni, e
così via. Anche qui ci sono una serie di scontri e arriviamo,
infine, alla riforma Gelmini del 2008, che sostanzialmente
introduce una serie di modifiche che - anche queste - hanno
modificato e complicato ancora di più. Fino ad arrivare a ciò che
ha fatto il Governo Renzi con la legge 107 di cui abbiamo parlato
fino a questo momento e di cui parla il nostro disegno di legge,
anzi il vostro.
Tutto questo, di fatto, segna la storia di come siamo arrivati
alla situazione attuale. Questo disegno di legge, che l'Assessore,
il relatore e tutti gli esponenti di maggioranza hanno magnificato,
non tocca la parte più importante: non riguarda ciò che dovrebbe
essere insegnato nelle scuole, come andrebbe insegnato, come si
dovrebbe valutare il livello degli allievi e non solo dei docenti.
Non ci si pone come obiettivo che cosa dovremmo o vorremmo
ottenere. Purtroppo, tutto questo è stato fatto perché da un lato
il Governo nazionale ci ha imposto un certo tipo di percorso: se
non l'avessimo fatto, ci saremmo presi la legge 107 così com'è e
questo sarebbe stato sicuramente un danno, visto che a me piace
ancora meno di quello che si sta facendo in quest'Aula. Dall'altra
parte, ritengo che avremmo potuto fare molto, molto, molto di più
ed è questo il punto. Probabilmente, con un piccolo sforzo da parte
dell'Assessore nel rimandare un pochino questa discussione, avremmo
potuto migliorare sensibilmente ciò che volete approvare. È stato
detto in passato, sempre in quest'Aula, che ci sarebbe stato tutto
il tempo per riuscire a sistemare questa legge, cosa che invece,
con il
blitz
di luglio, non è stato fatto.
Io spero che nel prosieguo della discussione riusciremo a
sistemare qualcosa. Io ho presentato qualche emendamento per
riuscire a far capire che probabilmente questo modo di operare
della maggioranza non è corretto, nel senso che non va nella
direzione che vorrei, cioè di una discussione seria e proficua, ma
fatta con gli attori importanti intorno al tavolo e non quando
questi non ci sono.
Dalle ore 11:00 assume la presidenza il presidente
Rosset
.
Rosset (Presidente) -
Ha chiesto la parola il consigliere
Fabbri, ne ha facoltà.
Fabbri (UVP) -
Io non partirò dalla scuola peripatetica
di Aristotele o dall'Accademia di Atene di Platone, perché
altrimenti andremmo troppo per le lunghe. Però, vorrei ricordare,
per inciso, una particolarità della scuola valdostana, anzi della
cultura della società valdostana:
les écoles des hameaux
,
che hanno fatto in modo che la Regione Valle d'Aosta fosse il fiore
all'occhiello della cultura nel Regno sabaudo, proprio grazie
all'attenzione particolarissima che i nostri progenitori hanno
avuto per la cultura e per lo sviluppo dei loro figli.
Oggi giunge alla fase dell'approvazione il disegno di legge 90,
con il quale si applica anche nella nostra regione la legge 107, a
un anno dall'accordo stipulato con il Governo centrale. Tale legge
è il frutto di un lavoro dapprima tecnico e, in un secondo tempo,
di un approccio politico di ascolto e di recepimento delle istanze
e dei suggerimenti che sono venuti da coloro che operano e lavorano
nella scuola, tramite soprattutto i loro rappresentanti, ma anche i
loro portavoce. Un lavoro stringente e, se vogliamo, condotto
soprattutto nell'ultima fase con una tempistica incalzante, ma che
non ha escluso nessun rappresentante del mondo coinvolto. Infatti,
l'articolato è il frutto di una condivisione e di un recepimento
delle istanze significate dai rappresentanti del mondo della
scuola, certamente cercando di sentire e recepire più quello che
veniva suggerito dagli insegnanti, che quello che emergeva dai
fruitori della scuola. Questa è una critica che ho sentito
ripetutamente negli ultimi tempi, però vorrei esprimere un'opinione
che mi sta particolarmente a cuore: dando luogo a una maggiore
professionalità, se è possibile, a una maggiore formazione degli
insegnanti, la ricaduta avverrà sicuramente sui nostri ragazzi che
riceveranno questa maggiore professionalità.
È parso agli estensori che i tempi per l'avvio dei nuovi
adattamenti dovessero coincidere con l'approvazione di questa
legge. Non a tutti è sembrato opportuno negare un seppur minimo
rinvio di questa tempistica, che poi però, ad analisi approfondita,
non avrebbe potuto incidere sulla situazione che si era creata. Non
è mio compito, in questa breve esposizione, entrare nell'articolato
che è già stato illustrato molto bene dal collega Guichardaz, ma
vorrei ribadire che questa legge ha ottenuto degli scopi molto
importanti. Il primo è quello di salvaguardare un aspetto
essenziale della nostra autonomia, soprattutto in un settore vitale
e fondante della società valdostana. Un secondo scopo è quello di
mantenere ciò che di veramente eccellente vi è nella nostra scuola,
recependo gli aspetti di miglioramento e di potenziamento
dell'offerta. Penso al mantenimento attuale del reclutamento degli
insegnanti, che è una delle caratteristiche fondanti di questo
adattamento della 107 alla nostra scuola. Penso al potenziamento
degli insegnanti, di quelli dedicati all'istruzione scientifica sia
nella scuola media inferiore che nella scuola superiore, al
potenziamento dell'uso dell'informatica come strumento
multidisciplinare e non tanto come uso della strumentazione, con
cui i ragazzi già sono particolarmente efficienti.
Il riconoscimento dell'autonomia scolastica. Abbiamo visto come
abbiamo recepito quella modifica dei cinque giorni
dell'insegnamento, così come l'attuazione dei piani triennali, con
una maggiore organizzazione del piano formativo e la formazione del
corpo docente, una formazione che è resa obbligatoria. E
quest'ultimo, a mio avviso, è un punto estremamente importante. Lo
dico perché anche nel mio settore professionale, da quando la
formazione è diventata obbligatoria, abbiamo premiato quelli che si
impegnano rispetto a coloro che invece non lo fanno: essendoci un
obbligo, tutti dovranno essere formati.
L'attenzione è anche per coloro che, purtroppo, da questa
riforma verranno penalizzati, individuando un sistema per poter
venire loro incontro e cercare di essere riammessi rapidamente nel
sistema scolastico. Non era rinviabile un'accelerazione
nell'attrarre una forte implementazione dell'insegnamento della
lingua inglese, che ormai tutti reputano dover essere un
atout
spendibile da tutti i ragazzi, non solo da quelli che
hanno le famiglie più attente a questa esigenza.
Il giudizio che noi abbiamo è, dunque, sostanzialmente positivo.
Certo, non è pensabile di esaurire la riforma di un sistema, così
complesso e fondamentale come quello scolastico, con una sola e
definitiva legge. Mutuando un po' i termini cantieristici, mi piace
l'immagine del cantiere aperto e dell'avanzamento degli stati di
lavoro, che siano adattabili, anche in questo caso. Quindi siamo in
attesa e pronti a recepire quelli che saranno gli inevitabili
miglioramenti a tale provvedimento, che nel corso del tempo
sicuramente verranno trovati.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
Dicevo tra me e me che su un tema
decisamente complesso e articolato come questo, se non pensassi a
tutto l'
iter
in Commissione, ma ascoltassi soltanto le
parole dell'assessore Rini, quasi quasi voterei a favore di questa
legge. Bisogna darle atto e riconoscerle una certa abilità nel
raccontare e nell'argomentare. Poi, però, ho ripensato a quello che
è successo, soprattutto al percorso in Commissione che ha avuto
questo disegno di legge.
Si dice di un lungo percorso e di un lungo confronto, ma io
vorrei ricordare che questo disegno di legge è stato scaricato
dalla Giunta il 5 luglio, è arrivato in Commissione per la prima
audizione il 13 luglio e oggi siamo il 28, quindi la parabola di
questo provvedimento si è conclusa in quindici giorni. Prima, in
Commissione non è arrivato nulla e per noi, come Commissari, il
tempo in cui abbiamo potuto audire in maniera del tutto trasparente
si è limitato a quindici giorni. Poi, cosa succeda nelle
imperscrutabili stanze dell'assessorato o della presidenza, noi non
possiamo saperlo. Io posso sapere solo quello che ho visto in prima
persona. Poi, Presidente, se vuole mi racconta, così facciamo
chiarezza.
Per quello che abbiamo avuto modo noi di audire, abbiamo
ascoltato diversi rappresentanti del mondo della scuola, che hanno
portato diversi punti di vista, chi più particolari, ma tutti,
credo senza eccezione, hanno sottolineato il fatto che il metodo
della concertazione loro non l'hanno visto. In alcuni comunicati
stampa, uno del 15 e un altro del 26, si dice che "si stigmatizza
ripetutamente il modus operandi del Governo centrale... si chiede
l'esercizio della democrazia che richiede pazienza, capacità di
confronto e concertazione". Queste sono parole scritte dai
sindacati o dai rappresentanti dei dirigenti, quindi mi sembra che
tutta questa attenzione e questo coinvolgimento per le richieste
non vi sia stato.
Non c'era neanche una necessità che obbligasse ad approvare in
tempi così brevi, perché anche le norme d'attuazione non recitano
nulla rispetto all'approvazione del disegno di legge, mentre si
limitano alla parte degli adattamenti. Quindi la fretta era
immotivata e tutti hanno chiesto di avere più tempo per
confrontarsi, non per procrastinare inutilmente, ma per cercare di
migliorare ulteriormente una norma che comunque contiene degli
aspetti positivi e che noi non siamo qua a criticare
in
toto
. Ma l'intento degli operatori della scuola era di
migliorarla ulteriormente e si sarebbe potuto tranquillamente
procrastinare di pochi mesi.
Il mondo della scuola, così come ci è stato anche rappresentato
dal collega Cognetta nel suo lungo
excursus
, è un mondo
complesso, anche solo perché la fascia dei "clienti" cui deve dare
le proprie attenzioni va dall'infanzia all'età adulta, quindi gli
interventi devono essere fatti con estrema delicatezza e vanno
condivisi il più possibile. Le pene potrebbero essere due: si
rivelano dei buoni intenti condivisibili, ma poi in pratica nulla
segue, oppure si assimila mal volentieri delle cose che, alla fine,
ricadono in maniera negativa proprio sugli studenti, vale a dire su
coloro che invece si vorrebbe aiutare maggiormente nel loro
percorso. Leggendo l'articolo 1, come possiamo non essere d'accordo
sugli intenti? Ormai abbiamo seguito tutta una serie di disegni di
legge, per i quali sugli intenti siamo quasi sempre d'accordo, ma
poi spesso non vediamo il rispetto di quegli stessi intenti.
Riflettendo sulle parole che avrei usato oggi, per cercare di
spiegare a chi ci ascolta le motivazioni per cui noi non siamo
d'accordo con questo disegno di legge, ho voluto sintetizzare tre
filoni. Il primo è il metodo, sul quale abbiamo già detto qualcosa,
il secondo sono i contenuti e il terzo sono le conseguenze. Sul
metodo, l'Assessore - cito testuali parole - dice: "pur mettendoci
tutto l'impegno, non riusciamo ad accontentare tutti". Forse non
sarà semplice, ma per quanto ci riguarda lo scopo non era quello di
accontentare tutti. In un'audizione qualcuno ha detto che si è
seguito un metodo per cui si sono sentite le parti in causa in
maniera separata, cercando di dare una qualcosina a tutti, tentando
poi di accontentare maggiormente la parte più rappresentativa,
quella che era più pesante. Dal nostro punto di vista, lo scopo era
di mettere tutti contemporaneamente intorno a un tavolo, in modo
che tutti portassero le loro esigenze, affinché si uscisse con una
sintesi. Questo, a nostro avviso, sarebbe stato un esempio di buona
politica, che invece non si è voluta seguire. Ci sembra che il
metodo seguito sia stato quello del
divide et impera
.
Oggi siamo arrivati a una conclusione, ma il fatto di aver
voluto seguire questo metodo ha innanzitutto costretto la
Commissione a lavorare su dei testi del disegno di legge che
venivano continuamente cambiati in corso d'opera. Questo è stato
evidente, perché a ogni riunione si parlava di qualcosa, ma poi
arrivava qualcuno che ci diceva che quel qualcosa non c'era più.
Questo è successo per la questione dei cinque giorni, la settimana
corta, per la quale in un primo momento si era introdotta con
coraggio una novità importante, ma poi si è ritornati indietro.
Giusto o sbagliato? È una cosa su cui ancora oggi famiglie e scuola
si dividono, per cui forse questa era una motivazione ulteriore per
aspettare, proprio per cercare di trovare una sintesi su quei
famosi cinque giorni. Invece questo disegno di legge lascia
irrisolto il problema e quindi succederà che nel mondo della scuola
ognuno andrà per gli affari suoi: chi deciderà di fare la settimana
corta e chi deciderà di farla lunga. Però, con tutto il problema
sociale che c'è dietro - i trasporti, le altre attività, le
conciliazioni con le famiglie - questo era un aspetto che, secondo
noi, andava approfondito maggiormente. Così come andava
approfondita maggiormente tutta la questione legata alla continuità
didattica, della quale si è parlato in Commissione, in modo da
cercare di trovare delle modalità per darla soprattutto ai soggetti
in difficoltà, consentendo un migliore percorso. Il fatto di non
cambiare annualmente i docenti, consente un miglioramento per gli
studenti, ma ci è stato detto dal sovrintendente che questo andava
a cozzare contro la mobilità.
Presidente, lei può fare i sui commenti, ma per quello che ho
visto io qui, quando c'è la determinazione politica di andare in
una certa direzione, quasi sempre la volontà prevale
sull'impossibilità; invece, quando non si vuole andare in una certa
direzione, diventa impossibile.
C'è tutta una parte legata al potenziamento, su cui noi
torneremo dopo con i nostri emendamenti. Va benissimo che
l'Assessore dica che faremo il potenziamento della scuola
secondaria superiore, ma contemporaneamente dice anche che oggi noi
la "buona scuola" ce l'abbiamo già, tanto che possiamo permetterci
di andare a togliere dei pezzettini della scuola che già esiste, a
favore dell'area di secondo grado. Questo avviene perché l'articolo
11, se non ricordo male, va a togliere delle risorse e a
depotenziare di fatto la scuola media. Questo è un dato di fatto,
nonostante quello che dice il relatore, perché le condizioni di
questa legge, rispetto al passato, sono peggiorative. Oltretutto -
forse sarebbe un motivo di rispetto nei confronti dei cittadini -
su questo tema c'era una petizione sostenuta da migliaia di
cittadini valdostani, che chiedeva di soffermarsi un attimo e di
aspettare, mantenendo certe prerogative della scuola attuale.
La politica ha fatto altre scelte, ma dal nostro punto di vista
- lo abbiamo detto in Commissione - prima di procedere con questo
disegno di legge che supera e dà implicitamente una risposta a
tutti coloro che avevano fatto una richiesta diversa, era doveroso
anzitutto dare una risposta. Noi ci chiediamo che senso abbia
andare adesso, a babbo morto, a dare una risposta a posteriori. La
risposta la daremo già implicitamente oggi, domani o quando la
maggioranza deciderà di votare questo disegno di legge, perché i
numeri ce li avete, ma sarà un esempio di brutta politica, dal
nostro punto di vista. La risposta andava data prima e solo dopo
bisognava avere il coraggio di dire che, nonostante le altre
richieste, voi decidevate di andare avanti, argomentando le vostre
idee.
Ci sono alcune conseguenze contenute in questo disegno di legge.
Come ha detto l'Assessore, noi spacchettiamo la legge 107 e la
adattiamo nel modo migliore, ma il problema è che avendo lasciato
irrisolte alcune questioni e non recependone altre, che erano
comunque una parte importante del provvedimento nazionale,
rischiamo di avere una proposta di legge non pienamente condivisa
in questo Consiglio, ma soprattutto nemmeno al di fuori, quindi una
legge che non ha la forza per essere valutata dal Governo
nazionale, perché non è sostenuta alle spalle da un'ampia
condivisione. Siccome è mal digerita dalla collettività che si
occupa di educazione, rischia di fallire nei contenuti. Saranno dei
buoni proclami, dei buoni intenti, ma alla fine, all'atto pratico,
si rischia di vanificare, così come avevamo già espresso per gli
adattamenti: se non vi è la condivisione, si possono avere tutti
gli intenti buoni di questo mondo, ma all'atto pratico questa
riforma si risolverà con il nulla. Questo è un rischio che noi
vediamo come serio. Noi non ci siamo trovati d'accordo soprattutto
con i metodi utilizzati, perché mancando la base di confronto e di
ragionamento, viene meno tutto il resto.
Ci sono delle cose positive nel disegno di legge, che noi
tenteremo di correggere con i nostri emendamenti di merito. La cosa
che noi avremmo ritenuto più opportuno sarebbe stata quella di
posticipare, per avere un confronto più ampio e per poter
migliorare ancora, proprio in virtù di quella autonomia di cui
spesso noi parliamo e che andrebbe portata avanti come la forza di
una collettività di fronte a quello che avviene in Italia.
Noi presenteremo anche un ordine del giorno, oltre agli
emendamenti, per discutere dell'ampliamento e del potenziamento in
tutti i gradi di scuola.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Nella società che sta cambiando, il ruolo
della scuola oggi è molto più importante di quello che aveva ieri e
sicuramente domani lo sarà ancora di più, ma soprattutto per la
delicatezza che ricopre, per i soggetti a cui offre dei servizi,
che sono i giovani, che devono essere immessi nel mondo della vita,
nel mondo produttivo, che devono crearsi un progetto di vita. La
scuola plasma questi ragazzi attraverso un percorso di crescita e
di formazione, non solo sotto il profilo dell'istruzione, ma anche
relazionale nell'ambito della società attuale.
In questi anni c'è stata parecchia discussione, anche accesa, a
livello politico sul ruolo che deve avere la scuola, sulla
trasformazione che deve subire per corrispondere alle esigenze
attuali della società e soprattutto per le esigenze che si ipotizza
ci possano essere nei prossimi anni, quindi anche dei ragionamenti
sul medio/lungo periodo. È stata parecchio sottolineata la
responsabilità dell'inadeguatezza della scuola italiana, rispetto
al ritardo della competitività del Paese, perché da analisi che
sono state fatte è emerso che abbiamo dei tassi di laureati più
bassi che in altre realtà europee e abbiamo problematiche come
quelle dell'abbandono scolastico, che ci devono preoccupare. In
questo ambito si sono fatte parecchie discussioni, che spesso e
volentieri sono anche mosse da questioni di carattere ideologico,
non solo nel merito nei contenuti, ma anche sulla forma di
erogazione di questi servizi: si parla di scuola pubblica, scuola
privata o di coesistenza di tutt'e due. Ci sono posizioni parecchio
diverse che si sono consolidate.
Il risultato di tutte queste discussioni è stato che il Governo
nazionale ha approvato la legge 107, che vuole attualizzare la
scuola rispetto alle attese di modernizzazione. Come succede spesso
in Italia quando qualcuno propone qualcosa, dopo cinque minuti si
forma un comitato del no, al quale dopo seguirà un comitato del sì.
È inevitabile che si creino delle posizioni diverse, questa è la
forza della democrazia, ma credo sia anche il limite che
caratterizza i problemi gestionali della politica italiana, questo
eccesso di burocratizzazione, questo eccesso di compartecipazione a
dei tavoli che, a volte, rischia di far perdere di vista
l'obiettivo generale, perdendosi in discussioni di carattere più
formale che sostanziale. L'Italia è un Paese in cui c'è parecchia
resistenza al cambiamento e questo dobbiamo riconoscerlo, che non
aiuta in questi casi.
A seguito dell'emanazione della 107, che è stata poi anche
oggetto di quesiti referendari, nell'ambito delle prerogative
riconosciute alla Valle d'Aosta - riguardo all'autonomia del
settore scolastico, abbiamo competenza primaria nell'istruzione
professionale e concorrente per le scuole d'infanzia, elementari e
medie - è stato avviato un confronto produttivo con lo Stato, che
ha portato alla norma di attuazione e ci consente oggi di recepire
quelle che sono ritenute dalla maggioranza le migliori opportunità
che offre la 107, quindi con un assorbimento selettivo e non totale
dei contenuti in essa trattati. Sicuramente i principi sono
positivi e con l'adattamento alla nostra particolarità valdostana
potranno consentire alla scuola di avere degli strumenti su cui
poggiare poi, nell'ambito dell'attuazione, dei percorsi che
dovranno concretizzarsi, per dare dei risultati adeguati alle
aspettative che ha la società valdostana. Credo che questo sia
importante sottolinearlo, com'è importante ricordare che, al di là
dei principi, i buoni risultati dipendono anche da come si
applicano le riforme, perché queste individuano un principio, che
poi deve essere assoggettato a tutta una serie di percorsi che
possono valorizzare la riforma o addirittura evidenziarne dei lati
negativi. Credo che la scuola valdostana abbia una grande
tradizione di positività, che parte già dai primi anni del '900 con
le scuole di villaggio: una grossa diffusione dell'offerta
scolastica e dei servizi sul territorio, che ha portato a
diffondere la cultura nella nostra realtà territoriale, non facile
da gestire. Nel processo di adattamento occorre anche tener conto
delle nostre peculiarità geografiche e territoriali, con le quali
bisogna mediare per riuscire a garantire dei servizi che possano
essere dati e che sono richiesti in funzione della prossimità
territoriale.
Una scuola che deve essere il più possibile inclusiva, dare
risposte a coloro che presentano maggiore fragilità e credo che
anche sotto questo profilo qualcosa sia stato fatto, chiaramente
nei limiti delle difficoltà che derivano dalla legislazione
nazionale, perché ci sono delle situazioni che allo stato attuale
sono oggettivamente insufficienti. Qui mi riferisco al discorso
della continuità didattica, soprattutto per ciò che concerne gli
insegnanti di sostegno. Lo stato giuridico che è previsto dalla
normativa italiana non consente di dare questa continuità. Io
auspico che nel percorso che dovrà essere individuato da qui in
avanti - la regionalizzazione del corpo docente potrebbe essere
un'ipotesi - si possa riuscire a dare delle risposte positive a
queste esigenze. Nel frattempo credo che tutto si possa giocare sul
discorso della formazione, perché i grandi processi di adattamento
alle esigenze di una società che cambia impongono anche
l'adeguamento dell'offerta formativa. L'offerta passa attraverso la
somministrazione di un servizio da parte del corpo docente, quindi
credo che vadano portati avanti dei programmi e dei progetti di
formazione, che possano corrispondere alle esigenze del mondo
attuale. Andare nella direzione dell'alfabetizzazione plurilingue
credo sia una grande opportunità da seguire oggi, perché sempre più
sono le relazioni a livello globale che sono richieste per chi si
approccia al mondo del lavoro, così come sono richieste le
formazioni di carattere scientifico e la transizione all'economia
digitale: sono tutte problematiche che una volta non esistevano e a
cui oggi occorre dare delle risposte.
Credo che i principi introdotti nella riforma che viene oggi
all'esame del Consiglio siano buoni, però bisognerà vedere come
evolverà questo cantiere, per poter garantire i risultati che ci
attendiamo. Credo sia un percorso che si possa portare avanti con
serenità, con il confronto, così com'è stato fatto finora, con
tutti i portatori di interesse. Io ho partecipato nell'ambito della
Commissione e devo dire che abbiamo potuto audire anche posizioni
diverse, che però, come in ogni cosa, riferiscono chiaramente a
delle visioni di tipo ideologico. Questa è la proposta condivisa
dalla maggioranza che è stata portata all'attenzione dell'Aula e
credo che bisogna attivarsi per dare corpo ai contenuti e cercare
di portarli a termine nel migliore modo possibile, nell'interesse
dei ragazzi e della comunità valdostana.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Ho ascoltato con attenzione, in
particolare il bell'intervento del collega Cognetta, il quale -
devo dire - è uno dei pochi capace di fare ostruzionismo dicendo
comunque delle cose interessanti. Io, di questo, devo rendergliene
merito e glielo devo riconoscere, perché questo
refresh
sulla storia della scuola in Italia, dal Medioevo fino a oggi, è
comunque utile per contestualizzare ciò che stiamo facendo. Quindi
la ringrazio e sorvolo sull'analisi storica, che credo potrebbe
anche avere ulteriori approfondimenti. Poi, magari, ci possiamo
anche ritrovare per fare qualche seminario o qualche articolato
ragionamento sulle questioni storiche e sugli effetti delle riforme
negli anni, perché la storia è utile se serve a capire dove siamo e
chi siamo.
Sulle considerazioni a margine che il collega Cognetta ha fatto
sul prima e sul dopo, che hanno fatto anche gli altri colleghi che
sono intervenuti, qualcosa mi sento di dirla. Può darsi che siano
stati serrati, però è vero che i tempi del confronto sono sempre
insufficienti per definizione. Se non si dessero dei limiti al
confronto, le leggi non si potrebbero fare. Quindi il legislatore,
che è colui che ha la responsabilità politica, che paga anche per
le decisioni che assume e per le modalità con cui lo fa, è colui
che a un certo momento decide di dare dei termini. Se noi facessimo
per ogni legge degli infiniti dibattiti, probabilmente ci
arrotoleremmo nel dibattito stesso e, alla fine, non si
concluderebbe l'iter di effettuazione di una legge. Il collega
Cognetta, comunque, è persona ragionevole e queste cose le sa
benissimo.
Bisogna però dire che non è così vero che non è stato fatto un
dibattito sul tema della riforma e delle riforme. Io arrivo da una
famiglia di insegnanti, mia moglie è insegnante e ha fatto la tesi
di laurea sulle riforme che si sono succedute negli anni. Quello
sulle riforme è un dibattito permanente e la formazione continua
degli insegnanti è quella sulle riforme. A proposito della
cosiddetta "buona scuola", premetto che io ho pure manifestato
contro alcuni suoi eccessi e sono sceso in piazza contro il famoso
"dirigente sceriffo". Non ho nessun problema a dire che io ero
totalmente in disaccordo rispetto a una decisione imperativa, che
sovvertiva completamente l'idea dell'autonomia didattica, della
capacità del singolo docente di essere, anche lui, attore
dell'offerta formativa. Sulla "buona scuola" è stato fatto un
grande dibattito a livello nazionale, è stato aperto il cosiddetto
"cantiere", sono state raccolte centinaia di migliaia di
suggerimenti, si è cambiata la versione in maniera consistente. La
107 oggi è una legge che ad alcuni può piacere, ma a me non ha mai
appassionato in maniera così forte, tant'è che nel nostro lavoro e
nella nostra riflessione circa il recepimento di questa normativa,
molte cose sono state non disattese, ma non sono state accolte, o
sono state adeguate alla realtà regionale, proprio perché
ritenevamo che il nostro collaudato modello valdostano fosse
comunque da preservare.
Noi siamo partiti da subito con l'idea che il nostro modello
presenta dei margini di miglioramento, ma che negli anni ha
soddisfatto le aspettative, credo, della classe docente e dei
dirigenti. Capisco i dirigenti che oggi, magari, rispetto a un
lavoro che alcuni di loro hanno fatto nelle commissioni, possano
dire che non c'è stato coraggio, che non c'è stata condivisione. Io
ricordo che il presidente dei dirigenti ha steso l'articolato e non
può dire che sul tema non ci sia stata una condivisione, sebbene
sia la stessa persona che è venuta a rappresentare i dirigenti in
Commissione, parlando di mancanza di condivisione: è una persona
che ha lavorato dei mesi su un articolato. Poi, capisco che siccome
gli abbiamo smontato l'articolato - rispetto a delle aspettative
legittime dei dirigenti, abbiamo fatto non delle marce indietro, ma
abbiamo assunto delle decisioni di carattere politico - posso
capire che ci sia un disaccordo. Però, non si può dire che su
queste tematiche non ci sia stata una riflessione, né sul livello
nazionale, né su quello che qua da noi è stata battezzata la
"nostra scuola".
Accolgo simpaticamente il suggerimento del collega Cognetta. A
mio parere può andare bene anche la "scuola di tutti" e non mi
sento di dire che questa è la nostra riforma. Con tutti i difetti
che può avere questa riforma, lo spirito con cui noi abbiamo
operato nel lavoro in Commissione e nelle sedi politiche, è quello
non di fare la riforma Rini o di metterci un cappello, ma di creare
un cambiamento che, con tutte le fragilità umane di valutazione che
possiamo avere, sia una riforma che di sicuro non è rivolta
all'autosoddisfazione. Come sappiamo, tutte le riforme della scuola
generalmente sono la tomba di chi ci si avventura. Quindi
l'esigenza di fare una riforma partecipata di sicuro non l'abbiamo
assunta con quell'idea, un po' masochistica, che avventurarsi nella
palude delle riforme sia la cosa migliore da fare politicamente.
Era necessario farla, perché a livello nazionale vi è una riforma -
criticata, non criticata; l'ho criticata anch'io - che incombe e
che è la legge 107. Esiste un impegno politico che noi abbiamo
assunto con il ministro Giannini un anno fa, che dà ampio spazio al
legislatore regionale, ma se voi leggete il contenuto di
quell'impegno politico, vedrete che era molto più limitativo
rispetto alla riforma che abbiamo poi confezionato. C'è un impegno
politico forte, che esiste anche sugli adattamenti, che non sono
cose svincolate, perché è comodo dire che ci devono essere tavoli
diversi, tranne poi richiamare alla sintesi. Quando si parla di
scuola, la riforma deve essere il più possibile omnicomprensiva. Il
nostro sforzo era quello di cercare di fare un testo unitario, che
contenesse anche il riferimento agli adattamenti, che nella norma
statutaria hanno, come limite, l'inizio del nuovo anno scolastico,
cioè il primo di settembre.
Riguardo poi alla concertazione e alla condivisione in sede
locale, se ne parla da molto tempo. Abbiamo assistito ai dibattiti,
io ho fatto le manifestazioni contro la "buona scuola" e non mi
ricordo se ho pure firmato per il referendum contro i dirigenti,
perché noi consiglieri regionali siamo anche cittadini, quindi
siamo liberi di ragionare, svincolati anche da discipline che, a
volte, possono dare fastidio. Abbiamo fatto assemblee, assistito ai
dibattiti di chi rappresenta il mondo della scuola, anche di chi
rappresenta delle istanze particolaristiche. Il comitato "SOS
école", per esempio, è un'aggregazione che rappresenta la scuola
media. Noi abbiamo sentito i sindacati, che rappresentano le
istanze più ampie e che oggi - può piacere o no - sono coloro che
rappresentano le maestranze, i lavoratori e che, in qualche modo,
si pongono come legittimi rappresentanti, ma abbiamo sentito anche
i comitati, abbiamo sentito anche i logopedisti, gli operatori che
lavorano tutti i giorni e i genitori che rappresentano le
associazioni che si spendono tutti i giorni per risolvere le
fragilità di apprendimento.
È vero, ci si poteva, probabilmente, confrontare di più, però,
per quello che posso dire io, il percorso che è stato fatto ha dato
degli elementi, a mio parere, sufficienti per elaborare una buona
legge e che - lo dico qui - è una legge condivisa. È una legge che
ha raccolto moltissimi suggerimenti, tant'è che le ultime
considerazioni di alcune sigle sindacali si sono soffermate più sul
metodo che sul merito e sui contenuti. Io ho fatto il sindacalista
per quindici anni e so benissimo che anche il metodo è importante,
anche la condivisione e la concertazione, ma so altrettanto bene
che si arriva a un certo punto in cui bisogna fare sintesi e anche
le organizzazioni sindacali, anche chi rappresenta le istanze, a un
certo punto sa che deve fare sintesi. Poi, fa parte del ruolo, fa
parte del gioco delle parti il richiamare una maggior
condivisione.
Il collega Roscio parla di mancanza di metodo e di
concertazione: non l'ha detto esplicitamente, ma penso che
intendesse una sorta di stati generali della scuola, o qualcosa che
mettesse intorno a un tavolo tutte le istanze. Potrebbe essere un
percorso sicuramente utile, anche per il prosieguo. Io, però, nella
mia vita precedente di sindacalista, ho partecipato a parecchi
stati generali: cito solo la conferenza socio-sanitaria, il patto
per lo sviluppo e altri contesti in cui ci si confrontava e che,
purtroppo, sono miseramente affondati, perché la sintesi non è mai
riuscita ad arrivare a termine. Io sono il primo a dire che
dobbiamo organizzare dei tavoli, dei contesti di discussione, ma
rispetto a certe tematiche, come sono quelle dell'elaborazione e
del recepimento di una legge, i tavoli, le conferenze, gli stati
generali, eccetera, rischiano di creare degli stop, per cui
qualcuno, a un certo punto, interrompe e dice: basta, adesso
interveniamo noi. Questo è un richiamo chiaro che voglio fare.
La Provincia autonoma di Bolzano, in maniera molto simile alla
nostra legge, ha salvaguardato molte prerogative; la Provincia di
Trento ha recepito quasi integralmente la legge nazionale, con i
sollevamenti - lì sì - da parte della classe docente. Oggi noi non
vediamo i docenti qui in Aula, non perché sono in vacanza, ma
perché evidentemente anche loro hanno capito che questa riforma va
nella direzione di cercare di raccogliere i suggerimenti e le
istanze soprattutto della classe docente. Noi siamo arrivati per
ultimi rispetto alle Regioni alle quali facciamo riferimento, con
una legge che però è originale; è una legge che io sono convinto,
così come altre che abbiamo fatto in quest'Aula, verrà presa a
riferimento. Sarà oggetto di discussione e io sono convinto che
anche al Ministero, probabilmente, analizzeranno la legge e i
discostamenti rispetto a certi intendimenti e a certe idee che
avevano.
Il collega Marquis dice che è una legge che manca di coraggio in
alcune cose, così come i dirigenti parlano di mancanza di coraggio.
A mio parere, invece, è una legge coraggiosa, proprio perché
intende affermare una nostra peculiarità: il modello valdostano. Io
ritengo che questa sia una legge coraggiosa e non è una legge di
sfida, perché comunque raccoglie alcune migliorie indubitabili
della legge nazionale. Si danno per scontati i 500 euro di
bonus
per l'autoformazione, ma non era così scontato. Non è
così scontato prendere il bello delle cose e assumersi la
responsabilità di lasciare ciò che non ci piace. Noi, con questa
legge, con tutte le imperfezioni che ci possono essere dietro a
delle decisioni umane, abbiamo cercato di cogliere gli aspetti
positivi. E non sono solo i 500 euro annuali di bonus, che comunque
comportano un'idea di investimento permanente nella scuola; abbiamo
accolto anche l'idea della formazione continua a permanente, che
non era così scontata. Fino ad ora, la formazione, ormai da qualche
anno, era facoltativa e non dico che venisse scoraggiata, ma
sicuramente non veniva incoraggiata in questa maniera. Qua noi
mettiamo dei gran soldi sul percorso di formazione. Poi, su come
viene fatta la formazione, abbiamo anche modificato la legge,
accogliendo i giusti suggerimenti, per esempio, della collega
Certan, relativamente al fatto che in Valle d'Aosta esistono degli
enti che possono dare formazione, essendo più vicini al territorio
e alle nostre esigenze, come gli enti accreditati direttamente
dalla Regione; è stata introdotta la possibilità di fare formazione
linguistica all'estero. Abbiamo raccolto delle istanze e delle
richieste che ci sono state fatte, che noi pensiamo di aver
riportato su carta.
È un testo criticabile: va bene. Si poteva fare di più: va bene.
Tenete conto che in un momento di restrizione economica, in cui si
tende a ridurre trasversalmente i finanziamenti su tutti gli
ambiti, si è voluto dare un segnale in questo senso, probabilmente
privando risorse ad altri ambiti, ma si è voluto dare il segnale
addirittura di potenziare l'aspetto economico del finanziamento
sulla scuola, proprio nell'idea di investire per il futuro. Può
essere un'ingenuità, può essere tutto quello che vogliamo, ma non
mi pare che ci sia stata, da parte della politica, una
disattenzione. Potevamo,
tout court
, recepire la 107 e dire
che era colpa di Renzi, che era colpa del Governo nazionale. Non
l'abbiamo fatto. Abbiamo deciso di metterci in gioco anche noi che
facciamo riferimento al partito nazionale, di "sfidare" con delle
motivazioni e portando comunque degli argomenti.
Io voglio dire una cosa che spesso ricorda il collega Donzel. La
Valle d'Aosta ha una realtà di copertura di organici straordinaria:
è una realtà sulla quale noi non abbiamo inciso in nessuna maniera.
Al dì là dell'ora di educazione tecnica, si sono mantenuti dodici
posti per l'integrazione degli alunni stranieri, nella convinzione
non solo che l'alunno straniero va comunque accolto e inserito, ma
nella consapevolezza che quando si hanno delle persone che hanno
delle difficoltà linguistiche, è tutta la classe che rischia di
rimanere indietro. Si è deciso di mantenere questo finanziamento:
400 mila euro. Si è deciso, attraverso un ordine del giorno, di
aprire un percorso sul sostegno, dimostrando con ciò l'attenzione
che si ha per le persone più fragili. Credo che nessuna regione
d'Italia abbia un numero di insegnanti di sostegno per bambino come
la Valle d'Aosta, di educatori di supporto.
Esiste un'attenzione da parte della politica. Poi, capisco,
collega Cognetta, il gioco delle parti e l'ostruzionismo, capisco
che ci siano dei discorsi che possono essere portati avanti, perché
ho fatto opposizione anch'io. Non voglio definirla una riforma,
perché è una legge di recepimento di alcune situazioni ed è la
conferma di altre situazioni. Noi con questa legge non abbiamo
riformato tanto, abbiamo riformato in meglio ciò che noi, come
legislatori, abbiamo ritenuto valesse la pena di riformare, ma
mantenendo un modello, al quale abbiamo aggiunto qualcosa, con
l'ambizione di creare una scuola digitale e una scuola plurilingue.
Poi, può essere discusso anche questo - io non me ne intendo di
metodi CLIL e non capisco nulla di informatica - ma il nostro
spirito è di modernizzare la scuola, mantenendo però un modello che
non ho mai sentito criticare, né da un insegnante né da un
dirigente.
Vengo da una famiglia di insegnanti e non ho mai sentito una
critica rispetto al sistema del reclutamento. Io ho due figlie, una
va a scuola cinque giorni alla settimana e l'altra sei, pur essendo
nella stessa istituzione. Sarebbe comodo averle il sabato e la
domenica a casa e probabilmente il ragionamento iniziale era più
rivolto alle esigenze dei genitori. Noi, invece, abbiamo sentito le
organizzazioni sindacali e non ce n'è una che non abbia espresso
delle critiche; questo anche per dire che le organizzazioni
sindacali non sono solo lì a difendere i lavoratori. Con le
organizzazioni che noi abbiamo sentito - lo devo dire, perché
arrivo dall'ambito sindacale della funzione pubblica, il quale era
molto confederale ed era sensibile anche alle esigenze degli utenti
- c'è stato un confronto che non è stato di tipo difensivo. Non si
è voluto difendere a tutti i costi e le critiche, che sono venute
da altri ambiti, dalle organizzazioni sindacali non sono arrivate.
C'è stata una totale comprensione delle motivazioni e
dell'obiettivo di questa legge.
Il mantenimento del sistema delle sostituzioni. Noi abbiamo
mantenuto un sistema che era stato completamente smantellato dalla
legge 107. Lo abbiamo mantenuto nella stessa scuola, nello stesso
Comune. Andate a guardarvi la 107: se avessimo accettato di
recepirla
tout court
, sarebbe stato un sistema di
sostituzioni nell'ambito, addirittura, di scuole di diverso grado.
Io sono convinto che un tale sistema di sostituzione, che io ho
contestato nella "buona scuola", non sarebbe andato a beneficio
nemmeno degli studenti! Perché la possibilità di sostituire
sull'intero territorio d'ambito, cioè sulla stessa regione, e di
mobilitare gli insegnanti, non crea solo demotivazione e incertezza
nella classe insegnante, ma crea instabilità anche negli studenti,
e questo va detto.
Così come non abbiamo accettato il rischio di una scuola
classista, dove i docenti scelgono dove andare - è l'incrocio
dell'offerta con la domanda - e i dirigenti li accolgono. Ma chi
accolgono i dirigenti, secondo voi? Pensate che i dirigenti dei
licei non facciano dei ragionamenti del tipo: io mi prendo gli
insegnanti, magari più bravi, più preparati e con maggiore
esperienza? E poi, chi rimane dietro, dove va a finire? Va a finire
in quelle scuole dove generalmente gli insegnanti non chiedono di
andare a lavorare? Non è un sistema classista questo?
Noi abbiamo fatto un ragionamento: riteniamo che tutti gli
ordini di scuola, tutte le istituzioni, quelle professionali e
liceali, debbano avere la stessa qualità. Poi, hanno approcci
diversi e nessuno dice il contrario, ma la qualità deve essere
uguale. La dignità che si dà alla formazione professionale, al
liceo o ad altri gradi di scuola, deve essere la stessa. Noi siamo
andati in quella direzione e ragionando in quella direzione abbiamo
fatto il nostro articolo di legge, che presuppone il mantenimento
di quel tipo di reclutamento: sarà imperfetto, però è garanzia di
una scuola egualitaria, una scuola che va nella direzione di
favorire tutti nello stesso modo.
Concludo sulla questione degli adattamenti. È stato criticato
anche il lavoro che ha fatto la Commissione sugli adattamenti e
anch'io l'ho criticato. Io ringrazio chi ha lavorato su questo e
chi ha lavorato sul precedente articolato, perché vi assicuro che è
stato fatto un lavoro magistrale su questa tematica e nessuno ha
perso del tempo. Però noi abbiamo ritenuto che andasse
salvaguardato il principio della gradualità, perché la classe
docente ha manifestato il disagio di intraprendere un percorso, che
potrebbe essere immaginato di cambiamento radicale rispetto
all'insegnamento, per esempio, delle lingue straniere, soprattutto
dell'inglese. Anche qua, abbiamo raccolto le giuste sollecitazioni
e ci siamo messi intorno a un tavolo con tutti i colleghi; non è
che l'ha fatto la maggioranza questo lavoro. Ci siamo confrontati
con i docenti e ci siamo resi conto - credo che tutti se ne rendano
conto nella classe docente, ma anche nella comunità educante più
complessiva - che l'apprendimento della lingua è un arricchimento,
ma non deve essere un apprendimento svogliato. Prima di tutto
devono essere convinti i docenti, devono essere preparati, non
devono andare lì, come diceva qualcuno in audizione, con il patema
di essere superati dagli studenti, di insegnare delle cose perché
le si deve insegnare. Noi abbiamo recepito gli adattamenti, però
con gradualità, con un'apertura anche di tipo volontaristico (il
potenziamento della lingua inglese, il potenziamento attraverso i
percorsi di autoformazione), nella convinzione che nel giro di
qualche anno - gli anni che ci vorranno - arriveremo a una scuola
valdostana moderna, di cui saremo orgogliosi. A me fa piacere di
avere il privilegio oggi di essere qua nel mio ruolo di legislatore
e di aver partecipato non a una riforma, ma a una svolta positiva a
favore non di PD, Union Valdôtaine, Stella Alpina, Movimento Cinque
Stelle e altri, ma a favore della nostra regione. Se noi non siamo
in grado - e questo vale anche per altri argomenti - di proporre un
modello originale nella scuola, nella formazione, nell'approccio al
lavoro e in tutti gli altri ambiti di cui ci occupiamo, noi
rischiamo di affondare, perché siamo piccoli. Se si è piccoli, o si
creano delle novità, si creano dei prodotti di nicchia, com'è la
nostra scuola, o siamo destinati a essere inglobati, a essere
fagocitati. Mi piacerebbe che non avvenisse questa cosa.
Presidente -
Ha chiesto la parola il consigliere Cognetta
per il secondo intervento, ne ha facoltà.
Cognetta (M5S) -
Alla luce dell'ultimo intervento del
collega Guichardaz vorrei fare qualche chiarimento generale, così
ci capiamo sul perché vengono fatte certe scelte e sul perché si
decide di fare un certo tipo di azione politica in quest'Aula.
Io non difendo nessuna posizione preconcetta di nessuno, né dei
sindacati, né del comitato "SOS école", né di tutti quelli che sono
venuti all'interno della Commissione o ne sono rimasti fuori. Di
conseguenza, in questo momento, non sto facendo una presa di
posizione a favore o contro determinate scelte prese in questo
disegno di legge. La mia è un'azione contro l'Assessore che ci ha
portato una legge nel giro di quindici giorni, pur avendo detto in
precedenza che ci sarebbe stato tutto il tempo per discutere.
Lei, collega Guichardaz, fa parte di una maggioranza cospicua:
siete in ventisette in questo momento. Io faccio parte di
un'opposizione un po' meno cospicua, perché siamo in otto. Però,
trovo molto fastidioso che si dica in Aula prima una cosa e poi se
ne faccia un'altra. È una cosa che non riesco ad accettare. Capisco
che in politica si può fare tutto e il contrario di tutto e la
politica è l'arte di giustificare qualunque cosa, ma a me non
interessa. A me interessa che quando si dice che c'è il tempo per
fare un certo tipo di lavoro, poi lo si lasci quel tempo, non che
si faccia finta di lasciarlo.
Lei ha cercato di difendere ciò che è stato fatto, portando un
punto di vista interno al provvedimento. Io non sto facendo questo
per ciò che è scritto. In parte mi va anche bene. Non mi va bene
come si è comportato l'assessore Rini con me. Poi, degli altri non
lo so, ma con me, di sicuro, non si è comportato in maniera
corretta, perché prima ha detto che avrebbe fatto una certa cosa e
poi ne ha fatta un'altra. E questo non mi va bene. Io ho pochi
strumenti legislativi a disposizione, uno di questi è presentare
emendamenti. Ahimè, se voi ne conoscete altri, per fare in modo di
far emergere tutta la mia contrarietà a questo modo di agire, me li
dite e io li applicherò molto volentieri. Io ho trovato questo. Mi
consenta anche questa possibilità. È prevista dal Regolamento
interno per il funzionamento del Consiglio, che non ho scritto io e
quando sono arrivato era già così. Io lo sto semplicemente mettendo
in atto. In maniera un po' drastica? Sicuramente. In maniera
assolutamente inutile? Probabilmente. Però, c'è qualcosa che deve
capire il Governo e l'assessore Rini: che è giusto porre un termine
a un dibattito, è giustissimo, ma questo dibattito è durato
quindici giorni. Fa ridere come tempo.
Vogliamo parlare della proposta di legge 72, che ha girato in
Commissione un anno e mezzo? Ne vogliamo parlare o lasciamo stare?
Vogliamo parlare della legge sull'agibilità, che è arrivata in
Commissione e poi in quella sede si è deciso di rimandarla per
approfondimenti? Nulla da dire. Abbiamo fatto le audizioni, abbiamo
visto che c'erano degli approfondimenti da fare e, giustamente, il
Governo ha rimandato. Quello che ho chiesto nella riunione della
Conferenza dei Capigruppo di ieri era di trasferire questo
provvedimento al primo Consiglio di settembre. Non ho detto
sine
die
, non ho detto di fare una commissione delle commissioni e
poi vediamo quando parlarne. Io ho detto semplicemente di spostarlo
al primo Consiglio di settembre. Non ho chiesto la luna. Non ho
messo in campo chissà quale ragionamento per dire che non si doveva
fare questa cosa. Assolutamente no.
Consigliere Guichardaz, lei cerca di difendere il contenuto e ha
cercato anche di difendere l'operato della Rini, perché ha detto
delle parole, rispetto all'operato dell'Assessore, che sono
condivisibili. Ha detto che probabilmente se ci fosse stato un
minimo di concertazione in più, non sarebbe stato male. Io le ho
sentite dire da lei queste parole, ma non dall'Assessore. Se
l'Assessore prende atto del fatto che ha commesso un errore e che
ha gestito questa cosa come un
blitz
, forse potremmo
cominciare ad aprire un altro tipo di ragionamento, altrimenti
stiamo qua finché le gambe, la gola e la voglia ci sorregge. Sarò
anche l'ultimo dei consiglieri dell'ultimo partito di opposizione,
però, purtroppo per voi, sono Consigliere anch'io. Quando questo
modo di operare non vi piacerà, cambierete il regolamento: c'è una
commissione fatta apposta. Sarei curioso di vedere cosa metterete:
un limite agli emendamenti? un limite agli ordini del giorno?
Dovrete valutare bene, perché adesso state in maggioranza, poi
magari chissà, quindi io ci penserei bene prima di fare certe
scelte.
Ripeto che io non sto difendendo nessuno. Sto difendendo
semplicemente il mio ruolo di Consigliere e il fatto che volevo
esprimere un ragionamento più approfondito su questo disegno di
legge, nei tempi che ci si era dati, cioè dicendo che non c'era
fretta. Poi, che l'abbiano detto anche i sindacati, che l'abbiano
detto anche gli altri, mi aiuta a dire. Ma è questo che è mancato,
consigliere Guichardaz. E non sono soltanto io che lamento questa
cosa, lo hanno fatto anche altri. Questo che è un aggiustamento di
quella che è la legge nazionale, va approfondita in maniera molto
più specifica di quanto è stato fatto fino a questo momento. Perché
quando uno si pone in testa di risolvere le cose in fretta e furia,
commette degli errori.
Sulla questione dei cinque giorni, poi tornati a sei, il giorno
prima ho visto una Commissione nella quale sembrava che avessimo
risolto il problema dei trasporti, limitandoci a cinque giorni e il
giorno dopo si è tornati a sei. Mi è venuto un dubbio in testa su
come sia stato possibile, ma poi ho capito. Si sono scritte delle
cose pensando solo a una parte e poi, giustamente, si è visto che
c'erano delle controindicazioni rispetto a quanto scritto e si è
fatta anche l'altra. È giusto. Ma allora, sa di quante altre cose
potremmo parlare qui dentro? E soprattutto, che cosa cambia farlo a
settembre? Sinceramente, che cosa cambia? L'abbiamo già detto: non
c'è nessuno che ci corre dietro, non è obbligatorio.
Io mi rendo conto che questo modo di operare svilisce il ruolo
del consigliere regionale e probabilmente è controproducente, ma
non mi interessa, perché a me interessa essere rispettato e questo
lo metto sopra qualunque cosa. Non mi importa ciò che dicono gli
altri e ciò che viene detto fuori. Io sono qui, ho un ruolo, cerco
di svolgerlo nel massimo rispetto di tutti (non lo faccio sempre,
perché ogni tanto magari mi girano anche a me e chiedo scusa per
quando succede), però un'operazione preordinata e programmata,
fatta in questa maniera, non è simpatica, per non dire altro. E
questo non mi va giù.
Io mi sto rivolgendo a lei, perché lei si è rivolto a me, quindi
le parlo come assessore
in pectore
, questa volta
dell'istruzione e non della sanità, però cerco di parlare a lei per
far capire a qualcun altro. Il
focus
del discorso, per me, è
questo. Adesso ne parleremo per i prossimi giorni e così vediamo se
viene capito. Perché questa è semplicemente una riga: uno fa una
cosa, due, tre, quattro, cinque, sei, dieci e poi, a un certo
punto, tira una riga e dice che da quel punto in poi non si va.
Dopo tre anni posso dire che da questo punto in poi non si va,
secondo me. Posso, dopo tre anni? Vorrei che questo Governo non si
comportasse più in questa maniera, che le cose fossero condivise,
che le cose fossero realmente rispettate quando si prende un certo
tipo di strada e che fosse capita la posizione di tutti. Questo
vorrei che si capisse.
È chiaro che il muro contro muro non fa capire questo, però non
posso neanche subire sempre in silenzio, o facendo gli interventi
da cinque minuti, cercando di sopperire con la capacità oratoria, o
con la presa in giro. Non va bene sempre. Adesso, invece, metto in
campo il regolamento. Il regolamento dice questo e io faccio
questo. Che gli emendamenti non siano scritti in maniera corretta,
non mi può interessare di meno. Sono stati accettati e questo è
l'importante. Purtroppo, si guarda la forma e non la sostanza. È
un'altra regola che non ho fatto io. Ci è voluto del lavoro per
farlo, non è stato così semplice. Ci vuole comunque del lavoro,
essendo anche da solo e non avendo dipendenti o altre persone. Ho
la fortuna di essere un informatico e questo sicuramente mi ha
agevolato molto: sul mio lavoro sono discretamente capace. Però, è
un messaggio quello che sto mandando e non lo devono capire in
tanti, lo deve capire solo chi sta seduto lì, e basta. A tutti gli
altri questo messaggio interessa relativamente. Non so se sono
stato chiaro rispetto alla posizione e rispetto a come cerco di
portare avanti il mio lavoro in quest'Aula.
Presidente -
Ha chiesto la parola la consigliera Certan.
Le ricordo che lei ha già usufruito dei due interventi.
Certan (ALPE) -
Non ho usufruito di tutto il tempo. Non
c'è problema, farò una dichiarazione di voto.
Presidente -
Sì, ha fatto i due interventi, unendo il
secondo intervento al primo. L'ha dichiarato lei, non lo dico
io.
Certan (ALPE) -
No, non ho fatto il secondo intervento,
ho preso dei minuti alla fine del primo, come molti altri. Ma non
fa niente, Presidente, non si preoccupi. Ci sarà la dichiarazione
di voto.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Chiederei una sospensione per una riunione
di maggioranza.
Presidente -
Sospensione consentita.
La seduta è sospesa alle ore 12:40 e riprende alle ore
12:58
.
Presidente -
Cari colleghi, vista l'ora, credo che
possiamo sospendere i lavori mattutini. Riprenderemo alle ore
15:30.
La seduta termina alle ore 12:59.
