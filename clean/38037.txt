Classificazione
ACQUE
Acque pubbliche



Oggetto del Consiglio n. 1645 del 16 dicembre 2015 - Resoconto
OGGETTO N. 1645/XIV - Interpellanza: "Situazione della
depurazione delle acque reflue nei vari comuni della
Regione".
Presidente
- Per l'illustrazione, la parola al
Consigliere Bertin.
Bertin (ALPE)
- Grazie Presidente.
In diverse occasioni, già nella passata legislatura, avevo
affrontato la questione dei depuratori. All'epoca era stata tutta
una questione legata alla realizzazione di questi impianti per
sapere se e quando sarebbero entrati in funzione. Ad esempio la
vicenda del depuratore della Valdigne è ultraventennale, per anni
abbiamo avuto degli annunci riguardo alla realizzazione e
all'inaugurazione di questo impianto per una comunità che, nel
frattempo, cresceva. Questo
dossier
è rimasto fermo per
anni, una situazione grave anche per le implicazioni dal punto di
vista dell'immagine e della promozione turistica che si può fare,
certo non è un bel biglietto da visita sapere che una comunità di
quelle dimensioni, di quell'attrattiva anche turistica, non ha un
depuratore in funzione. I lavori dovrebbero finire entro il 2017 e
mi auguro che questa data sia rispettata, anche perché un mancato
rispetto di queste tempistiche rischierebbe di provocare delle
sanzioni. Sappiamo che la sospensione della procedura sanzionatoria
che abbiamo ottenuto come Regione è legata proprio al rispetto di
certe scadenze precise, e questa del 2017 ne è una. Mi auguro che
questa sia anche l'occasione per confermare quanto dico e per
garantirci che non saranno pagate delle sanzioni, perché
periodicamente leggiamo sul sito del Governo che teoricamente la
sanzione per non essersi adeguati alle direttive europee sarebbe di
5 milioni, sanzione che non dovrebbero riguardare né questa, né
altre strutture come la Mont Rose.
Riteniamo un aspetto importante non soltanto il rispettare la
normativa, le direttive europee, le leggi ed evitare le sanzioni,
così come è importante in termini generali che la nostra Regione su
questo settore non rimanga indietro, anzi, che sia magari una
Regione all'avanguardia. Vogliamo pertanto sapere il numero di
comuni e il relativo numero di abitanti della regione nei quali le
acque di scarico non sono depurate nel rispetto dei parametri
previsti dall'Unione europea, e se e quando la totalità dei comuni
valdostani sarà allacciata ad una rete che garantisca una corretta
depurazione delle acque reflue, nonché l'intenzione del Governo in
merito a questo obiettivo.
Veniamo al secondo aspetto di questa interpellanza: la
produzione dei fanghi. La problematica del trattamento e dello
smaltimento dei rifiuti prodotti dal processo di depurazione delle
acque reflue assume sempre maggiore importanza, anche perché i
depuratori, per rispettare le leggi, stanno aumentando. Da questo
punto di vista è fondamentale dare molta attenzione a questo
aspetto, soprattutto al riutilizzo di questi fanghi e all'impiego
di nuove tecnologie nei depuratori che consentano di ridurne al
massimo la produzione. Nell'ultima interpellanza che avevo
presentato, ci era stato risposto che l'ammontare complessivo di
fanghi prodotti in Valle d'Aosta era di 5 mila tonnellate e il
costo di smaltimento era di circa mezzo milione, dato che questi
fanghi vengono smaltiti fuori regione (se non mi sbaglio o Ferrara
o Pavia o tutte e due). Volevamo pertanto sapere su questo
argomento a quanto ammonta ad oggi la produzione di fanghi e quanto
sarà quella prevista, e quando - ci auguriamo presto - gli impianti
di depurazione in programmazione saranno realizzati ed in funzione.
Volevamo anche sapere un altro aspetto importante: se nei nuovi
impianti di depurazione siano previste e utilizzate nuove
tecnologie di depurazione che consentano di ridurre al minimo la
produzione. Come dicevo questo della produzione dei fanghi è un
aspetto importante, e anche attraverso tecnologie adeguate si può
ridurre l'impatto della produzione di questo scarto. Grazie.
Presidente -
Per la risposta la parola all'Assessore
Bianchi.
Bianchi (UV)
- Sì, grazie Presidente.
In riferimento al punto 1 dell'interpellanza: "
il numero di
comuni e il relativo numero di abitanti della regione, nei quali le
acque di scarico non sono depurate nel rispetto dei parametri
previsti dall'Unione europea
", informo che le procedure di
infrazione riguardano la non conformità a quanto stabilito dagli
articoli 3 e 4 della direttiva 271 della Comunità europea del 1991,
concernente il trattamento delle acque reflue urbane, e
rispettivamente gli agglomerati sprovvisti di reti fognarie per le
acque reflue urbane dopo il 31 dicembre del 2005 e le acque reflue
urbane che non confluiscano in reti fognarie sottoposte prima dello
scarico ad un trattamento secondario o ad un trattamento
equivalente.
Gli agglomerati oggetto di infrazione sono due: l'agglomerato
denominato "Pont-Saint-Martin" che comprende i comuni di
Pont-Saint-Martin, Bard, Donnas, Hône e Perloz, per un numero
complessivo di abitanti pari a 8.382 secondo i dati del
quindicesimo censimento della popolazione, e l'agglomerato
denominato "Courmayeur" che comprende i comuni di Courmayeur,
Morgex, Pré-Saint-Didier, La Thuile e La Salle, per un numero
complessivo di abitanti residenti pari a 8.743, sempre secondo i
dati del censimento della popolazione. Per quanto riguarda invece
l'agglomerato denominato "Arnad", indicato come non conforme
dall'articolo 4 della direttiva, sono stati trasmessi al Ministero
i dati e le infrazioni utili a dimostrare la conformità alle
disposizioni comunitarie. Si può pertanto ritenere che tale
agglomerato potrà essere dichiarato conforme alla direttiva. Siamo
ancora in attesa del riscontro della Commissione europea alle
ultime trasmissioni di informazioni relative al sopracitato parere
motivato, trasmesse il 27 maggio del 2015 e il 1° settembre 2015,
fornite appunto dalla Regione al Ministero.
Con riferimento al punto 2: "
se e quando la totalità dei
comuni valdostani sarà allacciata ad una rete che garantisca la
corretta depurazione delle acque reflue e le relative intenzioni
del Governo regionale in merito
", ricordo che, proprio in
applicazione della legge regionale 13 del 2008 (Disposizioni per
l'avvio del servizio idrico integrato e finanziamento di un
programma pluriennale di interventi nel settore dei servizi
idrici), con le deliberazioni della Giunta regionale n. 3330 del
2010 e n. 1475 del 2011, è stato approvato il finanziamento della
realizzazione degli impianti di depurazione della Valdigne,
compresi i collettori fognari, per 21,5 milioni di euro; nel
comprensorio di Hône, Bard, Donnas e Pont-Saint-Martin per 11,6
milioni di euro; dell'impianto di depurazione e relativi collettori
fognari a servizio dei comuni di Chambave, Verrayes, Saint-Denis,
Nus e Fénis, per una spesa complessiva di 10,8 milioni di euro; dei
collettori fognari a servizio dei comuni di Perloz, Hône, Bard, e
Donnas, ancora una spesa complessiva di 3,2 milioni di euro.
Con la realizzazione di tali interventi potranno essere
considerati soddisfatti gli obblighi derivanti dalla direttiva
della Comunità europea secondo le informazioni fornite dalla
struttura competente dell'Assessorato alle opere pubbliche, entro
circa 5 anni, considerate le incertezze derivanti dallo sviluppo
delle procedure di realizzazione dei lavori, quindi l'intero
progetto. Ritengo però utile sottolineare che la rete di
monitoraggio regionale della qualità delle acque superficiali non
sta rilevando alcuna situazione di inquinamento derivante
dall'assenza degli impianti di trattamento delle acque reflue,
anche perché le diverse reti fognarie esistenti sono comunque
servite da impianti di trattamento primario delle acque.
Con riferimento invece al punto 3: "
a quanto ammonta la
quantità di fanghi di depurazione attualmente prodotti, la relativa
spesa complessiva per lo smaltimento e quali saranno le quantità e
le modalità di smaltimento in seguito all'entrata in funzione degli
impianti di trattamento dei reflui idrici in programmazione
",
nel 2014 sono stati prodotti 3.842 tonnellate di fanghi, per una
spesa complessiva pari ad euro 398 mila e 625 euro. Con l'entrata
in funzione dei tre nuovi impianti si ipotizza una produzione
totale pari a 8.280 tonnellate all'anno. Poiché il fango di
depurazione è un rifiuto speciale, classificato tale dalla
normativa sui rifiuti, ogni onere relativo alle modalità e ai costi
di gestione sono a carico dei produttori (cioè i titolari degli
impianti di trattamento), a cui spetta altresì di individuare,
previa gara ad evidenza pubblica, i soggetti a cui conferire tali
rifiuti.
In riferimento al punto 4: "
se nei nuovi impianti di
depurazione previsti saranno utilizzate nuove tecnologie di
depurazione che consentano di ridurne la produzione
", proprio
perché gli oneri di gestione dei fanghi sono a carico del titolare
dell'impianto di depurazione, si cerca fin dalla progettazione
dell'impianto stesso di rendere tale fase la più economica
possibile, adottando tutti gli accorgimenti utili a ridurre i
quantitativi e ad agevolare il trattamento successivo dei fanghi.
Grazie.
Presidente -
Per la replica, la parola al Consigliere
Bertin.
Bertin (ALPE)
- Grazie Presidente.
L'Assessore mi ha risposto in modo puntuale e anch'io cercherò
di replicare allo stesso modo senza allontanarmi dalle domande.
Pertanto ancora oggi, per poco meno di 20 mila persone residenti
sul nostro territorio, le acque reflue di questi cittadini non sono
a norma. Quasi un quinto della popolazione valdostana non rispetta
la direttiva europea per quanto riguarda le acque reflue. La
situazione è più o meno quella di quattro-cinque anni fa, è sempre
uguale, ed è comunque grave che ancora oggi una parte così
significativa del territorio valdostano non sia in regola sotto
questo punto di vista. Non è soltanto un problema di rispetto della
legge, è di rischio di sanzioni; le sanzioni ipotizzate per un
mancato rispetto della normativa per la Valle d'Aosta sono di 5
milioni e sono riportate da anni sul sito del Governo. Se non
rispettiamo la tempistica prevista queste sanzioni arriveranno. Su
questo aspetto non mi ha detto granché, mi ha ripetuto quanto avevo
già sentito in altre occasioni.
"
Se e quando la totalità dei comuni valdostani sarà
allacciata...
": anche qui non ci sono grandi novità. Mi ha
riferito della legge, che sapevamo. L'Italia dal punto di vista
della normativa è uno degli Stati più avanzati, però poi di fatto è
lo Stato peggiore, in Europa, nel dare seguito a queste leggi; in
effetti rispetto agli altri Stati è potenzialmente quello più
sanzionato rispetto agli altri Stati europei. E qui in Valle
d'Aosta ci troviamo un po' allo stesso modo: abbiamo le leggi, ma
prima o poi bisogna finanziarle, dar loro attuazione, e da questo
punto di vista la situazione è un po' diversa, tant'è che siamo in
ritardo. Siamo ancora con un quinto della popolazione - quasi 20
mila abitanti - che non è in regola, nella comunità Valdigne e
nella Bassa Valle, come sapevamo. È una questione che va affrontata
e va risolta presto. Non è soltanto una questione di possibili
sanzioni, che comunque sono a rischio, ma oggi l'Assessore non ci
ha nemmeno garantito di fatto che non saremo sanzionati, è rimasto
piuttosto sul vago.
Passiamo alla questione dei fanghi. È una questione sempre più
importante, perché la produzione di fanghi aumenta in funzione dei
nuovi depuratori che vengono attivati. Da questo punto di vista
oggi mi ha sorpreso la sua risposta, perché praticamente rispetto
al 2012 i fanghi sono diminuiti. Vorrei capire perché questa
diminuzione è intervenuta, visto che non credo che siano stati
chiusi dei depuratori e non credo nemmeno che si siano cambiate nel
frattempo le tecnologie - perlomeno non ci ha risposto da questo
punto di vista - e si è passati da 5 mila tonnellate (risposta di
tre anni fa) a 3 mila (in questa occasione). Tale fatto è positivo
perché si risparmiano dei soldi nello smaltimento, ma mi sarebbe
piaciuto capire le ragioni di questa diminuzione nella produzione
dei fanghi.
Per quanto riguarda la seconda domanda, rispetto alle previsioni
fatte due-tre anni fa mi risponde in modo molto diverso; allora, o
tre anni fa mi sono state raccontate delle storie, oppure qualcosa
è cambiato nel frattempo, visto che si parla addirittura della metà
(il fatto è comunque positivo, meno fanghi produciamo e meglio è, a
condizione che tutto si realizzi nel rispetto della legge e a
regola d'arte).
Per la quarta e ultima domanda mi ha risposto dicendo che tanto
non è responsabilità della Regione; mi sembra una risposta un po'
evasiva, avrei preferito sapere cosa si vuole fare e che cosa si
sta facendo rispetto alle tecnologie per il trattamento delle acque
reflue. Sono piuttosto insoddisfatto della risposta. Grazie.
Presidente -
Punto 15 all'ordine del giorno.
