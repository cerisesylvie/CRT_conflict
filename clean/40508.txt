Classificazione
DEMANIO E PATRIMONIO REGIONALE
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 3297 del 15 marzo 2018 - Resoconto
OGGETTO N. 3297/XIV - Interpellanza: "Attivazione di una
procedura d'urgenza per l'ottenimento di certificati di prevenzione
incendio degli immobili di proprietà regionale che ne sono
sprovvisti".
Grosjean (Président) -
Point n° 11 de l'ordre du jour. La
parole au collègue Cognetta pour l'illustration.
Cognetta (GM) -
Con questa interpellanza aggiungiamo un
pezzo rispetto agli immobili regionali che sono privi del
certificato di prevenzione incendi. A seguito di altre indagini,
fatte sempre attraverso l'accesso agli atti, emerge che, oltre alla
Biblioteca regionale, di cui abbiamo parlato nel passato Consiglio,
quello precedente, ci sono altri immobili che soffrono lo stesso
problema. In particolare descrivo l'immobile capannone Pignataro,
che è l'archivio sanzioni amministrative, che, a quanto pare, non
ha il certificato opportuno e, di conseguenza, sta valutando se
trasferirsi da un'altra parte o riuscire ad ottenerlo. È una
situazione che comunque è lì da diversi anni e lo stesso vale per
l'immobile ad Aosta (fabbricato T5) che è il magazzino della
Colonna mobile, anch'esso che non ha nulla, a quanto pare c'è una
SCIA in corso di predisposizione, ma di fatto non è stata ancora
fatta almeno alla data in cui ho fatto l'accesso, poi magari è
stata fatta, e comunque sia è una situazione che dura da parecchi
anni.
Io con questa interpellanza chiedo due cose: la prima è quanti
immobili regionali hanno aperta la fase di SCIA. Ora devo spiegare
un attimo cos'è questa fase. Quando io ho un immobile e predispongo
gli atti per i pompieri e per ottenere il certificato di
prevenzione incendi, faccio un progetto per mettere a norma la
struttura, dopodiché deposito questo progetto presso i vigili del
fuoco e in quel momento si apre una SCIA, nel senso che dichiaro
sostanzialmente che metterò a norma quel fabbricato secondo il
progetto depositato. Questo avviene a fronte del fatto che il
progetto sia stato valutato e giudicato corretto da parte dell'ente
che controlla. Ci sono tantissimi immobili che hanno questo
documento aperto e poi c'è un periodo di tempo, che in genere è di
60 giorni, entro il quale bisognerebbe andare a valutare se è stata
messa in atto la procedura per sistemare questi immobili oppure no.
Questa procedura di sistemazione degli immobili può durare anche
anni e anni e, di fatto, questo non fa ottenere il certificato
prevenzione incendi e si resta lì con l'immobile che in teoria non
si potrebbe usare, o comunque non è a norma e in qualche modo
rimane tutto sospeso. I progetti poi diventano vecchi, perché
cambiano le normative, non ci si preoccupa di fare nuovi progetti,
non ci si preoccupa di ottenere il certificato prevenzione incendi,
di conseguenza poi gli immobili hanno dei grossi problemi e quindi
in teoria non si potrebbero più utilizzare. La prima domanda quindi
è per sapere quanti sono questi immobili e la seconda è per sapere
se è intenzione dell'Assessorato competente disporre dei fondi per
sanare una volta per tutte questa situazione. Ora, siccome gli
immobili sono tanti e i lavori sono altrettanti, parecchi da dover
fare, ma sono tutti lavori di importi non eccessivamente elevati, a
parte qualche caso, questo, secondo me, sarebbe anche un buon modo
per distribuire del lavoro localmente e soprattutto per migliorare
la sicurezza di questi immobili visto che a volte sono posti nei
quali vanno moltissimi cittadini, oppure ci lavorano dipendenti che
in posti che non sono sicuri non dovrebbero lavorare.
Président -
La parole à l'Assesseur Baccega pour la
réponse.
Baccega (EPAV) -
Collega Cognetta, lei ha già anticipato
molte cose rispetto a quanto avrei voluto evidenziare e
sottolineare, ma mi preme dire che la materia della certificazione
della prevenzione incendi pone in capo al responsabile
dell'attività insediata nell'immobile l'onere di richiedere la
conformità antincendio, nonché le successive richieste di rinnovo.
Noi siamo quindi il collettore conclusivo di un processo che viene
in qualche modo avviato da altre strutture per quanto riguarda gli
immobili regionali.
Va ancora sottolineato che il DPR individua tre categorie con
diversi oneri in materia antincendio: la A, la B e la C. Gli
immobili sedi di ufficio sono classificati nell'attività 71
(aziende e uffici con oltre 300 persone presenti) con diverse
disposizioni rispetto alle tre categorie, mentre fino a 300 persone
non è necessario attivare alcuna pratica antincendio presso il
comando dei vigili del fuoco. Noi provvediamo all'esecuzione dei
lavori finalizzati alla messa a norma ai fini antincendio,
ovviamente su richiesta dei singoli responsabili delle attività e
nell'ambito degli interventi programmati nei piani dei lavori
pubblici con l'esclusione dei lavori concernenti le centrali
termiche, per le quali il Dirigente della struttura Manutenzione
stabili è il titolare dell'attività che viene chiamata attività 74
(impianti per la produzione di calore). Le strutture Opere edili e
manutenzioni quindi hanno realizzato, sulla base delle richieste
pervenute nel tempo, in relazione ovviamente anche alle
disponibilità finanziarie, vari interventi al termine dei quali la
documentazione attestante la conformità ai fini antincendio viene
consegnata alla struttura competente per materia, che è la
struttura Demanio e patrimonio e alla struttura assegnataria
dell'immobile come responsabile dell'attività ivi presente del
mantenimento delle condizioni di esercizio previste per
l'attività.
Per quanto riguarda la SCIA antincendio, lei sa molto bene che è
consentito esercire l'attività previa presentazione della SCIA
antincendio, che non deve essere confusa con la SCIA edilizia, che
è finalizzata al preliminare dell'inizio dei lavori e tutto questo
viene indirizzato al comando stesso. A seconda della tipologia
delle categorie indicate A, B, C, il comando può rilasciare
semplicemente un verbale di visita tecnica per le categorie A e B,
oppure il vero e proprio CPI per le categorie C.
Noi abbiamo fatto un grande lavoro per quanto riguarda gli
edifici scolastici che abbiamo ritenuto prioritari nel 2016. Se lei
ricorda, la data di scadenza era il 31 dicembre 2016 entro il quale
si doveva in qualche modo definire per tutti gli edifici scolastici
la SCIA antincendio, poi il 30 dicembre 2016, con il decreto
Milleproroghe, il tutto è stato spostato al 31 dicembre 2017 e per
tutte le scuole è stata presentata la SCIA antincendio o è stato
rilasciato il CPI. Sulla base di quanto ci hanno comunicato dalle
strutture Sicurezza e logistica dell'Assessorato del bilancio,
quindi una ricognizione precisa e puntuale sulle attività svolte
dall'Amministrazione regionale soggette, ai sensi del DPR n.
151/2001, ai controlli di prevenzione incendi potrà essere
disponibile nei prossimi mesi in relazione alla revisione e
all'adeguamento dei documenti di valutazione dei rischi, che, per
contratto con la società aggiudicatrice di servizi in materia di
sicurezza e salute dei lavoratori sui luoghi di lavoro, dovranno
essere effettuati entro il 31 ottobre di quest'anno (il 2018). In
effetti, benché già i precedenti documenti e i verbali di
sopralluogo avessero evidenziato alcune situazioni per le quali era
necessario intervenire, è possibile che nel corso del tempo alcune
delle suddette situazioni si siano risolte in conseguenza di lavori
di messa a norma, altre si siano modificate, quindi necessitino
semplicemente di adeguamenti e altre ancora potrebbero essere di
nuova costruzione.
Precisato quanto sopra, diciamo che l'Amministrazione regionale
si è attivata e si sta attivando in modi diversi a seconda dei
casi: per esempio, nell'ex Caserma Challant, sede del MAR e di sale
espositive, recentemente c'è stata la mostra "La strage degli
innocenti" di Guido Reni, è stata recentemente depositata, a cura
delle strutture della Soprintendenza per i beni e le attività
culturali, la SCIA presso il comando dei vigili del fuoco in data
11 gennaio 2018, così com'è stata presentata il 15 febbraio 2018
per la Biblioteca regionale. In altri casi l'Amministrazione
regionale, compatibilmente con le risorse, sta valutando situazioni
organizzative diverse che potrebbero eliminare il problema della
fonte, lo ha già sottolineato lei. Probabilmente è a conoscenza che
ci saranno una serie di possibili spostamenti, che sono in fase di
valutazione ed è il caso degli archivi depositati presso il
capannone Pignattaro in località Tzamberlet. In ultimo, per altre
situazioni sono in corso di progettazione e appalto dei lavori di
adeguamento delle competenti strutture regionali.
Relativamente alle scuole, visto quanto evidenziato in premessa,
il nostro Dipartimento ha proceduto con i necessari lavori, a
seguito dei quali sono state presentate 15 SCIA antincendio. Io
magari non glieli elenco adesso, perché magari vado fuori tempo, le
lascio una copia di questa nota e quindi, da questo punto di vista,
diciamo che si è proceduto a fare un buon lavoro, i CPI ad oggi
rilasciati sono quelli dell'edificio di viale Federico Chabod,
l'ISIP, l'edificio di istituzione scolastica di istruzione liceale
ex Brambilla in via Frère Gilles di Verrès.
Per quello che concerne la situazione delle centrali termiche,
si precisa che, per potenzialità inferiori a 116 kilowatt, non è
necessario avviare alcuna pratica presso il comando dei vigili del
fuoco; per potenzialità comprese tra i 116 kilowatt e i 350
(categoria A) e tra i 350 e i 700 kilowatt (categoria B) viene solo
presentata la SCIA, ma il comando non rilascia alcun CPI. Per le
potenzialità maggiori, quindi la categoria C, il comando, a seguito
di presentazione della SCIA, rilascia il CPI. Nello specifico, per
quello che concerne le centrali termiche, sulle quali è stata
coinvolta la manutenzione stabili, il quadro è che ci sono 18 SCIA
presentate con potenzialità inferiore ai 116 kilowatt e 5 CPI in
corso di validità. Allacciate al teleriscaldamento sono 27 e non
hanno bisogno di SCIA, dismesse sono state ben 4 centrali. Sono già
previsti lavori di adeguamento nei piani triennali su 4 centrali,
ma queste 4 risulteranno di potenzialità inferiore ai 116
kilowatt.
Nella seconda domanda lei mi chiede se è intenzione disporre dei
fondi, noi li stiamo disponendo sulla base delle risorse
disponibili, sulla base delle richieste anche delle varie
strutture.
Président -
La parole au Conseiller Cognetta pour la
réplique.
Cognetta (GM) -
Assessore, la sua non è stata di fatto
una risposta, nel senso che lei ha cominciato dicendo, secondo me,
una frase molto importante: "la responsabilità è posta in capo ai
dirigenti che hanno la gestione dell'immobile". Di conseguenza, lei
dice, noi interveniamo soltanto nei casi della centrale termica,
altrimenti è comunque chi sovrintende alla struttura, e quindi
all'edificio nel quale è collocata la struttura, che deve pensare
al CPI, e questa mi sembra una cosa corretta. Quello che mi sembra
meno corretto è che ci sono dirigenti - a questo punto devo dirlo -
che per anni non hanno curato nulla, se ne sono tranquillamente
fregati della situazione e il MAR lo ha citato lei, quindi non ho
avuto bisogno di citarlo io, è uno di questi, noi abbiamo lì
addirittura un museo che non ce l'ha.
Per anni abbiamo avuto soldi da non sapere dove metterli,
abbiamo fatto opere faraoniche, abbiamo costruito di tutto e oggi
scopriamo che edifici adibiti da anni a fare certe funzioni non
hanno il certificato prevenzione incendi. "Ci stiamo lavorando,
stiamo facendo i progetti, stiamo facendo la SCIA, stiamo facendo
tutto", ma di fatto la situazione attuale è questa. Lei capisce,
Assessore, che resto abbastanza perplesso, per non dire scioccato,
dal fatto che abbiamo dei dirigenti che non conoscono le normative.
Mi fa veramente crollare un mondo questa cosa: ma come, non sanno
che hanno bisogno di un CPI certi edifici? È un po' come quando si
approvano i bilanci, si danno dei pareri finanziari favorevoli, poi
si scopre che è un'altra cosa. Io davvero mi chiedo: questi
dirigenti sono davvero preparati? È una domanda che faccio, perché
io non sono in grado, per titoli di studio, di fare il dirigente,
però accade questo. Ma come vengono scelti, come vengono formati? E
non c'è nessuna responsabilità politica in questo, è solo colpa dei
dirigenti? Io mi chiedo: per esempio, le bombole che servono per
spegnere gli incendi in tutti gli edifici sono a posto? Siete
sicuri che negli edifici nei quali ci sono gli impianti antincendio
a bombole, queste sono nel modo corretto installate, manutenute o
c'è una gara che verrà approvata alla fine del 2018?
Assessore, se anche non è sua competenza, è responsabilità
politica di una Giunta cercare anche di risolvere questi problemi,
che magari sono più importanti di tanti altri, per quanto riguarda
le scuole è dovuta intervenire una legge nazionale, altrimenti
anche su questo non si sarebbe fatto nulla... per non solo
costruire le cose, ma poi renderle efficienti, operative e
mantenerle tali negli anni, altrimenti non serve a nulla. Certo,
lei dice: "compatibilmente con le risorse", il che vuol dire,
tradotto, stando alle notizie che abbiamo fino a questo momento,
che, siccome di risorse non ce ne sono, compatibilmente con le
risorse che abbiamo, non faremo nulla, perché le risorse non ci
sono e quindi non si farà nulla.
Io non ce l'ho particolarmente con il certificato prevenzione
incendi, non è che ho uno
sponsor
che mi indirizza in
qualche modo a parlare del fatto che bisogna fare prevenzione
incendi, però questo è un elemento fa capire il grado di lassismo,
inutilità e malagestione che c'è stata negli anni in questa
Regione. Parto da questo esempio per far capire quanto le cose sono
state gestite in maniera del tutto inutile e inopportuna in quello
che è l'apparato regionale a tutti i livelli e questo è un esempio
lampante. Ne potremmo citare migliaia, ma questa in effetti è la
somma di tutto quello che è accaduto fino adesso. Ci saranno
sicuramente tanti altri esempi che si potrebbero fare, per far
vedere che questa gestione di fatto ha creato il nulla. C'è
semplicemente una macchina che si muove, fine a sé stessa, ma che
non risolve nessun problema. Dovreste prendere atto di questo, sono
anni che ve lo sto dicendo, ma ovviamente non prendete atto di
questa cosa, che è la più importante: questa macchina
amministrativa burocratica non fa nulla, non sovrintende a nulla,
non gestisce nulla, però tutti la vogliono governare,
governatela!
Dalle ore 11:24 riassume la presidenza il Presidente
Farcoz
.
