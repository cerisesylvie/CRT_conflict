Classificazione
AMBIENTE
ASSETTO DEL TERRITORIO
Urbanistica e pianificazione territoriale



Oggetto del Consiglio n. 3180 del 21 dicembre 2007 - Resoconto
OGGETTO N. 3180/XII - Piano regionale di riqualificazione e
valorizzazione dei beni paesaggistici, urbanistici ed ambientali,
ai sensi della l.r. 5 febbraio 2004, n. 1. Impegno di
spesa.
Il Consiglio
Richiamata la legge regionale 5 febbraio 2004, n. 1 recante
"Disposizioni in materia di riqualificazione urbanistica,
ambientale e paesaggistica e di definizione degli illeciti edilizi
nel territorio della Valle d'Aosta", la quale promuove la
realizzazione di interventi di riqualificazione e sviluppo
ambientale, urbanistico e paesaggistico;
Ricordato che tale legge affronta i problemi ambientali
presenti sul territorio regionale mediante la promozione e la
realizzazione di interventi di riqualificazione e sviluppo
ambientale, urbanistico e paesaggistico, anche in un'ottica di
valorizzazione turistico culturale e nel rispetto del principio di
sviluppo sostenibile;
Rammentato altresì che in attuazione della l.r. 1/2004 con
deliberazione n. 4516/2004 la Giunta regionale ha approvato il
"Progetto di Piano regionale di sviluppo, riqualificazione e
valorizzazione dei beni paesaggistici, urbanistici ed ambientali",
stabilendo come prioritari gli interventi riguardanti il sistema
fluviale del piano territoriale paesaggistico della Valle d'Aosta
(PTP), per i quali si è verificata la conformità ai principi
espressi dal PTP;
Richiamata la lettera prot. n. 2058 del 12 aprile 2007 con la
quale il Consiglio Permanente degli Enti locali riteneva opportuno
mantenere quali opere prioritarie gli interventi individuati nella
sopraccitata deliberazione;
Richiamato l'articolo 7, della l.r. 1/2004 che prevede la
possibilità di predisporre da parte della struttura regionale
competente in materia di ambiente un nuovo Piano tenendo ferme le
priorità stabilite dalla deliberazione sopra citata;
Considerato che la ricognizione di aree oggetto di
riqualificazione e sviluppo ambientale è stata affidata ai singoli
Comuni e Comunità montane, nel rispetto della finalità del suddetto
Progetto di Piano il cui intento è anche quello di sensibilizzare i
Comuni ad un esame attento del proprio territorio. Questi hanno
presentato alla Direzione ambiente delle proposte di interventi
individuati sul proprio territorio aventi finalità e
caratteristiche di cui all'articolo 6 della l.r. 1/2004;
Considerato che la Direzione Ambiente successivamente ad
opportuna istruttoria tecnica volta a verificare la conformità dei
suddetti interventi e con le priorità ed i criteri indicati nel
Progetto di Piano, ha predisposto, in base all'articolo 7 comma 2
della l.r. 1/2004, il "Piano regionale di riqualificazione e
valorizzazione dei beni paesaggistici, urbanistici ed ambientali"
per l'anno 2007, il quale definisce:
1. gli obiettivi e le linee di azione del Piano;
2. le linee di politica ambientale da perseguire per la
realizzazione delle finalità e degli obiettivi di cui all'articolo
6 della l.r. 1/2004;
3. gli interventi da realizzare;
Preso atto che durante l'istruttoria sono stati presi in
considerazione interventi aventi ad oggetto le aree golenali della
Dora Baltea, oltre che alcuni affluenti principali della stessa
(es. Torrente Lys, Torrente Ayasse). Sono stati esclusi una serie
di interventi perché non ritenuti conformi ai criteri esplicitati
nel progetto di Piano;
Evidenziato che, sulla base di tali valutazioni, si è
pertanto definita la seguente tabella, comprendente gli interventi
finanziati a valere sulle risorse disponibili per il Piano:
N.
Comune
Intervento
Soggetto attuatore
Importo complessivo (in Euro)
1
Champorcher
riqualificazione e valorizzazione delle aree lungo il
torrente Ayasse in località Chardonney
Comune di Champorcher
250.000,00
2
Brusson
salvaguardia e riqualificazione paesaggistica e turistica
area degradata torrente Evançon e bacino lago Brusson
Comune di Brusson
300.000,00
3
Quart
recupero e valorizzazione di parte dell'area sita lungo la
Dora Baltea
Comune di Quart
616.000,00
4
Charvensod
valorizzazione urbanistica ed ambientale dell'abitato di Plan
Felinaz
Comune di Charvensod
500.000,00
5
Fénis
riqualificazione dei percorsi lungo la fascia della Dora
Baltea e recupero produttivo-paesaggistico dell'area Tsantì de
Bouva
Comune di Fénis
600.000,00
6
Bionaz
riqualificazione paesaggistica e ambientale della zona
d'accesso al bacino di
Place Moulin e valorizzazione vecchio
percorso all'interno della forra
Comune di Bionaz
1.000.000,00
7
Perloz
riqualificazione e valorizzazione urbanistica ed ambientale
del sentiero storico Nantey-Foby e dei villaggi posti in dx
orografica del Lys
Comune di Perloz
300.000,00
8
Lillianes
riqualificazione urbanistica del complesso
turistico-alberghiero "ex Rascar Lys" - acquisizione dell'area e
opere di bonifica e recupero ambientale per la creazione di un'area
verde ricreativa
Comune di Lillianes
600.000,00
9
Nus
sistemazione dei terreni interessati dallo smaltimento della
sciovia "Veplace" in loc. Saint-Barthélemy
Comune di Nus
31.000,00
10
Valsavarenche
rinaturalizzazione e recupero ambientale e culturale dei
terreni agricoli in fascia fluviale del Torrente Savara
Comune di Valsavarenche
350.000,00
TOTALE
4.547.000
Tali interventi saranno realizzati, nel prossimo triennio,
dai soggetti attuatori indicati nella tabella previa specifica
convenzione con la Regione ai sensi dell'articolo 104 della legge
regionale 7 dicembre 1998, n. 54;
Richiamato l'articolo 7, comma 3 della legge 1/2004 che
demanda al Consiglio regionale l'approvazione del suddetto piano di
interventi di interesse regionale;
Richiamato il parere favorevole rilasciato dal Direttore
della Direzione ambiente del Dipartimento territorio, ambiente e
risorse idriche nell'ambito dell'Assessorato territorio, ambiente
ed opere pubbliche, ai sensi del combinato disposto degli articoli
13, comma 1, lett. e) e 59, comma 2, della legge regionale 23
ottobre 1995, n. 45, in ordine alla legittimità della presente
deliberazione;
Richiamata la deliberazione della Giunta regionale n. 4223 in
data 29/12/2006 concernente l'approvazione del bilancio di gestione
per il triennio 2007/2009, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Esaminato il Piano regionale di riqualificazione e
valorizzazione dei beni paesaggistici, urbanistici ed ambientali
allegato alla presente deliberazione di cui costituisce parte
integrante;
Visto il parere della III Commissione consiliare
permanente;
Visto il parere del Consiglio permanente degli Enti
locali;
Nel nuovo testo della III Commissione consiliare
permanente;
Delibera
1) di approvare, ai sensi dell'articolo 7 della l.r. n.
1/2004, il Piano regionale di riqualificazione e valorizzazione dei
beni paesaggistici, urbanistici ed ambientali che costituisce parte
integrante della deliberazione, dando atto che gli interventi in
esso contenuti saranno realizzati dai soggetti attuatori indicati
nell'allegato 1 dello stesso previa specifica convenzione con la
Regione ai sensi dell'articolo 104 della legge regionale 7 dicembre
1998, n. 54, per la somma complessiva di € 4.547.000,00;
2) di impegnare per la realizzazione degli interventi e degli
studi di fattibilità descritti nel suddetto Piano l'importo
complessivo di € 4.547.000,00
(quattromilionicinquecentoquarantasettemila/00), IVA inclusa con
imputazione della spesa nel modo seguente:
- per € 17.000,00 (diciassettemila/00) con imputazione al
Capitolo 67375 "Spese per la realizzazione di progetti in materia
di riqualificazione e valorizzazione dei beni urbanistici,
ambientali e paesaggistici" dettaglio 13245 "spese per il
finanziamento degli interventi di interesse regionale realizzati da
comuni aventi per oggetto la riqualificazione e valorizzazione dei
beni urbanistici, ambientali e paesaggistici" obiettivo 161001, del
Bilancio di previsione della Regione per l'anno 2007, che presenta
la necessaria disponibilità;
- per € 30.000,00 (trentamila/00) con imputazione al Capitolo
67375 "Spese per la realizzazione di progetti in materia di
riqualificazione e valorizzazione dei beni urbanistici, ambientali
e paesaggistici" del bilancio di previsione della Regione per
l'esercizio finanziario 2007, (fondo di € 30.000,00 proveniente
dall'esercizio finanziario 2006/9147 mantenuto ai sensi del 2°
comma dell'articolo 64 della l.r. 27 dicembre 1989, n. 90,
introdotto dall'articolo 10 della l.r. 7 aprile 1992, n. 16) che
presenta la necessaria disponibilità;
- per € 1.000.000,00 (unmilione/00) con imputazione al
Capitolo 67375 "Spese per la realizzazione di progetti in materia
di riqualificazione e valorizzazione dei beni urbanistici,
ambientali e paesaggistici " dettaglio 13245 "spese per il
finanziamento degli interventi di interesse regionale realizzati da
comuni aventi per oggetto la riqualificazione e valorizzazione dei
beni urbanistici, ambientali e paesaggistici" obiettivo 161001, del
Bilancio pluriennale della Regione 2007/2009, per l'anno 2008, che
presenta la necessaria disponibilità;
- per € 3.500.000,00 (tremilionicinquecentomila/00) con
imputazione al Capitolo 67375 "Spese per la realizzazione di
progetti in materia di riqualificazione e valorizzazione dei beni
urbanistici, ambientali e paesaggistici" dettaglio 13245 "spese per
il finanziamento degli interventi di interesse regionale realizzati
da comuni aventi per oggetto la riqualificazione e valorizzazione
dei beni urbanistici, ambientali e paesaggistici" obiettivo 161001,
del Bilancio pluriennale della Regione 2007/2009, per l'anno 2009,
che presenta la necessaria disponibilità.
Allegato
(Omissis)
Presidente
- Propongo un'inversione dell'ordine del
giorno per discutere l'oggetto n. 46, come avevamo concordato.
La parola all'Assessore al territorio, ambiente e opere
pubbliche, Cerise.
Cerise (UV)
- Molto sinteticamente, intanto per
ringraziare in particolare le Commissioni che hanno esaminato tale
documento, dove si è svolto un dibattito interessante e
costruttivo. Questo piano in attuazione della legge n. 1 è il terzo
piano che presentiamo all'attenzione del Consiglio regionale,
prevede 10 interventi di riqualificazione ambientale con una netta
propensione per degli interventi di carattere paesaggistico
(42,47%), ambientale (34,44%), urbanistico (23,09%). In sostanza
sono interventi che costituiscono nel loro insieme e in coerenza
con le determinazioni assunte con gli enti locali, ossia di
privilegiare in questa fase gli interventi che afferiscono alle
aree fluviali, un programma di interesse regionale e come tale
finanziato dall'Amministrazione regionale. I Comuni interessati
sono Champorcher, Brusson, Quart, Charvensod, Fénis, Bionaz,
Perloz, Lillianes, Nus e Valsavarenche, c'è una buona distribuzione
geografica di questi interventi. Abbiamo colto l'indicazione,
peraltro sollecitata da questa Assemblea: quella di non ripetere il
finanziamento a Comuni che hanno già avuto finanziamenti analoghi,
per una questione di equità. Si è cercato, su proposta delle
Amministrazioni comunali che sono i proponenti degli interventi -
seppure all'interno di una canalizzazione programmatica fatta
precedentemente -, di risolvere situazioni che erano critiche per
quanto riguarda l'immagine e gli ecosistemi della nostra Regione.
Non ho altro da aggiungere se non chiedere l'approvazione di questo
atto molto atteso dai Comuni interessati, con l'impegno che in
futuro continueremo tale azione nei limiti delle disponibilità
finanziarie, riesaminando e riprendendo in considerazione progetti
che in questa fase non possono essere ammessi a finanziamento.
Presidente
- Dichiaro aperta la discussione generale.
La parola al Consigliere Segretario Venturella.
Venturella (Arc-VA)
- Dopo la laconica dichiarazione
dell'Assessore vorrei spiegare i motivi della nostra astensione,
che non vuole significare che non siamo d'accordo sull'atto, ma,
come abbiamo anticipato in Commissione, abbiamo alcune piccole
osservazioni da fare. Una prima osservazione è che questi 10
progetti di riqualificazione ambientale sono stati direttamente
chiesti dai Comuni, ma in alcune richieste abbiamo trovato delle
criticità rispetto, ad esempio, al chiamare riqualificazione
ambientale la costruzione di una nuova rotonda: quello che capita
in Comune di Charvensod a Pont Suaz, questa crediamo non sia
un'opera di riqualificazione ambientale, ma che sia un'opera di
tipo viario e che dovrebbe essere a carico del Comune, ma
tant'è...
Per quanto riguarda l'intervento del Comune di Champorcher... mi
indichi, Assessore, dove c'è qualche Consigliere della zona...
Praduroux, allora mi devo rivolgere al Consigliere Praduroux perché
è della zona... abbiamo notato... la Signora Charles... abbiamo
notato che nell'area che viene chiamata area picnic di Chardonney,
quindi lungo l'asta torrentizia dell'Ayas, vi erano stati
interventi...
(interruzione dell'Assessore Cerise, fuori microfono)
... sì sopra, ma il posto è sempre Chardonney... sul piazzale
della funivia, quello che è... vi sono stati successivi e reiterati
interventi post alluvione, di riqualificazione. In definitiva con
questi lavori non si va a migliorare con l'utilizzo di tecniche
diverse, ad esempio tecniche di bioingegneria naturalistica... no,
si va a coprire alcuni lavori che sono stati fatti abbastanza male
prima. L'osservazione in Commissione era: "non si può cercare di
impostare in anticipo bene i lavori?" E questi sono comunque
finanziamenti, risorse finanziarie che vengono impegnate dalla
Regione per rimediare agli errori commessi in passato, ma che non è
un passato remoto, è un passato abbastanza recente.
Un altro progetto che ha delle criticità riguarda l'area di
Quart, teso a preparare il terreno per il campo da golf: questo ci
pare anche scritto nel progetto di riqualificazione, è vero che si
parla di pista ciclabile, ma credo che celata dietro la dizione di
questo progetto di riqualificazione vi sia l'intenzione di
sottrarre al pubblico un'area verde che potrebbe essere utilizzata
da tutti i cittadini per fare un campo da golf, quindi un campo
riservato. Ecco perché, rispetto al provvedimento in generale, il
nostro voto, come in III Commissione, sarà un voto di
astensione.
Si dà atto che dalle ore 10,10 alle ore 10,12 presiede il
Consigliere Segretario Maquignaz.
Presidente
- Se non ci sono altri interventi, dichiaro
chiusa la discussione generale.
Pongo in votazione l'oggetto n. 46 nel nuovo testo della III
Commissione:
Consiglieri presenti: 25
Votanti e favorevoli: 19
Astenuti: 6 (Bortot, Fiou, Fontana Carmela, Frassy, Ottoz,
Squarzino Secondina)
Il Consiglio approva.
