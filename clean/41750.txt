Classificazione
ASSISTENZA SANITARIA E OSPEDALIERA



Oggetto del Consiglio n. 761 del 4 luglio 2019 - Resoconto
OGGETTO N. 761/XV - Interpellanza: "Riorganizzazione dei
reparti di psichiatria e di geriatria".
Rini (Presidente)
-
Punto 34 all'ordine del
giorno. Per l'illustrazione il collega Sammaritani ha la
parola.
Sammaritani (LEGA VDA) -
Nel premettere naturalmente che
la pubblica amministrazione deve sempre perseguire i generali
principi della massima efficienza nell'azione amministrativa,
abbiamo appreso da alcuni operatori del settore ormai già un po' di
tempo fa, perché naturalmente si tratta di iniziative che sono un
po' datate, che da parte dell'Assessorato competente per l'azienda
USL sarebbe stato avviato il procedimento per addivenire allo
spostamento del reparto di psichiatria dai locali della ex
Maternità di Aosta all'ospedale Beauregard e al conseguente
spostamento del reparto di geriatria da quest'ultimo alla struttura
di Variney. Nell'evidenziare che tali spostamenti comporterebbero
tutta una serie di conseguenze, sia sui dipendenti delle varie
strutture che sugli utenti delle medesime, interpelliamo la Giunta
regionale o l'Assessore competente per conoscere se le informazioni
pervenute dagli interroganti siano corrette e in caso affermativo
quali siano i precisi intendimenti della Giunta e dei vertici
dell'azienda USL su tale riorganizzazione logistica.
Dalle ore 9:25 assume la presidenza il vicepresidente
Farcoz.
Farcoz (Presidente)
-
La parola all'assessore
Baccega.
Baccega (UV)
-
Voglio soltanto evidenziare che non
è corretto dire che è stato avviato un procedimento per spostare il
reparto di psichiatria. Quando si avvia un procedimento c'è un atto
ufficiale e si adottano una serie di atti amministrativi, ma questo
al momento non è avvenuto. Come avevo già avuto modo di illustrare
in Consiglio in altri momenti, un mese fa in particolare, resta il
fatto che si ha la necessità importante di riallocare il reparto
ospedaliero per pazienti psichiatrici, perché attualmente è ubicato
presso l'ex Maternità e l'immobile di proprietà della Regione non è
a norma dal punto di vista dell'antincendio. Il responsabile
tecnico della sicurezza antincendio dell'azienda ha evidenziato che
l'esistenza di un reparto in funzione 24 ore su 24 in una struttura
di questo tipo rappresenta un rischio elevato per l'azienda. Per
ridurre urgentemente questo rischio, il responsabile tecnico della
sicurezza antincendio ha richiesto alla direzione aziendale di
effettuare nella struttura ex Maternità lavori di adeguamento
antincendio per un costo stimato di circa 9 milioni di euro e di
ingaggiare una squadra di operatori addetti antincendio che
eventualmente presidino quotidianamente lo stabile.
Sono interventi che risultano decisamente insostenibili per
l'azienda, oltre a essere non giustificati, e pertanto si stanno
valutando soluzioni alternative. Una di queste è il trasferimento
del reparto di psichiatria presso il presidio ospedaliero del
Beauregard, oppure al Parini e si sta lavorando per le
presentazioni delle SCIA antincendio per il Parini.
Partendo dall'esigenza principale che è proprio questo
spostamento, si è preso atto di altre due importanti necessità in
ambito sanitario, anche queste non più rinviabili: rivedere le
modalità di gestione mista presso la Casa di riposo J.B. Festaz nel
nucleo di residenza sanitaria assistenziale (RSA) e attivare un
nucleo di RSA per sgravare di alcuni posti il reparto di geriatria.
In questo contesto è stata valutata l'ipotesi di individuare una
struttura e l'attuale microcomunità di Variney sostanzialmente è
già a norma dal punto di vista strutturale. È idonea ad accogliere
due nuclei di RSA, per complessivi 33-35 posti letto gestiti
direttamente dall'azienda USL, nei quali verrebbero collocati gli
attuali 20 posti di RSA collocati presso la J.B. Festaz e ulteriori
13-15 posti per completare il numero complessivo.
Ovviamente è un percorso che si sta esaminando a fondo e sarà
cura dell'assessorato presentare alla Giunta, prima, e alla
Commissione competente tutta l'ipotesi che sarà sancita da apposito
accordo di programma tra Regione, Azienda USL, CELVA e Unité des
Communes, per poter avviare la nuova gestione. Tale gestione dovrà
essere vantaggiosa e sostenibile per tutte le parti coinvolte, ivi
compreso il personale dipendente dell'Unité des Communes che potrà
essere impiegato presso la struttura di Variney nell'ambito della
gestione della RSA, ovviamente previa individuazione delle idonee
forme contrattuali per il passaggio alle dipendenze della USL,
oppure destinato alle altre microcomunità dell'Unité des Communes.
Quindi sarà mia cura presentare questa eventuale ipotesi più
vantaggiosa, più performante per i pazienti, per le famiglie e per
gli operatori sanitari, alla maggioranza, alla Commissione
consiliare e soprattutto ai sindacati che sono coinvolti. Il J.B.
Festaz da parecchi anni aveva manifestato le difficoltà a fornire
assistenza ai malati sempre più complessi dimessi dall'ospedale e
questo percorso potrebbe sistemare tutte queste criticità che io le
ho evidenziato. Il percorso è avviato, ma è di approfondimento, di
valutazione, tenendo conto proprio dei principi di efficienza che
lei ha evidenziato nella sua premessa. La ringrazio per
l'interrogazione.
Président
-
Pour la réplique, la parole au
collègue Sammaritani.
Sammaritani (LEGA VDA) -
Grazie Assessore. Prendiamo atto
del fatto che è una cosa ancora in divenire, che si sta ancora
valutando quali possano essere le opportunità e le migliori scelte
da operare. Coloro che ci hanno descritto questa situazione e
questa possibilità ci avevano raccontato che ci fossero già delle
scelte più avanzate e già prese in buona parte, quindi siamo
abbastanza sollevati dalla sua risposta, nel senso che avremo modo,
come giustamente lei ha osservato, di prendere in esame queste
ipotesi e di fare le nostre osservazioni nell'apposita sede
istituzionale, quindi nella V Commissione. Diciamo fin d'ora che
l'ipotesi di spostare un reparto di geriatria, delocalizzarlo
rispetto alla
plaine
, rispetto alla centralità che ha
adesso, ci pare un azzardo o comunque una scelta non ottimale anche
dal punto di vista logistico. Però, visto che si tratta di ipotesi,
vigileremo: questo è il nostro ruolo, valuteremo le scelte che
potranno essere fatte dal Governo e diremo la nostra a tale
proposito.
