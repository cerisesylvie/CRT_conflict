Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 162 del 10 marzo 1983 - Resoconto
OGGETTO N. 162/VII - ACCERTAMENTO DELLE MODALITA' DEL TRAGICO
INCIDENTE DI CHAMPOLUC E ADOZIONE DI MISURE PREVENTIVE PER LA
SICUREZZA DEGLI IMPIANTI A FUNE - (Svolgimento di interpellanza e
approvazione di mozione). IMPEGNO PER IL RIPRISTINO DEL
COLLEGAMENTO TRA CHAMPOLUC ED I VILLAGGI DI FRANZE, CREST E CUNEAZ
ED I CAMPI DI SCI DEL MONTE SAREZZA - (Approvazione di ordine del
giorno).
PRESIDENTE:
Do lettura della mozione presentata dai
Consiglieri Mafrica, Tonino, Carrai, Carlassare, Cout, Bajocco e
Péaquin e dell'interpellanza presentata dal Consigliere Minuzzo,
che vengono discusse congiuntamente trattando lo stesso
argomento:
MOZIONE
CONSIDERATO
che in riferimento alla drammatica e
tragica sciagura di Champoluc continuano a comparire sulle pagine
nazionali di importanti quotidiani versioni differenti e
contraddittorie e che sono emerse testimonianze discordanti sulle
fasi e sui tempi della dinamica del gravissimo incidente;
ALLO SCOPO
di accertare la verità dei fatti e di
prendere tutti quei provvedimenti che possano garantire la massima
sicurezza per gli utenti degli impianti a fune presenti in Valle (a
nulla servirebbero infatti costose campagne pubblicitarie se si
diffondessero in Italia e all'estero dubbi sul totale affidamento
degli impianti sciistici valdostani);
il Consiglio regionale della Valle di Aosta
DELIBERA
di impegnare la Giunta regionale:
1°) a riferire al Consiglio, sulla base delle risultanze
delle numerose inchieste avviate dalla Magistratura, dalla Regione
e da altri Enti, in merito alle modalità, ai tempi ed a eventuali
responsabilità per l'incidente di Champoluc, fornendo ai Capi
Gruppo tutta la documentazione relativa;
2°) a presentare al più presto al Consiglio regionale un
programma di interventi del servizio della protezione civile, che
preveda un sistema di controlli preventivi a carattere sistematico
e continuativo sugli impianti a fune della Valle d'Aosta.
INTERPELLANZA
RILEVATO
che la grave sciagura accaduta a Champoluc,
costata la vita a dieci persone, mentre altre due sono rimaste
gravemente ferite, ripropone il problema della sicurezza degli
impianti meccanici di risalita;
CONSTATATO
che la sciagura stessa ha contribuito ad
offuscare l'immagine del turismo invernale in Valle d'Aosta ed in
particolare nel comprensorio del MONTEROSASKY;
VISTO
che dalle dichiarazioni dei massimi responsabili
della Società Funivie di Champoluc non risulterebbero inosservanze
e violazioni alle norme di legge relativamente ai controlli
periodici e stagionali dell'impianto oggetto dell'incidente;
OSSERVATO
che dinanzi ad una sciagura del genere, in
attesa del pronunciamento delle Commissioni di inchiesta, non ci si
può trincerare dietro alla facile espressione dell'imprevedibilità
o della fatalità;
AUSPICANDO
in un'attenta e sollecita indagine
tecnico-giudiziaria atta a scagionare o perseguire i responsabili
dell'impianto in questione;
RITENUTO
necessario garantire la massima sicurezza a
quanti utilizzano gli impianti a fune in esercizio in Valle
d'Aosta;
CONSIDERATO
che al termine dell'esercizio quotidiano gli
impianti restano pressochè incustoditi sia alle stazioni principali
ed intermedie, sia lungo le linee rendendo possibile l'accesso
anche a malintenzionati che, per incomprensibili ragioni,
potrebbero rendersi responsabili di manomissioni alle strutture
degli impianti stessi;
INTERPELLA
l'Assessore regionale all'Industria, Commercio, Artigianato e
Trasporti per sapere se non si ritiene necessario sollecitare i
gestori degli impianti a fune in esercizio in Valle d'Aosta
affinchè adottino particolari misure di sicurezza con l'impiego di
accorgimenti atti ad evitare l'accesso ad estranei nei punti
nevralgici degli impianti, quali appunto le varie stazioni ed i
piloni che sorreggono funi portanti e traenti attraverso ad un
particolare insieme di pulegge.
In particolare si chiede se non si considera opportuno
sollecitare stallazione di apparecchiature - se del caso anche
elettroniche - atte a non solo impedire l'accesso ad estranei nei
punti nevralgici degli impianti, ma anche in grado di denunciare,
con efficienti segnali di allarme, qualsivoglia anomalia
soprattutto se conseguente a manomissioni.
PRESIDENTE:
Ha chiesto di illustrare la mozione il
Consigliere Tonino. Ne ha facoltà.
TONINO - (P.C.I.):
La sciagura di Champoluc ha certamente
colpito l'opinione
pubblica. A seguito di quegli avvenimenti, una particolare
emozione ha suscitato il colpo di scena finale, da cui è emerso che
l'incidente è stato provocato probabilmente anche da negligenze
dovute ad errori umani. A questa conclusione si è arrivati
attraverso una serie di contraddizioni, che hanno fatto parlare
tutta la stampa nazionale e parte della stampa estera.
Indubbiamente lo svolgersi dei fatti non ha certamente giovato
all'immagine turistica della nostra Regione, che si deve difendere
soprattutto con il regolare funzionamento dei nostri impianti e di
tutte le strutture turistiche. Vi è perciò la necessità - e su
questo stanno lavorando diverse Commissioni di indagine - di
accertare i fatti rapidamente e di informare l'opinione pubblica ed
il Consiglio regionale. Siccome è al lavoro anche una Commissione
d'inchiesta nominata dalla nostra Regione, chiediamo che il
Consiglio sia messo a conoscenza di tutti gli eventi, sia fatta
luce su eventuali responsabilità, siano individuate le ragioni che
hanno portato ad un incidente così tragico.
Il primo punto della nostra mozione riguarda appunto questa
richiesta; la seconda parte riguarda la necessità di un'azione
preventiva nei controlli degli impianti di risalita. E' nostra
opinione che oltre a quelli che sono i controlli che devono essere
esercitati dagli organismi dello Stato e della Regione a ciò
preposti, ci sia un programma di interventi da parte del servizio
di protezione civile che stiamo istituendo, con indagini a
campione, che preveda controlli preventivi a carattere sistematico
di tutti gli impianti esistenti nella nostra Regione.
Questa è una necessità che è stata evidenziata anche da questo
tragico incidente.
Non credo di dover aggiungere altro. Non spetta al Consiglio
esprimere dei giudizi prima che siano completate le indagini; la
nostra richiesta è quella di avere il massimo di elementi di
conoscenza, affinchè sia possibile l'azione preventiva e nello
stesso tempo chiediamo che la Regione si strutturi per svolgere
quest'azione preventiva, che è indubbiamente indispensabile.
PRESIDENTE
: Ha chiesto di parlare il Consigliere Minuzzo
per illustrare l'interpellanza. Ne ha facoltà.
MINUZZO - (P.S.D.I.):
C'è ben poco da dire dopo quanto
detto dal Consigliere Tonino, per cui mi riservo di intervenire
dopo aver sentito la risposta del Presidente o dell'Assessore.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Prima di discutere nel merito della
mozione vorrei pregare i presentatori, se credono a quanto poi dirò
io, di ritirarla; l'Assessore competente Pollicini darà una
risposta all'interpellanza del Consigliere Minuzzo.
Per quanto riguarda il punto n. 2 vi è una precisa serie di
disposizioni di legge, di competenza della Motorizzazione Civile e
non trasferite alle regioni, che riguardano i controlli sugli
impianti di trasporto a fune, con obblighi precisi, responsabilità
individuate nelle figure del direttore di esercizio, del
responsabile dell'azienda e del direttore generale dei trasporti a
fune che deve ogni tre-quattro mesi, nel caso di impianti che
funzionano solo per una parte dell'anno, effettuare certi controlli
tipici, che nessun ufficio di protezione civile a campione può fare
ed il cui tipo di controllo non avrebbe nessun valore legale, nè in
positivo nè in negativo.
Qui si tratta solo di moltiplicare i controlli senza ragione e
senza pertanto aumentare l'efficienza degli impianti, perchè
l'Ingegnere responsabile deve fare ad ogni ispezione specifica un
rapporto su quelli che sono considerati per legge i punti
pericolosi che sono soggetti a periodici controlli in un impianto
di trasporto a fune: i morsi, i cavalletti, il motore, i freni
specifici, i freni di emergenza, ed avanti di questo passo. Di
conseguenza, almeno su questo punto non mi sembra sia possibile che
la protezione civile - che ha ben altri compiti - possa
interessarsi utilmente degli impianti a fune.
Per quanto riguarda il primo punto, tutte le inchieste in corso
- di cui darà notizia l'Assessore al Turismo Pollicini - verranno
trasmesse al Consiglio e, senza che nessun membro della Giunta se
ne interessi, verranno rese note ai Consiglieri le sentenze della
autorità giudiziaria in materia.
Sul fatto che un errore umano ha provocato una catastrofe
pesantissima, il Consigliere Tonino ha perfettamente ragione: per
tutti noi è stato un colpo, ma questa è la parte di inchiesta che
svolgerà la Magistratura e nella quale nessuno può entrare.
Per quanto riguarda le nostre inchieste, tutti i risultati
saranno a disposizione dei Consiglieri e non si vede del resto come
possa essere diversamente.
Adesso l'Assessore Pollicini darà notizia del numero delle
inchieste, di quali sono gli inquirenti e i tecnici preposti; a mio
avviso così com'è formulata, la mozione non è accettabile perchè va
al di là di quelle che sono le nostre possibilità di agire
efficacemente in questa materia.
PRESIDENTE:
Ha chiesto di parlare il Consigliere Nebbia.
Ne ha facoltà.
NEBBIA - (P.S.I.):
Non voglio entrare assolutamente
nell'aspetto tecnico o giuridico della questione; vorrei chiedere
che il deliberato venga modificato in questo senso, cioè di fare in
modo che questo impianto, che conosciamo tutti e che ormai è
totalmente inutilizzabile, venga sostituito al più presto per
diversi motivi: primo, perché sia ai fini turistici sia ai fini
psicologici, per la gente del posto, è necessario superare almeno
da questo punto di vista un fatto molto negativo e modificare
l'atteggiamento nei confronti degli impianti di risalita e di
questo in particolare; secondo, è necessario rinnovare il parco
impianti in quella zona, per permettere la ripresa dello sviluppo
turistico che si annunciava, per il Comune di Ayas e per il
comprensorio del Monte Rosa, particolarmente favorevole; terzo,
ricordiamoci che l'impianto aveva sì una funzione turistica per il
trasporto degli sciatori durante l'estate, ma serviva -
analogamente ad altri impianti di proprietà regionale - alcune
frazioni che sono isolate. Ci sono tuttora allo studio dei progetti
per collegare queste frazioni al fondo Valle mediante una strada;
personalmente ritengo che, vista la zona, i movimenti di terra che
sono da realizzare, la strada forse sarebbe deleteria e con -
verrebbe allora recuperare o rinnovare l'impianto.
Quindi la modifica che propongo è di aggiungere dopo "impegnare
la Giunta regionale", le parole "ad assumere tutte le iniziative
necessarie a realizzare entro la prossima stagione invernale un
nuovo ed efficiente impianto che colleghi Champoluc con i villaggi
di Franze, Crest e Cuneaz".
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Dem.Prol. Nuova Sin.):
Vorrei precisare che con questa mozione non si vuole
assolutamente inquisire nessuno, essendo noi più che convinti che
spetterà alla Magistratura deliberare le responsabilità penali e
civili che riguardano questo incidente.
La cosa che ci premeva fare emergere è un'altra. Purtroppo
abbiamo avuto modo di assistere in seguito a questo avvenimento,
che penso abbia colpito dolorosamente tutti, ad una serie di prese
di posizione che erano in molti casi avventate, perchè non
corrispondenti al vero, da parte di dirigenti della Società; il
fatto che i giudici abbiano ritenuto poi di arrestare dei dirigenti
di questa Società non si spiega, anche perchè hanno arrestato dei
dirigenti amministrativi, di cui non si capisce bene quale tipo di
responsabilità, dal punto di vista tecnico, possano avere.
A noi preme evitare che possano insorgere delle campagne stampa
a favore o contro alcune persone, che possano in qualche misura
deviare quello che è il senso vero di questa tragedia.
Ci preme evidenziare non solo l'errore umano, che è perdonabile;
vogliamo però che se ci sono delle responsabilità, delle lacune dal
punto di vista tecnico e dal controllo degli organi che dovrebbero
garantire la funzionalità di tutte le norme di sicurezza, queste
vengano rilevate perchè la conoscenza di questi fenomeni può
consentire una correzione di difetti che possono essere comuni ad
altri impianti.
Questo è un elemento fondamentale per riuscire a dare
un'immagine di serietà nei confronti non solo dell'utenza esterna
ma anche dei cittadini valdostani che usufruiscono regolarmente di
questi impianti.
Per quanto riguarda il secondo punto, abbiamo inteso far
rientrare negli organismi che in qualche modo devono controllare
questi impianti la Protezione civile. Riteniamo che, nel caso di
tutta una serie di incidenti che possono accadere in montagna, se
la Protezione civile potesse anche svolgere una funzione molto
importante per quanto riguarda gli impianti a fune con una forma
aggiuntiva di controllo le cui eventuali rilevazioni sarebbero
considerate alla stregua di suggerimenti a chi conduce questi
impianti per adottare delle soluzioni meno pericolose o più
funzionali, bene; altrimenti questa parte della mozione potrebbe
essere cancellata.
Siamo d'accordo che ci sono degli enti preposti al controllo di
questi impianti per legge, che questa non è demandata alla Regione
e neanche alla Protezione civile: era una proposta per un controllo
in più.
Ritengo però che l'altra parte della mozione, magari emendata,
debba essere mantenuta proprio per dare nei confronti dell'opinione
pubblica, della popolazione valdostana e degli organi di stampa,
un'immagine di massima serietà e di impegno da parte del Consiglio
regionale a voler approfondire, senza inquisire niente e nessuno,
tutta la questione, come obbligo morale nei confronti delle vittime
e dei parenti delle vittime.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Qui si parla di cose diverse; riferire
al Consiglio sulla base delle risultanze di numerose inchieste
fatte dalla Magistratura, dalla Regione, da altri Enti: va
benissimo, nessun problema. Noi trasmettiamo immediatamente
qualsiasi risultanza di una Commissione d'inchiesta che venga
depositata all'Assessorato al Turismo.
Quello che ci preoccupa è un altro tipo di discorso; il
Consigliere Carlassare ha detto una cosa giustissima, anche noi
sentiamo il dovere morale di dare una spiegazione, ma in questo
caso è in corso un accertamento per stabilire la gravità di un
errore umano. Su questo punto non possiamo rispondere fino a quando
non esisterà una sentenza della Magistratura.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Dem.Prol. Nuova Sin.):
Sono d'accordo che
la responsabilità sarà identificata dalla Magistratura, perchè non
si può inquisire nessuno in modo definitivo finchè la sentenza non
sarà alla Cassazione, e questo aspetto a me interessa abbastanza
poco, tutto sommato; mi interessa invece evidenziare quelle
condizioni tecniche e di conduzione degli impianti che, aggiunte
all'errore umano, hanno portato a determinate situazioni che poi
sono sfociate nella tragedia. Ritengo pertanto che occorra
formalizzare pubblicamente un impegno da parte del Consiglio
regionale a voler approfondire e rendere pubbliche tutte le
risultanze che emergono e che vengono portate a conoscenza della
Giunta.
Per quanto riguarda la modifica proposta dal Consigliere Nebbia,
penso che non c'entri per niente. Il problema che vogliamo
evidenziare qui è di tutt'altra natura. Se si vuole impegnare la
Giunta ad intervenire perchè lo si ritiene opportuno ed il
Consiglio a deliberare per ricostruire quella funivia, per
rinnovare tutti gli impianti della Valle d'Ayas, va bene; però
questo aspetto non ha assolutamente niente a che fare con lo
spirito della mozione in discussione, perchè si tratta di qualcosa
di totalmente diverso.
PRESIDENTE
: Ha chiesto di parlare il Vice Presidente
Faval. Ne ha facoltà.
FAVAL - (U.V.):
La grave tragedia di Champoluc ha messo
in evidenza un altro aspetto di un problema che qui è stato appena
accennato, e cioè quello della professionalità degli addetti agli
impianti di risalita. Con questo non intendo fare valutazioni circa
il grado di professionalità che hanno coloro che facevano
funzionare gli impianti di Champoluc; si tratta di una
preoccupazione che mi è stata manifestata "apertis verbis" sia
da11'Amministratore delegato degli impianti di Champoluc, sia da
altri amministratori di impianti esistenti in Valle d'Aosta. Questa
è sempre stata una grossa preoccupazione per cui credo che per
quanto riguarda il punto secondo della mozione in esame molto più
opportunamente il Consiglio regionale, per quanto riguarda quella
che mi pare capire voglia essere una prevenzione rispetto alla
possibilità che si ripetano incidenti di questa gravità, possa
prendere in considerazione l'opportunità, visto che sarà discusso
fra non molto il progetto di legge-quadro sulla formazione
professionale, di inserire all'interno di questo ampio disegno di
legge che tutti i Consiglieri hanno già potuto esaminare (al di là
delle Commissioni, le quali malauguratamente non funzionano) il
discorso del personale addetto alla conduzione degli impianti di
risalita.
Per quanto ci riguarda, l'esperienza del turismo invernale è
relativamente recente ed in conseguenza ne abbiamo una conoscenza
parziale. Dobbiamo avere la capacità e l'intelligenza di sfruttare
le esperienze di coloro che ci hanno preceduto e che in questo
settore hanno fatto molti passi in avanti; da parte nostra,
dobbiamo fare in modo che - come dice il nostro Assessore al
Turismo - l'offerta turistica de11a Valle d'Aosta sia
qualificata.
Quindi invito il Consiglio a riconsiderare il secondo punto
della mozione in questi termini. Addirittura arriverei ad esaminare
la possibilità di legiferare in materia; cioè, se l'Amministrazione
regionale darà i mezzi e gli strumenti alle società funiviarie per
poter dare una corretta e valida formazione professionale ai loro
dipendenti nei vari settori nei quali essi sono impiegati, si
potrebbe stabilire a livello regionale che non possono essere
assunti con determinate mansioni coloro che non sono in possesso di
un brevetto rilasciato dalla Regione. Vedendo un pò al di là, direi
che ci dovrebbe essere una compartecipazione anche sul piano
finanziario da parte delle società funiviarie ai corsi, perchè in
fondo chiaramente il vantaggio più diretto è loro.
Ribadisco però che la Regione deve dare tutta una serie di
strumenti, perchè solo in quel momento potrà legiferare, per
obbligare ad assumere unicamente personale qualificato in possesso
di determinati requisiti che soltanto la Regione in quanto tale
sarà autorizzata a rilasciare.
Quindi mi rivolgo agli estensori della mozione perchè venga
modificato il punto n. 2 della parte deliberativa in questo senso,
se ritengono di poterlo accettare.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Il Presidente della Giunta ha parlato
di dovere morale: io credo che questo dovere l'abbiamo per almeno
tre ragioni: la prima, perchè la tragedia è avvenuta in Valle
d'Aosta; la seconda, perchè siamo amministratori regionali; la
terza, perchè la Regione partecipa come azionista alla Società in
cui l'incidente si è verificato. Mi sorge il dubbio che forse non
siamo ancora riusciti a chiarire fino in fondo il senso della
mozione (con l'eccezione del Consigliere Faval che mi sembra
l'abbia abbastanza colto) che è il seguente: siamo di fronte ad un
caso circoscritto, eccezionale, limitato ad una cosa gravissima in
cui però si accerterà se c'è stato errore umano o fatalità e se
dall'esperienza di questa tragedia è possibile trarre qualche
insegnamento.
Vogliamo sapere se c'è qualcosa da modificare nel sistema dei
controlli, nella preparazione professionale delle persone che vi
operano, nella stessa logica di funzionamento di questi
impianti.
Chiediamo di avere la documentazione non perchè vogliamo
perseguitare qualcuno o mettere in dubbio i risultati
dell'inchiesta, ma perchè pensiamo che sia utile per il Consiglio
regionale avere questo "dossier" per fare delle proposte, per
prendere in considerazione soluzioni onde evitare che si ripeta un
altro incidente così grave.
Quindi l'intento della mozione è quello di avere la
documentazione perchè sia eliminato ogni dubbio; se si accerta che
è un fatto isolato dovuto alla fatalità oppure dovuto all'errore
umano, bene; se invece si scopre che ci sono elementi di dubbio,
che si può introdurre qualche miglioramento nel sistema dei
controlli o del funzionamento degli impianti, è dovere del
Consiglio regionale farlo.
Se il Consigliere Faval formulerà un emendamento credo che
potremo sostituire la seconda parte, non in senso di Protezione
civile come servizio organizzato e strutturato con competenze
precise, ma come tentativo di garantire la massima sicurezza degli
impianti.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Ripetiamo che tutte le risultanze
saranno consegnate ai Consiglieri. Ribadiamo che se l'incidente è
dovuto a fatalità, ad esempio a rottura di metallo da fatica, non
c'è prevenzione che possa evitarlo; se invece le installazioni di
sicurezza di quella funivia hanno funzionato ed un errore umano ha
provocato la catastrofe, non è la prevenzione, ma è cercando di
correggere nei limiti del possibile, tali errori che simili
sciagure potranno essere evitate.
Posso essere d'accordo con il Consigliere Faval, ma il testo
così com'è non si può accettare. Siamo intenzionati a fare dei
corsi professionali specifici per questa materia non appena avremo
votato la legge sulla formazione professionale, e certamente questo
è importante.
Quello che volevo dire è che dobbiamo stabilire una volta per
tutte a cosa è dovuto l'incidente, se a fatalità o ad errore umano;
in questo caso, purtroppo, non si può tornare indietro.
Quindi si dovrebbe modificare la mozione, aggiungendo un punto e
togliendo alcune parole, perchè non siamo dei magistrati.
L'Assessore Pollicini ha degli appunti specifici in materia e lo
pregherei di dare queste notizie al Consiglio.
Trasmetteremo tutte le inchieste e per noi la questione è
ampiamente chiusa.
PRESIDENTE
: Ha chiesto di parlare il Consigliere Nebbia.
Ne ha facoltà.
NEBBIA - (P.S.I.):
Accolgo l'osservazione fatta dal
Consigliere Carlassare, anche se è evidente che la proposta
presentata in precedenza deriva dalla mozione firmata anche dal
Consigliere Carlassare, e trasformo quindi l'emendamento in ordine
del giorno, con il quale il Consiglio regionale della Valle d'Aosta
impegna la Giunta a promuovere tutte le iniziative necessarie, in
accordo con il Comune, con l'Azienda Autonoma di Soggiorno e con la
Società Funivie di Champoluc, per realizzare, entro la prossima
stagione invernale, un nuovo ed efficiente impianto che colleghi
Champoluc ai villaggi di Franze,Crest e Cuneaz ed i campi di sci
del Monte Sarezza.
PRESIDENTE
: Ha chiesto di parlare l'Assessore al Turismo,
Urbanistica e Beni
Culturali Pollicini. Ne ha facoltà.
POLLICINI - (D.P.):
Innanzitutto è bene precisare che in
questo momento, dalle informazioni che abbiamo, non siamo in grado
di sapere nè la causa dell'incidente del 13 febbraio, nè la
dinamica. Sono state nominate, come sapete, cinque Commissioni: una
da parte dell'autorità giudiziaria composta dal Prof. Paolini e
dall'Ing. Marco Sano; una nominata dal Ministero dei Trasporti
composta dal Prof. Niccodemi, dall'Ing. Giunti, dall'Ing.
Berciabosco e dall'Ing. Bruegger; una terza con due esperti nel
settore funiviario come periti di parte, dal Prof. Marocchi del
Politecnico di Torino e dall'Ing. Canestrini; una quarta da parte
delle Compagnie di Assicurazione - va detto per inciso che
l'impianto è coperto da una grossissima assicurazione, che dà la
garanzia di far fronte alle eventuali esigenze per l'incidente - ed
un proprio esperto è stato nominato dalla nostra Regione.
I tecnici sono al lavoro, posso dire che la funivia è stata
ripristinata ed è sottoposta a prove di sforzo notevolissime,
chiaramente a vuoto, tant'è vero che è già stata rimessa al suo
posto la fune portante che era scarrucolata, è stata reimpalmata la
fune traente e gli esperti stanno cercando di capire la dinamica
dell'incidente.
Al momento attuale non è da escludere nessuna causa, quindi
tutti i giudizi che vengono dati non hanno un minimo di
consistenza. Questo è un impianto bifune ad agganciamento
temporaneo, un pò atipico - oltre al nostro ve ne sono altri tre in
Italia. Questa funivia ha 23 anni, però è stata riscontrata dai
tecnici in ottime condizioni di manutenzione. Voi sapete che le
funi ogni anno devono subire un esame spettroscopico per verificare
se vi sono all'interno delle rotture; anche le morse sono state
tutte verificate sulla tenuta, che è tenuta pari a 1.500 Kg. per
ogni vettura. Vi faccio un raffronto: le morse che sostenevano le
vetture dell'ovovia Aosta-Pila avevano una tenuta pari a 230 Kg.; è
vero che erano ovovie per due persone mentre queste sono ovovie per
quattro persone, ma passiamo da 230 a 1.500 Kg.!
Quindi abbiamo una tenuta pari a tre volte quella che era la
tenuta, rapportata allo stesso numero di persone, della nostra
ovovia Aosta-Pila.
Da questo punto di vista vi erano dunque tutte le garanzie.
D'altra parte, per i controlli tecnici responsabile è il
Ministero dei Trasporti; noi abbiamo l'Ufficio regionale dei
trasporti, i cui compiti sono però di natura amministrativa. Il
benestare, le visite, i controlli, tutto quanto riguarda la
sicurezza, sono compiti che lo Stato esercita tramite gli uffici
centrali e periferici del Ministero.
L'ufficio competente per la Valle d'Aosta ha sede a Torino ed è
preposto agli impianti della nostra Regione, del Piemonte e della
Liguria.
Come è noto, vi sono dirigenti e dipendenti delle Funivie
Champoluc che sono stati arrestati, la loro posizione è all'esame
dell'autorità giudiziaria.
Tenuto conto del fatto che la Regione è azionista, con una quota
del 35%, nella Società, è doveroso da parte nostra tenere il
massimo riserbo nella vicenda - e credo che nessuno possa pensare
altrimenti - anche perchè sono in corso interrogatori e l'audizione
dei testi non è ancora ultimata, per cui non è opportuno
pronunciarsi nel merito, anche perchè saremmo sprovvisti di
elementi per farlo e non ci pare sia questa la sede per esaminare i
motivi e le imputazioni che hanno portato a11'arresto delle tre
persone appartenenti alle Funivie di Champoluc.
Quello che possiamo dire invece è che gli incidenti funiviari
sono tanto rari che quando avvengono fanno grande notizia. Vi posso
dire che secondo la statistica rapportata al numero di incidenti in
funzione delle persone trasportate, gli impianti a fune sono
all'ultimo posto per la loro minore pericolosità rispetto alle
autovetture che sono al primo posto, seguiti dal treno, dall'aereo
e dalla stessa nave che provoca, se rapportata al numero delle
persone trasportate, un numero superiore di incidenti rispetto agli
impianti di risalita.
E' necessario far sapere che non esiste una pericolosità
costante nell'usare il mezzo di trasporto a fune: è stata una
sciagura casuale di grossa gravità, che occorre però valutare in un
quadro complessivo.
Certo, esistono dei problemi, come ad esempio quello di
garantire continuamente e costantemente che gli impianti siano in
perfetta efficienza, legato a questo vi è un altro problema, che
più volte abbiamo dibattuto e cioè che si grava esclusivamente
sulle società funiviarie tutto l'onere della gestione e
manutenzione degli impianti e delle piste, mentre non vi è alcun
contributo da parte di coloro che usufruiscono dell'indotto
dell'impianto di risalita. Tali società soffrono di una grave crisi
di liquidità, sia per l'alto costo degli impianti - oggi un
impianto normale di seggiovia può costare, a seconda della
distanza, un miliardo e mezzo o due - sia per la situazione tipica
degli impianti di risalita, che sono considerati precari e non
possono costituire una garanzia ipotecaria, per cui non hanno
diritto di godere dei benefici dati da fondi di rotazione.
Ci rendiamo conto che occorre rivedere, alla luce di quello che
è stato detto dal Consiglio, la nostra posizione di Regione nei
confronti delle società che gestiscono impianti di risalita. Alcune
volte si creano delle situazioni, dovute a difficoltà finanziarie,
che impediscono un immediato aggiornamento degli impianti. Questa è
una realtà che va considerata e deve essere conseguente a questa
Assemblea per portare avanti il discorso.
Per quanto riguarda la sicurezza, l'Italia ha le norme più
restrittive di tutta la Comunità Europea. In Francia, in Svizzera
le norme di sicurezza degli impianti sono meno rigide che nel
nostro Paese.
Va ricordato che lo sforzo di questa Società di Champoluc,
colpita così duramente, era encomiabile perchè è stata la prima ad
avere un vasto azionariato in loco. La comunità locale aveva
partecipato con capitali locali propri perchè considerava
importante far sì che, con la partecipazione della Regione, ci
fosse una gestione in proprio degli impianti, anzichè - come è
avvenuto in qualche altro caso - con capitali provenienti
dall'esterno. Questo discorso è stato portato avanti, è in fase di
collaudo una nuova seggiovia biposto, modernissima, la cui messa in
opera ha subìto un rallentamento dovuto ai fatti che hanno colpito
la Società. Quindi occorre che noi tutti assecondiamo la volontà di
ricominciare da parte di questa Società, perchè da sola non avrà la
forza di farlo.
Altro problema da risolvere è quello della sicurezza delle
piste: da questo anno abbiamo provveduto a nominare un ispettore
per la sicurezza delle piste, il quale va a verificare se vi sono
le reti di protezione in zone dove magari c'è il rischio che lo
sciatore possa cadere in un precipizio, verifica le segnalazioni e
via dicendo. Stiamo operando non come spettatori ma come ente che
si fa carico di garantire al turista che viene a sciare in Valle
d'Aosta condizioni di tranquillità e sicurezza. Purtroppo la
disgrazia che ci ha colpiti ha creato un certo clima di
preoccupazione.
Penso che, tutti insieme, potremo cance11are questa brutta
pagina considerandola una motivazione in più per migliorare la
nostra immagine di Regione che sul piano del turismo invernale ha
fatto affidamento per le prospettive future della propria
economia.
PRESIDENTE
: E' chiusa la discussione
generale. Colleghi Consiglieri, ho avuto tre documenti: uno è
l'ordine del giorno presentato dal Consigliere Nebbia, che è
autonomo, e poi due testi che possono divenire un testo concordato
il quale potrà eventualmente raccogliere l'unanimità dei voti.
Do lettura dell'ordine del giorno presentato dal Consigliere
Nebbia:
ORDINE DEL GIORNO
Il Consiglio regionale
della Valle d'Aosta
IMPEGNA
la Giunta regionale a promuovere tutte le
iniziative necessarie, in accordo con il Comune, con l'Azienda
Autonoma di Soggiorno e con la Società Funivie di Champoluc, per
realizzare, entro la prossima stagione invernale, un nuovo ed
efficiente impianto che colleghi Champoluc ai villaggi di Franze,
Crest e Cuneaz ed ai campi di sci del Monte Sarezza.
PRESIDENTE
: Per dichiarazione di voto ha chiesto di
parlare il Consigliere Carlassare. Ne ha facoltà.
CARLASSARE - (Dem.Prol.Nuova Sin.):
Vorrei solo capire il
senso dell'ordine del giorno: se si riferisce ad un rifacimento
dell'impianto esistente o se si tratta di un impianto ex-novo,
anche perchè mi pare che l'impianto esistente, finchè non sarà
terminato l'iter delle perizie, non si possa toccare.
PRESIDENTE:
Ha chiesto di parlare il Consigliere Nebbia.
Ne ha facoltà.
NEBBIA - (P.S.I.):
Posso dire che l'intento dell'ordine
del giorno è solo quello di realizzare un nuovo ed efficiente
impianto, cioè un impianto che possa non avere in futuro i problemi
che ha avuto questo. Che sia poi un recupero di quello esistente,
che sia una modifica, che sia un impianto del tutto nuovo, questo è
un problema tecnico che credo nessuno in quest'aula può sapere come
risolvere.
PRESIDENTE:
Metto in approvazione l'ordine del giorno
testè letto:
ESITO DELLA VOTAZIONE
Presenti: 27
Votanti: 26
Astenuti: 1 (Pedrini)
Favorevoli: 26
Il Consiglio approva
PRESIDENTE
: Metto in approvazione la mozione nel seguente
testo emendato:
MOZIONE
CONSIDERATO
che in riferimento alla drammatica e
tragica sciagura di Champoluc continuano a comparire sulle pagine
nazionali di importanti quotidiani versioni differenti e
contraddittorie e che sono emerse testimonianze discordanti sulle
fasi e sui tempi della dinamica del gravissimo incidente;
ALLO SCOPO
di accertare la verità dei fatti e di
prendere tutti quei provvedimenti che possono garantire la massima
sicurezza per gli utenti degli impianti a fune presenti in Valle (a
nulla servirebbero infatti costose campagne pubblicitarie se si
diffondessero in Italia e all'estero dubbi sul totale affidamento
degli impianti sciistici valdostani);
il Consiglio regionale della Valle di Aosta
DELIBERA
di impegnare la Giunta regionale:
a fornire ai Capi Gruppo la documentazione completa inerente
tutte le inchieste che sono in corso sulla tragedia di
Champoluc;
2)a predisporre gli atti, non appena approvato il disegno di
legge concernente la formazione professionale, per l'istituzione di
corsi di aggiornamento di tutto il personale addetto alle stazioni
di sport invernali.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
