Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 464 del 5 ottobre 1981 - Resoconto
OGGETTO N. 464/81 - DISEGNO DI LEGGE CONCERNENTE: "MODIFICHE
ALLA LEGGE REGIONALE 30.4.1980, N. 18, RECANTE NORME SULLO STATO
GIURIDICO ED ECONOMICO DEL PERSONALE DELLA REGIONE".
Presidente
- Ha chiesto la parola il Presidente della
Giunta, Consigliere Andrione.
Andrione
(UV)
- Chiedo il rinvio perché da parte
del Sindacato dei Dirigenti mi è stato chiesto un incontro.
L'intenzione della Giunta regionale è di riportare ad equità la
carriera di tutti gli impiegati, in modo che non ci siano, in
funzione di nuove leggi, delle carriere più rapide di quelle che
sono state le carriere degli anziani, perché sarebbe assurdo.
Questo ha fatto sì che il Sindacato in questione mi abbia chiesto
un incontro. Dato che non ho potuto farlo fino adesso, spero di
farlo nel corrente mese di ottobre, chiedo pertanto al Consiglio di
rinviare l'esame di questo disegno di legge alla prossima seduta
del Consiglio.
Presidente
- Ha chiesto di parlare il Consigliere Viberti
a proposito della proposta del Presidente della Giunta di rinviare
alla seduta di fine ottobre l'oggetto iscritto al n. 20 dell'ordine
del giorno. Ne ha facoltà.
Viberti
(DPROL)
- Per esprimere il mio parere
contrario al rinvio; non perché non ritengo opportuno che vengano
consultate le organizzazioni di rappresentanza, anche se si tratta
in questo caso di quelle dei dirigenti; ma credo che qui si tratta
di una carenza che è della Giunta, e il Consiglio può, rispetto a
questa legge, prendere un'opportuna decisione.
Anche perché, se la lettera con la quale il Presidente della
Giunta è stato invitato ad avere un incontro è la stessa che
abbiamo ricevuto per conoscenza come Capigruppo, mi pare che la
questione che viene posta sia piuttosto di metodo che non di
sostanza, rispetto al provvedimento. Sarebbe opportuno, pertanto,
andare ad una votazione. Il Presidente della Giunta si prenda poi
la responsabilità di non aver operato nel modo che questo Sindacato
dei Dirigenti riteneva più opportuno, e veda in un secondo tempo
con loro di aggiustare la parte formale della questione. Ma sarebbe
importante, visto che questo disegno di legge era già stato
presentato prima delle vacanze estive, che avesse un iter
spedito.
Presidente
- Ha chiesto di parlare il Presidente della
Giunta, Consigliere Andrione; ne ha facoltà.
Andrione
(UV)
- Mi arrendo alle argomentazioni del
Consigliere Viberti che trovo giuste. Il fatto è che questo mi
sembra un provvedimento talmente ovvio, per una questione di
giustizia, che volevo convincere questa brava gente. Qui non è una
questione di metodo, mi sia permesso dirlo, per il fatto che la
Giunta regionale di fronte a certe ingiustizie predispone un
progetto di legge, perché l'applicazione automatica di certe leggi
farebbe sì che qualcuno si troverebbe di colpo ad aver qualcosa
come 29 anni di anzianità; anche per una interpretazione capziosa,
sia chiaro, di certi articoli di legge; capziosa e quindi
interessata. Ma le argomentazioni di Viberti, se i Consiglieri
hanno voluto approfondire la cosa e sono d'accordo di votarla, mi
sembrano assolutamente convincenti; per cui ritiro la mia proposta
e chiedo che venga messo in votazione il disegno di legge.
Presidente
- Colleghi Consiglieri, il Consiglio è
chiamato pertanto ad esaminare l'oggetto n. 20.
Il Presidente della Giunta intende illustrare il disegno di
legge?
È aperta la discussione generale.
Ha chiesto di parlare il Consigliere Tamone; ne ha facoltà.
Tamone
(UV)
- Volevo soltanto illustrare
l'emendamento che ho presentato e che è riportato nell'allegata
relazione della riunione della Commissione "Affari Generali", per
cui lo articolo 3/bis suonerebbe così:
"La deroga prevista
dall'ultimo comma dell'art. 24 della legge regionale 30 aprile
1980, n. 18, è prorogato sino al 31 dicembre 1981 ed è valida anche
per la nomina a posti di nuova istituzione".
Vorrei leggervi l'ultimo comma dell'art. 24 della legge 30
aprile 1980, che suona:
"In sede di prima applicazione della
presente legge per la nomina a posti vacanti o che si rendessero
vacanti entro un anno dalla sua entrata in vigore, non è richiesto
il superamento di corso di formazione dirigenziale".
Io ritengo
che sia una questione di giustizia applicare questo anche per i
dirigenti che dovranno essere nominati, e penso che la Giunta
voglia accogliere questo mio emendamento.
Presidente
- La parola al Presidente della Giunta.
Andrione
(UV)
- Siamo d'accordo, per lo stesso
motivo di giustizia per il quale abbiamo presentato questi
emendamenti, di prorogare di un anno quella esenzione dal
corso.
Presidente
- Ci sono altri che intendono prendere la
parola?
Ha chiesto di parlare il Consigliere Tonino; ne ha facoltà.
Tonino
(PCI)
- Per sollevare due questioni. La
prima è quella di metodo. Risulta che questo disegno di legge
predisposto dalla Giunta non abbia avuto il confronto con alcuna
organizzazione sindacale, e questo è, secondo noi, un metodo
sbagliato. Questa è una delle ragioni per cui avremmo sicuramente
accettato la proposta di rinvio.
La seconda questione, che è legata alla prima, riguarda il fatto
che il contratto dei dipendenti regionali va a scadere il 31
dicembre di quest'anno, e quello è il momento in cui si ridefinisce
lo stato giuridico ed economico del personale regionale e si fanno
anche le modifiche sulla base dell'esperienza che c'è stata.
Sarebbe perciò opportuno che prima di discutere e prendere delle
decisioni con continue leggine, l'Esecutivo e la Giunta avessero
uno scambio di opinioni con tutte le organizzazioni sindacali e ne
traessero le considerazioni dovute in vista della scadenza
contrattuale. Questa è un'altra delle ragioni che ci porterebbe a
considerare la necessità di un rinvio.
Sono ragioni che ci sembrano importanti, per cui noi chiediamo
al Consiglio se non sia il caso di rinviare il disegno di legge ad
una prossima seduta del Consiglio, se l'incontro con le
organizzazioni sindacali andasse in un'altra direzione, anche al
momento in cui verrà discusso il contratto dei dipendenti
regionali.
Presidente
- La parola al Presidente della Giunta.
Andrione (UV)
- A me sembra che, se si sollevava la
questione del metodo e non quella della sostanza, questa possa
essere risolta facilmente perché l'incontro avverrà con le
Organizzazioni Sindacali e, per quanto riguarda queste questioni,
non vi sarà una questione giuridica da mettere a punto.
Evidentemente la questione economica è a parte. La questione
giuridica che abbiamo preso l'impegno di discutere con il personale
- il quale non dico che adesso esiti, ma certo non è più così
frettolosamente pronto alla questione - è quella del Consiglio del
personale, e per questa la Presidenza della Giunta ha insistito
perché vengano presentate le proposte concrete, di fatto e di
lavoro in materia, perché non è possibile che ci sia un piatto
della bilancia che pende sempre da una parte e mai dall'altra. Il
rinvio, al quale adesso non sono più favorevole, lo avevo chiesto
nell'ipotesi che qualche Consigliere credesse che in questa materia
vi fossero delle questioni di sostanza; ma una volta stabilito che
sono questioni di metodo, e qui ci si lamenta perché, per colpa
mia, non è stato fatto un incontro formale con le Organizzazioni
Sindacali - perché informalmente erano stati tutti informati di
quello che avveniva e sanno anche benissimo quelli che sono i costi
clamorosi che verrebbero fuori -, una volta stabilito questo mi
sembra che la discussione e l'approvazione del disegno di legge
possano avvenire.
Presidente
- Siamo sempre in sede di discussione
generale. Il Consigliere Tonino prima non aveva la possibilità di
chiedere il rinvio perché il Presidente della Giunta aveva ritirato
la sua proposta e quindi la discussione doveva avere luogo. L'art.
51 invece dà la possibilità al Consigliere Tonino di chiedere in
questo momento, formalizzando la richiesta, il rinvio della
proposta all'esame di una Commissione o della Giunta, cioè
l'interruzione della discussione.
Ha chiesto di parlare il Consigliere Tonino; ne ha facoltà.
Tonino
(PCI)
- Intendo formalizzare la richiesta
di sospensione e di rinvio del provvedimento, ai sensi dell'art.
51.
Presidente
- Ci sono dichiarazioni di voto sulla proposta
di sospensione della discussione, e rinvio della stessa all'esame
della Giunta?
Metto in approvazione la proposta del Consigliere Tonino di
interrompere la discussione generale sul disegno di legge n. 293
per il rinvio dello stesso all'esame della Giunta e la reiscrizione
all'ordine del giorno della fine del mese di ottobre.
Esito della votazione:
Presenti: 25
Votanti: 25
Maggioranza richiesta: 13
Favorevoli: 6
Contrari: 19
Il Consiglio non approva.
Presidente
- Proseguiamo nella discussione generale.
C'è qualcuno che chiede la parola?
I Consiglieri devono essere messi al corrente che anche la
Commissione Paritetica ha espresso il proprio parere e quindi il
disegno di legge è formalmente completo di tutti i suoi documenti.
Possiamo considerare chiusa la discussione generale.
Si passa pertanto all'esame dell'articolato.
Do lettura dell'art. 1:
Articolo 1
Con l'espressione "quella spettante per il posto di
titolarità", contenuta nel terzo comma dell'art. 129 della legge
regionale 28 luglio 1956, n.3, come modificato dall'art 35 della
legge regionale 30.4.1980, n. 18, si intendeva "la retribuzione in
godimento del posto di titolarità".
Presidente
- Metto in approvazione l'art. 1:
Il Consiglio approva.
Presidente
- Do lettura dell'art. 2:
Articolo 2
Il terzo comma dell'art. 129 della legge regionale 28 luglio
1956, n. 3, come modificato dall'art. 35 della legge regionale
30.4.1980, n. 18, è abrogato e sostituito dai seguenti
commi:
"Qualora la sostituzione si protragga per un periodo
superiore a due mesi, al personale incaricato della supplenza o
reggenza di posti di qualifica o di livello superiore, è
corrisposta, a decorrere dal terzo mese, un'indennità mensile di
incarico commisurata ad un quinto dello stipendio iniziale della
qualifica o del livello per il quale è conferito
l'incarico.
L'indennità mensile d'incarico di cui al comma precedente non
potrà essere conteggiata nella liquidazione dei premi di anzianità,
dell'indennità di cessazione del servizio ed in qualsiasi altra
liquidazione che sia riferita al trattamento economico fruito dal
dipendente, nonché nella determinazione del nuovo trattamento
economico in caso di avanzamento di carriera per promozione, per
concorso o per qualsiasi altra causa".
Presidente
- Do lettura dell'art. 3:
Articolo 3
All'art. 28 della legge regionale 30.4.1980, n. 18, è
aggiunto il seguente nuovo 5° comma:
"Nel caso di avanzamento alla qualifica di dirigente, ai fini
dell'attribuzione del relativo trattamento economico, il servizio
di ruolo effettivamente prestato nella qualifica di vice dirigente,
è valutato nella misura dell'80%".
Presidente
- Metto in approvazione l'art. 3:
Il Consiglio approva.
Presidente
- Do lettura dell'art. 3/bis proposto dal
Consigliere Tamone e fatto proprio dalla Commissione:
Articolo 3/bis
La deroga prevista dall'ultimo comma dell'art. 24 della legge
regionale 30.4.1980, n. 18, è prorogata sino al 31 dicembre 1981 ed
è valida anche per la nomina a posti di nuova istituzione.
Presidente
- Metto in approvazione l'art. 3/bis, che nel
testo definitivo della legge diverrà art. 4:
Il Consiglio approva.
Presidente
- Do lettura dell'art. 4, che diverrà art. 5
nella nuova numerazione:
Articolo 4
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 4, che, come ho
detto, nel testo definitivo diverrà art. 5:
Il Consiglio approva.
Presidente
- Ci sono dichiarazioni di voto? Non ce ne
sono.
Si passa alla votazione segreta.
Votazione a scrutinio segreto
Esito della votazione.
Presenti: 27
Votanti: 21
Maggioranza: 14
Astenuti: 6 (Bajocco, Carral, Cout, Dolchi, Mafrica,
Tonino).
Il Consiglio approva.
