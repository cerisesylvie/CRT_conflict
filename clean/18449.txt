Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 1555 del 4 ottobre 2000 - Resoconto
OGGETTO N. 1555/XI Finanziamenti statali per programmi di
risparmio e corretto utilizzo delle risorse idriche e riciclo delle
acque reflue. (Interrogazione)
Interrogazione Premesso:
- che lo Stato ha stanziato oltre 10 miliardi a favore delle
Regioni e province autonome per finanziare programmi finalizzati al
risparmio e al corretto utilizzo delle risorse idriche oltre che al
riciclo delle acque reflue;
- che tali risorse provengono dal fondo specifico costituito in
applicazione della Legge 36/1994 (meglio conosciuta come Legge
Galli) e finanzieranno le attività e gli interventi di ricognizione
delle infrastrutture destinate al ciclo integrato
dell’acqua, azioni di risanamento, reti di
monitoraggio e gestione del patrimonio idrico a fini agricoli,
individuati sulla base dei programmi adottati dalle singole regioni
e province autonome;
tutto ciò premesso,
i sottoscritti Consiglieri regionali
Interrogano
la Giunta regionale per conoscere qual è la somma destinata,
nella ripartizione, alla regione Valle d’Aosta e per
quali iniziative s’intende impiegarla.
F.to: Tibaldi - Frassy - Lattanzi
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Con la deliberazione del CIPE del 22 giugno
2000, che è stata pubblicata sulla Gazzetta ufficiale n. 193 il 19
agosto, è stato effettuato il riparto della quota relativa al 1998,
pari a 10.131 milioni, assegnando alla nostra Regione 270.712.558
lire.
Tale somma deve essere utilizzata per il finanziamento di
attività e interventi finalizzati prioritariamente alla
ricognizione delle infrastrutture destinate al ciclo integrato
delle acque e agli adempimenti connessi con l'attuazione della
legge n. 36/94, la "legge Galli", e per le finalità di cui alla
legge n. 183/89, la legge quadro in materia di difesa del suolo,
relativamente al risanamento delle acque, al completamento e
gestione delle reti di monitoraggio, alla fruizione e gestione del
patrimonio idrico.
La Regione deve presentare entro 90 giorni dalla data di
pubblicazione della delibera il programma per l'utilizzo dei fondi.
La priorità di finanziamento è riconosciuta all'attività di
rilevazione delle infrastrutture destinate al ciclo integrato delle
acque.
Per quanto riguarda le attività connesse alla riorganizzazione
dei servizi idrici nella nostra regione, il riferimento è
costituito dalla legge n. 27/99, che attribuisce alla Regione
funzioni di programmazione e coordinamento, di definizione delle
componenti di costo della tariffa, di finanziamento degli
interventi per la riorganizzazione dei servizi, essendo attribuite
ai comuni le funzioni operative.
È evidente che ogni attività nel settore del servizio idrico non
può prescindere dalla conoscenza dello stato attuale dei servizi
secondo tre aspetti fondamentali, riferiti alla quantità, alla
qualità e ai costi del servizio stesso.
Il servizio idrico si basa su una rete di infrastrutture
variamente diffusa sul territorio e in condizioni di conservazione
altamente variabile da comune a comune, rispetto alla quale bisogna
dire che il livello di conoscenza presso i comuni è generalmente
molto limitato.
Quanto prima, e comunque in tempo per poter predisporre il
programma dell'attività da svolgere per l'utilizzo di questi
finanziamenti, convocherò la Conferenza dei servizi prevista dalla
legge n. 27/99, per esaminare, ad un anno di distanza
dall'approvazione della stessa, lo stato di attuazione della legge
e dei programmi di intervento.
In quella sede proporremo uno schema di lavoro coordinato,
comuni e Regione, che attraverso un percorso - speriamo condiviso -
possa fra le altre cose dotare i comuni e la Regione degli
indispensabili strumenti conoscitivi per il Governo ciascuno per la
propria competenza.
Quindi è a questa ricognizione della situazione che verranno
destinate le risorse rese disponibili dal finanziamento dello
Stato.
Président
La parole au Conseiller Tibaldi.
Tibaldi (FI)
Ringrazio l'Assessore per la precisazione che
ci ha fornito in merito alla destinazione di questi fondi, che
ammontano a circa 270 milioni, cifra che costituisce una parte di
quel montante di 10 miliardi che lo Stato eroga a favore delle
regioni e delle province autonome per interventi di vario tipo.
Quali considerazioni si possono fare? Prendiamo atto che la Regione
rientra nel riparto e di conseguenza è beneficiaria di una somma
che, ancorché esigua, permette comunque di fare qualcosa.
Purtroppo siamo ancora in una fase di mera ricognizione, una
fase propedeutica di quelle che sono le fasi successive, di
intervento concreto vero e proprio; una fase ricognitiva che
servirà alla predisposizione del famoso piano che è l'elemento
cardine della legge regionale n. 27/99, citata anche
dall'Assessore.
Il nostro auspicio è che la predisposizione di questo piano che,
se ricordo bene, sarà preceduta anche da un progetto di piano, vada
in porto al più presto, perché come ben sappiamo la situazione
idrica valdostana presenta sì una ricchezza della risorsa primaria,
la quale è gestita però in modo estremamente frammentario.
Se ricordo bene, lo stesso Assessore rispondendo ad un quesito
di una nostra precedente interpellanza sottolineò la difficoltà di
addivenire ad un'elaborazione concreta e immediata proprio a causa
di questa frammentazione gestionale.
Auspichiamo che, dalla fase ricognitiva, l'utilizzo di questi
soldi un domani possa essere quanto prima impiegato anche per una
fase attuativa vera e propria.
