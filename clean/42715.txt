Classificazione
ASSETTO DEL TERRITORIO
Difesa ed uso del suolo - Sistemazione idrogeologica
FINANZA REGIONALE E LOCALE



Oggetto del Consiglio n. 220 del 14 gennaio 2021 - Resoconto
OGGETTO N. 220/XVI - Interpellanza: "Tempistica e misure di
risarcimento per i danni causati dagli eventi calamitosi del mese
di ottobre 2020".
Bertin (Presidente) -
Punto n. 35 all'ordine del giorno.
Dopo aver fatto questa interpellanza, sospenderemo per il cambio
d'aria dell'aula e poi riprenderemo, se non ritorna l'assessore
Barmasse, con il punto n. 37. Consigliere Lavy per l'illustrazione,
ne ha facoltà.
Lavy (LEGA VDA) -
Con questa interpellanza si ritorna a
parlare degli avvenimenti alluvionali che hanno colpito alcuni
comuni della regione nel mese di ottobre del 2020. Purtroppo, c'è
stata anche la morte di un volontario dei vigili del fuoco di Arnad
per il crollo di un ponte e ci sono state diverse altre esondazioni
in altri comuni, che hanno comunque portato dei danni a dei
terreni, a dei fabbricati, a delle aziende. Questa interpellanza
vuole porre l'attenzione proprio sulla conta dei danni e sui
risarcimenti che mi auspico vengano fatti proprio per queste
aziende.
Vorrei porre l'attenzione su questo fatto, perché credo sia
comunque importante dare delle risposte alle aziende colpite,
essendo magari un pochino più efficienti rispetto magari a casi del
passato che hanno portato, anche i casi di eventi non alluvionali,
ma per esempio le gelate che avevano colpito i vigneti, a far sì
che non venissero corrisposti risarcimenti adeguati.
Chiedo nello specifico a quanto ammonti la stima dei danni alle
attività e ai beni dei privati, dovuti agli eventi alluvionali
calamitosi di inizio ottobre, quante aziende sono state colpite, se
siano state previste forme di risarcimento ai privati, in quale
percentuale e come si intende procedere rispetto ai risarcimenti e
in quali tempi.
Presidente -
Per la risposta l'assessore Marzi.
Marzi (AV-SA) -
Al quesito 1: a seguito degli eventi
calamitosi del 2 e 3 ottobre ultimo scorso, dopo un'analisi
sull'intero territorio regionale fatta attraverso l'ausilio dei
Comuni e dei dipartimenti regionali competenti, la stima dei danni
ammonta a 3.094.720 euro per le attività produttive e 1.669.341
euro per i beni privati.
Rispondo contemporaneamente alla domanda 2 e 3, quindi
ovviamente la risposta alla domanda 2 è positiva: ai sensi
dell'articolo 24 del comma 1 del decreto legislativo n. 1 del 2018,
il 5 ottobre 2020 è stato avviato l'iter per la deliberazione dello
stato di emergenza a rilievo nazionale al Dipartimento nazionale
della Protezione civile. La scorsa settimana, giovedì 7 e venerdì 8
gennaio, dei tecnici del Dipartimento nazionale della Protezione
civile hanno effettuato dei sopralluoghi nel territorio regionale
al fine della conclusione dell'iter procedurale, con apposita
ordinanza del capo della Protezione civile con la quale saranno
definite le tipologie di beni distrutti o danneggiati e i danni
ammissibili a contributo e i relativi importi percentuali, che
oscillano tra il 50 percento e l'80 percento a seconda della
tipologia di danno subito.
Parallelamente, ai sensi dell'articolo 12 comma 2 della legge
regionale n. 5 del 18 gennaio 2001, il 5 ottobre 2020 è stato
decretato lo stato di calamità a livello regionale, al fine di
consentire l'esecuzione degli interventi più urgenti su opere o
edifici pubblici da parte delle strutture regionali. A chiusura
dello stato di calamità, che sarà decretato a seguito delle
valutazioni effettuate con il Dipartimento di Protezione civile, la
Regione potrà prevedere misure di aiuto finanziario sia a favore
delle attività produttive che per i privati, non cumulabili con gli
interventi ovviamente aventi medesime finalità previste a livello
statale.
Rispetto sempre al punto 35, leggo anche un'integrazione da
parte dell'Assessorato dell'agricoltura: i consorzi di
miglioramento fondiario che hanno subito danni maggiori sono Hône e
Pontboset. Questi consorzi di miglioramento fondiario che hanno
subito appunto danni da calamità avranno la priorità nel prossimo
bando sui contributi per i consorzi in preparazione, e quindi in
uscita, per febbraio-marzo, mentre per il ripristino dei terreni
alluvionati chiederemo direttamente risarcimento danni per calamità
naturale, in fase di predisposizione.
Negli ultimi anni, questo lo aggiungo io, normalmente il
rimborso, o meglio, per essere concreti, l'indennizzo dei danni di
riferimento, parlando in termini assicurativi, viene di solito
attuato attraverso dei concambi di matrice fiscale. Questo è
l'andamentale degli ultimi anni da parte dei danni subiti e poi
dopo di fatto indennizzati da parte della Protezione civile a
livello nazionale e quindi anche locale.
Presidente -
Per la replica il collega Lavy, ne ha
facoltà.
Lavy (LEGA VDA) -
Una risposta che magari mi aspettavo
sotto certi punti di vista un pochino più articolata, perché per
esempio non ho avuto risposta sul numero effettivo delle aziende.
So che in termini quantitativi le aziende colpite non sono tante,
ma quelle che sono state colpite hanno ricevuto veramente un grande
ammontare di danni.
Siamo ancora potremmo dire in alto mare per quanto riguarda
questa questione dei risarcimenti. So benissimo che le procedure
non sono del tutto immediate, ma vorrei evitare, ed era questo il
senso di questa interpellanza, che succedesse come in passato, come
ho già accennato prima, quando non sono stati risarciti
adeguatamente anche i produttori o comunque coloro che avevano i
vigneti, quando ci fu quella famosa gelata che aveva praticamente
distrutto la produzione.
Tale era il senso di questa interpellanza, per evitare che possa
nuovamente capitare ciò. Ovviamente manterrò l'attenzione e sono in
contatto comunque con certe attività, con certi referenti che
possono, dal punto di vista "passivo", seguire l'iter di chi è
stato colpito e di sicuro, nel caso le cose non andassero come è
stato prospettato, presenterò altre iniziative.
Presidente -
Come anticipato sospendiamo per arieggiare i
locali. Riprenderemo, nel caso in cui non fosse tornato l'assessore
Barmasse, con il punto 37, nel caso in cui fosse tornato con il
punto 31.
La seduta è sospesa dalle ore 10:58 alle ore 11:26.
