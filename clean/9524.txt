Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 604 del 21 giugno 1989 - Resoconto
OGGETTO N. 604/IX - Prolungamento dell'orario di servizio
della funivia Buisson-Chamois. (Interrogazione).
Presidente
: Do lettura dell’interrogazione
presentata dai Consiglieri Chenuil e Mafrica:
INTERROGAZIONE
RICORDATO che alcuni mesi or sono il Gruppo regionale del PCI
aveva presentato una mozione per il prolungamento nelle ore serali
dell’orario di servizio della funivia
Buisson-Chamois;
AVUTA NOTIZIA che la Giunta regionale avrebbe disposto un
prolungamento dell’orario di servizio fino alle ore
23,00;
i sottoscritti Consiglieri regionali del Gruppo Comunista
INTERROGANO
la Giunta regionale per sapere:
1) in che modo sono stati risolti i problemi che avevano portato
ad una astensione della maggioranza sulla mozione del PCI,
concernente il prolungamento dell’orario di servizio
della funivia Buisson-Chamois;
2) quando il nuovo orario entrerà in funzione.
Presidente
: Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
: Per quanto riguarda il contenuto
dell’interrogazione e i quesiti posti, le risposte
sono di questo tipo. La Giunta regionale in data 31 marzo ha
approvato un nuovo orario, che per il pubblico prevede una corsa
ogni mezz’ora dalle ore 7 alle ore 23, giornate
festive comprese.
Per poter assicurare il nuovo orario, essendo necessari tre
turni di lavoro, si è in attesa dell’abilitazione di
un terzo vicecaposervizio, il quale sosterrà la prova relativa
presso il Ministero dei Trasporti il giorno 2 luglio 1989. Subito
dopo, sperando in un esito positivo dell’esame, si
potrà far entrare in vigore il nuovo orario, che attualmente è
dalle ore 7 alle ore 20, escluse le giornate di venerdì, sabato e
domenica, in cui le corse avvengono dalle ore 7 alle ore 12,30 e
dalle ore 13,30 alle ore 22.
Presidente
: Ha chiesto di parlare il Consigliere Chenuil,
ne ha facoltà.
Chenuil (PCI)
: Sono in parte soddisfatto da quanto ci ha
detto adesso l’Assessore, anche se non mi spiego il
perchè sia stata respinta la mozione da noi presentata e discussa
il 22 febbraio, che chiedeva quello che la Giunta ha
deliberato.
La delibera di Giunta prevedeva altresì che questo servizio
andasse in funzione sin dal 15 maggio, ecco perchè noi abbiamo
fatto questa interrogazione. Sono passati parecchi giorni e ancora
la gente sta aspettando. Mi auguro che il più presto possibile
questo servizio venga ampliato, per soddisfare le esigenze dei
cittadini di Chamois.
