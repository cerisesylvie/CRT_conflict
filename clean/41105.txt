Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 330 del 23 gennaio 2019 - Resoconto
OGGETTO N. 330/XV - Interrogazione a risposta immediata:
"Misure adottate per risolvere le criticità strutturali della
Caserma dei Vigili del fuoco".
Rini (Presidente) -
Punto n. 3.02 all'ordine del giorno.
La parola al collega Mossa per l'illustrazione.
Mossa (M5S) -
Colleghi, sabato 19 gennaio, su invito di
Conapo (sindacato autonomo dei Vigili del fuoco), ci siamo recati
presso la Caserma dei Vigili del fuoco Erik Mortara per verificarne
le condizioni. L'invito è stato spedito a tutti i Consiglieri il 14
dicembre 2018, ma da quello che mi risulta a nessuno dei
destinatari, a parte noi ed il collega Manfrin, ha suscitato il
benché minimo interesse. Pertanto, visto che probabilmente non
siete così interessati ad andare a verificare di persona le
condizioni in cui versa oggi la caserma, vi risparmio la fatica e
ve le descrivo io. Se qualcuno lo desidera, sono in possesso di
materiale fotografico che mi sono procurato scattando delle foto
durante la visita; se qualche collega fosse interessato, posso
fargli avere ogni foto con una breve descrizione, in modo da poter
fare un
tour
virtuale dello stabile.
Passiamo alla descrizione della struttura, dalla cui visita sono
emerse molteplici criticità: tanto per iniziare, la facciata
dell'ingresso della caserma, osservata dall'esterno, mostra una
situazione indecorosa e di degrado, non consona ad un corpo
regionale di prestigio che fornisce un servizio fondamentale quale
quello di tutelare l'incolumità dei cittadini che spesso, come
apprendiamo dai media, va a scapito loro. La porta di ingresso
principale, priva di serratura, lascia libero accesso a chiunque
negli orari diurni e notturni. Per fare un esempio, all'interno
della sala operativa ogni tanto si vedono accedere persone
sconosciute che, non trovando segnalazione adeguata, vagano
all'interno della caserma alla ricerca di supporto. Riteniamoci
fortunati se sino ad oggi non vi abbiano fatto accesso
malintenzionati. La descrizione è più lunga, perché ci sono
infiltrazioni acquose in tutto lo stabile che ne pregiudicano il
materiale e gli strumenti...
Presidente -
Si avvii a concludere.
Mossa (M5S) -
...a questo punto, vista la situazione
insostenibile, chiedo all'Assessore competente quali misure ha
previsto di adottare per risolvere tempestivamente le problematiche
sopra esposte, prima che le condizioni già critiche possano
degenerare ulteriormente.
Presidente -
La parola all'Assessore Borrello per la
risposta.
Borrello (SA)
- Cercherò di riassumere.
Collega Mossa, mi permetta di contraddirla su alcune parti della
sua esposizione e riprendo anche quanto già esposto al collega
Manfrin, il quale nella precedente seduta aveva fatto
un'interpellanza sulla stessa linea. Le darò copia della risposta
che ho già formulato al collega Manfrin riguardo a tutte le opere
messe in atto negli ultimi 18 anni per porre la giusta attenzione
rispetto alla Caserma dei Vigili del fuoco.
All'interno della Caserma sono già stati effettuati degli
interventi per un importo totale di 5 milioni e 200 mila euro, a
testimonianza che nel corso degli anni non solo sono stati fatti
dei sopralluoghi da parte dell'Amministrazione regionale, ma che,
di concerto con i dirigenti stessi, si è cercato di dare una
manutenzione continuativa rispetto a questa opera. Nel dettaglio
posso dire che durante l'anno 2018 più volte sono stati fatti dei
sopralluoghi da parte dell'Amministrazione regionale per andare a
verificare le problematiche e quindi c'è coscienza. Proprio in
virtù del fatto che vi sia consapevolezza dei problemi, non di
carattere strutturale ma di carattere manutentivo, abbiamo già
stanziato, alla luce degli atti, 685 mila euro che sono già
disponibili per il 2019. Ovviamente vi sarà impegno da parte di
questa Amministrazione, e della struttura che ho l'onore di
presiedere, per verificare, previo un confronto con i dirigenti, le
opere ritenute prioritarie per il funzionamento della caserma.
Comunque 685 mila euro sono già stanziati e saranno utilizzati per
migliorare il contesto manutentivo della caserma.
Ricordo che era stato scelto di delocalizzare la Caserma dei
Vigili del fuoco e della Protezione Civile nella sede di Pollein;
approfitto pertanto di questo momento per annunciare, anche in
virtù della particolare attenzione, dell'evoluzione delle scelte
politiche e della loro valutazione, che con delibera di Giunta
regionale del 2016 tale scelta è stata abbandonata. Di conseguenza
è intenzione di questa Amministrazione produrre ulteriori studi per
quanto riguarda la verifica sismica delle strutture. Abbiamo
mandato la lettera ai dirigenti competenti "in tempi non sospetti"
per verificare l'aggiornamento della staticità della struttura nel
rispetto della NTC (Norme Tecniche di Costruzione) del 2018 e ve ne
fornirò copia.
Vorrei pertanto tranquillizzare i colleghi qui presenti: da
parte dell'Amministrazione c'è attenzione rispetto a questa
tematica.
Présidente -
La parole au collègue Mossa pour la
réplique.
Mossa (M5S)
- Grazie Assessore per la risposta. Ci sono
stati interventi per 5 milioni di euro, però la situazione che si
vede, sia a livello estetico che strutturale, a mio avviso, ma
anche ad avviso di chi lavora lì, è molto grave. Questi 685 mila
euro previsti per il 2019 mi sembrano spiccioli in confronto ai
danni strutturali ed estetici della struttura. Per carità, se con
685 mila euro riuscirete a risolvere tutti i problemi strutturali
ed a far vivere in maniera salubre chi lavora lì dentro, ben venga,
ma sinceramente ho dei seri dubbi.
