Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2987 del 8 gennaio 1992 - Resoconto
OGGETTO N. 2987/IX Interventi a favore delle Imprese dei
Gruppi Bertino, Follioley e Freydoz.
(Approvazione di
risoluzione)
PresidenteSi procede alla discussione immediata sulla
risoluzione testè indicata, presentata dai Consiglieri Milanesio,
Aloisi, Bajocco, Chenuil, Monami, Ricco, Marcoz, Limonet, Trione,
Gremmo, Andrione, Viérin, Rollandin, Faval, Voyat, Perrin, Vallet,
Stévenin e Louvin, iscritta in via d'urgenza all'ordine del giorno
dell'adunanza in corso.
Presidente
Ha chiesto la parola il Consigliere
Milanesio, può parlare.
Milanesio (PSI)
Illustro brevemente la risoluzione che
questa mattina diversi consiglieri hanno ritenuto di sottoscrivere,
perché le vicende sono note a tutti.
Qui vorrei precisare che non c'é nessuno che intende minimamente
interferire sul corso delle vicende giudiziarie che appartengono ad
una sfera che esula dalla competenza di questo consiglio e che
riguarda ambienti diversi. Qui si intende semplicemente farsi
carico in qualche modo di una situazione di disagio che si sta
verificando, perché quando accadono episodi di questo tipo, le
banche che sono quella nobile istituzione che ti offre l'ombrello
quando c'è il sole e che lo ritira quando piove, si sono comportati
conseguentemente. Per cui queste imprese che non si trovavano in
condizioni strutturali di disagio, si sono venute a trovare in
condizioni direi di disagio circostanziale, riferito a queste
circostanze.
Il tipo di intervento che si ipotizza e per cui si invita la
Giunta a prendere decisioni e provvedimenti è semplicemente quello
di concertare con la Finaosta e con le aziende che gestiscono il
credito e a cui queste imprese fanno riferimento in qualche modo,
di riaprire le linee di fido che in qualche modo sono state chiuse
o limitate. Quindi noi pensiamo che una proposta di questo tipo sia
rispettosa delle vicende giudiziarie in corso, non interferisca
minimamente con esse e tenda, lo ripeto, a dare un bicchiere
d'acqua a chi in questo momento rischia di morir di sete.
Se qualcuno muore di sete, non vorrei che questo Consiglio si
trovasse a farsene carico, perché è compito della politica farsi
carico delle situazioni di disagio sociale che si vengono a creare
nella nostra comunità e poi intervenire in modo più massiccio e con
misure di altro tipo per difendere i livelli di occupazione.
E' quindi un intervento di carattere preventivo che tende
semplicemente a garantire delle linee di fido, perché possano
essere pagati gli stipendi e i tributi relativi agli oneri sociali.
Non si vuole consentire a queste imprese di usare questi quattrini
per interventi di tipo diverso.
Si vuole tutelare quella parte dell'impresa che é rappresentata
dai lavoratori e dai dipendenti, ed evitare che si inneschi quella
spirale perversa per cui se non si pagano i contributi poi ci sono
multe su multe.
Quindi credo che sia una responsabilità del Consiglio regionale
farsi carico di queste preoccupazioni, evitando di fare
considerazioni sulla vicenda di carattere penale che non è di
nostra competenza e su cui noi rispettiamo gli ambienti che se ne
stanno occupando e qualsiasi decisione vorranno prendere.
Al Consigliere Riccarand che si preoccupa sempre che il
Consiglio regionale faccia il Consiglio regionale, dico che in
questo caso il Consiglio regionale si fa carico di un disagio
sociale che si sta manifestando prima che possa causare
ripercussioni più ampie. Si dà quindi mandato alla Giunta di
studiare e di intraprendere iniziative con la Finaosta ed intese
con le banche, in riferimento di queste imprese.
Presidente
Il Consigliere Maquignaz ha chiesto la
parola, può parlare.
Maquignaz (AI)
Brevemente per spiegare per quale motivo
ho delle grosse perplessità sull'ordine del giorno presentato dal
consigliere Milanesio e sottoscritto da altri colleghi della
maggioranza e dell'opposizione.
Dico innanzitutto che mi trovo in una situazione di difficoltà e
di disagio nell'esprimere queste perplessità - quando si tratta di
rischiare di fronte all'opinione pubblica di condurre una battaglia
antipopolare - perché potrebbe sembrare una battaglia condotta in
direzione opposta a quelli che sono e devono essere gli interessi
dei lavoratori della nostra regione. Detto questo, spiego perché io
non condivido la risoluzione non nella sostanza ma nel metodo. Non
la condivido nel metodo innanzi tutto perché certamente va bene che
il Consigliere Milanesio dica che dobbiamo tenere distinti i ruoli
della magistratura dal Consiglio Regionale dal potere esecutivo, ma
i ruoli non sono ben distinti nell'oggetto della risoluzione, mi
consenta Consigliere Milanesio, basta leggere le prime righe:
"Preso atto della situazione di difficoltà finanziarie a seguito
della vicenda giudiziaria in corso".
Ora, è da dimostrare che
la difficoltà finanziaria sia conseguente alla vicenda giudiziaria;
per questione di merito e di correttezza istituzionale e di non
confusione dei rapporti che ognuno deve svolgere è bene che questa
confusione non venga fatta.
Se - come ho già avuto modo di dire - vogliamo trovare una
solu-zione sull'ordine del giorno, allora modifichiamo questa
risolu-zione in modo tale che ognuno la possa votare, questo per
quanto riguarda il metodo. Per quanto riguarda i rapporti che
interessano il Consiglio regionale, il potere esecutivo e quello
della magistratura, come tutti noi concordiamo, sono poteri
autonomi e distinti.
Detto questo io nella sostanza sono favorevole, spero anche che
la stampa non interpreti male quello che sto dicendo, perché io
voglio ribadire che noi siamo favorevoli come gruppo degli
Autonomisti Indipendenti a mantenere gli attuali livelli
occupazionali della nostra regione, noi siamo favorevoli a
difendere gli interessi delle famiglie valdostane che sono
difficoltà; ivi comprese però quelle famiglie che sono in
difficoltà per motivi diversi. Non possiamo dimenticare ad esempio
che tantissime piccole imprese hanno avuto grosse difficoltà nella
nostra regione, sono anche fallite, a torto o a ragione.
Io credo che se vogliamo fare un provvedimento, questo
provvedimento va fatto certamente se ritenuto necessario, a favore
di grosse imprese, ma va fatto anche un provvedimento generale per
tutte le imprese che operano nella nostra regione e che per un
motivo o per l'altro si trovano in difficoltà finanziarie, perché
altrimenti se facciamo un intervento soltanto a favore di queste
imprese e lo colleghiamo all'intervento della magistratura, secondo
me questa diventa una forzatura che sul piano istituzionale non può
essere accettata e non può essere condivisa a mio avviso dal
Consiglio regionale.
Quindi ribadisco la mia perplessità e ribadisco l'invito ai
capigruppo della maggioranze e dell'opposizione a voler valutare la
possibilità di arrivare ad una risoluzione unitaria, con la quale
si inviti la Giunta regionale a predisporre un provvedimento
articolato e motivato che vada a favore non soltanto di queste tre
imprese che sono in difficoltà, ma a favore di tutte le imprese
della nostra regione che per un motivo o per l'altro hanno le
stesse difficoltà.
Nulla altro ho da aggiungere a quanto detto e spero nella
disponibilità di questo Consiglio regionale a voler valutare la
posizione di uno come me che non ha una posizione strumentale, ma
che ritiene di avere una posizione di correttezza nei confronti del
Consiglio regionale e anche nei confronti di un potere che nel bene
e nel male ha una sua autonomia diciamo operativa e rispetto al
quale, quindi, il Consiglio regionale quando pone dei provvedimenti
deve stare attento a non interferire in quella direzione.
Io chiedo ancora una volta che venga valutato da parte di tutti
la possibilità di arrivare anche insieme al collega Riccarand ad
una risoluzione unitaria approvata dall'intero Consiglio regionale
che vada a favore di tutte quelle imprese che sono in difficoltà
nella nostra regione.
Presidente
Ha chiesto la parola il Consigliere Voyat,
può parlare.
Voyat (UV)
Quando l'UV aveva presentato l'ordine del
giorno inerente all'oggetto che stiamo discutendo aveva come unica
e sola intenzione la salvaguardia dei posti di lavoro e lo
stipendio dei dipendenti. L'avevamo detto chiaramente e l'avevamo
ribadito quando le forze di maggioranza avevano presentato un
secondo ordine del giorno perché scorgevano nell'iniziativa dell'UV
mille difficoltà e vedevano delle speculazioni non molto chiare;
finalmente riconosciamo che oltre un mese fa noi avevamo visto
giusto e purtroppo avevamo detto la verità.
Ci sembrava strano notare una posizione delle forze di
maggioranza - che non volevano in nessun caso vedere impegnato il
Consiglio regionale nella discussione relativa alle difficoltà
finanziarie di queste imprese - in quanto si diceva che se
nell'ordine del giorno veniva riportato che queste imprese avevano
delle difficoltà, le banche avrebbero potuto chiudere i
finanziamenti. Ora, con cognizione di causa possiamo dire che
quando noi avevamo praticamente discusso l'ordine del giorno,
quelle iniziative erano già in corso, non si potevano evidentemente
dire chiaramente, perché erano informazioni ufficiose, ma oggi,
come dicevo con cognizione di causa, possiamo dire che già in quel
momento era in atto una certa operazione da parte delle banche.
Quell'ordine del giorno prevedeva di impegnare il Presidente
della Giunta a riferire ai capigruppo ogni qualvolta ci fossero
delle novità. I capigruppo sono stati convocati una volta ed il
Presidente ci aveva riferito qual'era la situazione e ricordo che
qualcuno presente a quella riunione aveva chiesto al Presidente
della Giunta che convocasse nuovamente i capigruppo qualora ci
fossero delle novità. Ebbene mi dispiace qui sottolineare che il
Presidente della Giunta ha disatteso quegli impegni assunti sia nel
momento in cui aveva votato l'ordine del giorno sia al momento
della relazione alla Conferenza dei capigruppo.
Evidentemente riteniamo che sia più importante per noi
consiglieri regionali prendere dei provvedimenti che non stare a
polemizzare, ma riteniamo comunque che sia giusto sottolineare
queste cose e sia giusto riconoscere che le difficoltà sono grandi
ed è giusto riconoscere che il Consiglio regionale quando vota un
ordine del giorno, vuole esserne informato. Pertanto io chiederei
votando quest'ordine del giorno che i capigruppo, prima che la
Giunta o il Consiglio prendano qualsiasi altro provvedimento, siano
convocati e siano informati sul tipo di provvedimento che verrà
preso, altrimenti è evidente che noi potremmo fare una riflessione
sulla votazione dell'ordine del giorno.
E qui voglio riprendere due cose. Con interventi finanziari
adeguati non superiori a un anno bisogna anche dire e sapere
quant'è la quantità e quali sono le condizioni ed inoltre vorremmo
anche sapere nei confronti di quali imprese; perché io sono
disposto ad accettare che ci sia un intervento finanziario nei
confronti di ditte in difficoltà, ma solo per quelle ditte che sono
residenti in Valle: non sarei disposto a prendere dei provvedimenti
finanziari a favore di quelle imprese che non hanno la residenza in
valle o la sede fiscale in Valle d'Aosta.
Credo che tutte e tre queste imprese abbiano una gran parte
delle sedi in Valle d'Aosta, ma anche per queste vorrei conoscere
di preciso la situazione al momento che si prenderà questo
provvedimento finanziario.
Secondariamente, e questa è la seconda volta che lo chiedo
all'Assessore all'Industria, vorrei conoscere in effetti quanti
sono i dipendenti interessati, perché se ci ricordiamo, al momento
della votazione dell'ordine del giorno, c'era chi parlava di 1500
dipendenti e c'era chi parlava di oltre 2000, altri di circa 1000;
ad una domanda specifica di quanti potevano essere nessuno ha
saputo darci una risposta.
Io chiedo quindi se esiste un impegno formale della maggioranza
per cui prima di prendere un provvedimento saranno convocati i
capigruppo per sottomettere o far conoscere qual'è il
provvedimento; evidentemente noi saremo favorevoli a questo ordine
del giorno e, come dicevo nello stesso tempo, vorremmo sapere quali
sono le ditte residenti in valle e quanti sono i dipendenti
interessati in questa iniziativa.
Presidente
Ha chiesto la parola il Capogruppo Bajocco,
può parlare.
Bajocco (PCI-PDS)
Questa risoluzione mi sembra sia
diversa dalle altre presentate in tutti questi anni in questo
Consiglio ed è per questo che l'urgenza mi ha trovato d'accordo:
questo provvedimento la Giunta e il Consiglio lo devono prendere.
Qui è in ballo lo stipendio di un paio di mesi di migliaia di
famiglie, vi sono famiglie che non hanno percepito lo stipendio nel
mese di novembre e dicembre e non hanno percepito la tredicesima; è
logico che tutto questo crea un forte allarmismo, una grande
preoccupazione e bisogna che ci sia qualcuno che si muova per
venire incontro a questo grande disagio.
Io mi ricordo nei tempi passati quando lavoravo alla Cogne, che
nei periodi in cui si facevano dei grandi scioperi e i lavoratori
non percepivano il denaro, quando da parte della amministrazione
comunale, dalla Regione o dalla popolazione, venivano concessi dei
contributi per la sopravvivenza di questi lavoratori, questo era
visto di buon occhio.
Mi sembra che l'Amministrazione regionale stia spendendo
miliardi, non milioni, ma miliardi per nuove fabbriche e per creare
nuovi posti di lavoro proprio per la grande crisi occupazionale che
abbiamo. Qui si parla di 1500-2000 dipendenti e ritengo quindi che
la richiesta del consigliere Voyat sia corretta, quella di sapere
quante sono le persone coinvolte.
E' per questa ragione che ho sottoscritto questa risoluzione,
non guardando nessun aspetto giudiziario perché questo non è di mia
competenza. Per conto mio l'indirizzo di questo ordine del giorno
lo vedo solo in quella direzione e cioè che l'Amministrazione
regionale vada incontro per dare un contributo e per la
sopravvivenza di queste persone. Sono d'accordo su quanto diceva il
consigliere Voyat, che la Giunta dopo aver votato questa
risoluzione e gli atti che dovrà prendere senta i capigruppo,
proprio perché noi in questo Consiglio votiamo un ordine del giorno
che è importante ed é bene che siamo informati su come vengono dati
i soldi, in quale forma e in quale modo e a quante persone, e
quante sono le persone che ne beneficeranno. Solo per questo voterò
questa risoluzione.
Presidente
Ha chiesto la parola il Consigliere
Riccarand, può parlare.
Riccarand (VA)
Io non ho sottoscritto questa
risoluzione. La ritengo strumentale, la ritengo inaccettabile così
com'è impostata, ritengo che impegnare la Giunta ad intervenire in
favore delle imprese dei gruppi Bertino, Follioley e Freydoz con
interventi finanziari adeguati e non superiori ad un anno
rappresenti un atto a mio avviso molto negativo da parte della
pubblica amministrazione.
Noi qui ci troviamo di fronte a tre gruppi imprenditoriali che
sono sotto inchiesta della magistratura con pesanti imputazioni: la
magistratura ritiene che abbiano commesso dei gravi reati proprio
nell'espletamento dei lavori, nell'aggiudicazione e nella
realizzazione di opere attinenti alla pubblica amministrazione, in
particolare l'ANAS. Quindi, imprese che non hanno avuto un
comportamento lindo e cristallino e rispetto alle quali noi invece
di approfondire per capire che cosa è successo, come si sono
comportati, invece di cercare di bloccare nuove aggiudicazioni di
lavori a queste imprese, noi proponiamo interventi a favore delle
stesse.
Io sono esterrefatto nei confronti di questa impostazione. Mi
rendo conto che c'è un bacino di voti piuttosto ampio che fa gola a
tutti e che quindi c'è una rincorsa per cercare di dimostrarsi ben
disposti nei confronti di imprese e di lavoratori, tutti quanti per
poi avere al momento buono una ricaduta dal punto di vista
elettorale. Però, se è questo il ragionamento che viene fatto, mi
sembra che siamo proprio a livelli inaccettabili.
Non sappiamo niente della situazione, l'unica cosa di cui ci
preoccupiamo è fare arrivare fonti di finanziamento. Non sappiamo
quanti sono i dipendenti, qual'è la situazione finanziaria, non
sappiamo qual'è la situazione patrimoniale. Io ho sentito fare
delle affermazioni dal Presidente della Giunta che adesso vengono
completamente smentite. Non più di un mese fa, il Consiglio e il
Presidente della Giunta disse: "ma che imprese sarebbero queste
qui, se adesso semplicemente perché viene arrestato uno dei loro
azionisti o il capo della società improvvisamente dovessero andare
in situazione di crisi?". Effettivamente che imprese sono queste
qua? Non hanno un patrimonio? Non hanno un insieme di proprietà, di
mezzi con i quali far fronte ai pagamenti di stipendi? Io non credo
che esista questa situazione, mi sembra che si voglia invece
strumentalizzare dei giusti diritti ed esigenze dei lavoratori per
ottenere altri fini che interessano invece la sopravvivenza
gigantesca di imprese che sono state gonfiate da iniezioni di
denaro pubblico
Io non ho ancora fatto in tempo ad esaminare l'elenco degli
appalti dell'Amministrazione regionale alle imprese Follioley,
Bertino e Freydoz, nell'arco dal 1985 in poi: sono trentotto pagine
ed in ogni pagina ci sono almeno 3-4 miliardi, per cui si tratta di
più di 100 o 150 miliardi. Altro che un bicchiere di acqua! Noi
abbiamo iniettato centinaia di miliardi in queste società per poi
trovarci con un comparto enormemente gonfiato e adesso,
addirittura, di fronte ad una situazione con un inchiesta della
magistratura e improvvisamente si scopre che non ci sono basi e che
non hanno neanche i soldi per pagare gli stipendi!
E noi dovremmo intervenire a favore delle imprese! Se si vuole
fare un intervento a favore dei lavoratori io sono d'accordo ma che
vada direttamente ai lavoratori, dopo che si sia accertata ogni
singola situazione, ma si intervenga a favore dei lavoratori non a
favore delle imprese. Io non sono d'accordo ad intervenire a favore
delle imprese! Ritengo che sia anche un modo da comportarsi
irresponsabile da parte dell'amministrazione regionale, per cui
voterò contro questo ordine del giorno.
Presidente
Ha chiesto la parola l'Assessore Mafrica,
può parlare.
Mafrica (PCI-PDS)
Il numero esatto dei lavoratori non è
di facile quantificazione perché si tratta di diverse imprese
alcune operanti in valle altre operanti anche fuori. Comunque mi
riservo entro questa adunanza di fornire i dati disponibili al
Consigliere Voyat.
Presidente
Ha chiesto la parola il Consigliere
Milanesio, può parlare.
Milanesio (PSI)
Sarò molto breve. Semplicemente per
dire al Consigliere Maquignaz che se ritiene che si debba togliere
il riferimento che si è fatto per dovere di cronaca, là dove si
dice
"a seguito della nota vicenda giudiziaria che ha coinvolto
i titolari dei gruppi stessi"
, noi siamo disposti a toglierlo;
era semplicemente una constatazione, un fatto di cronaca, non è una
attribuzione di responsabilità a nessuno. Se però questo può ridare
il sonno e la volontà di votare al Consigliere Maquignaz, io
propongo di togliere questa espressione per cui il primo capoverso
dell'ordine del giorno, direbbe semplicemente:
"Preso atto della
situazione di difficoltà finanziaria in cui si sono venute a
trovare le varie aziende facenti capo ai gruppi Bertino, Follioley
e Freydoz...".
Poi c'è tutta la parte successivamente
esplicativa e l'invito alla Giunta regionale di provvedere.
Ciò che vorrei ricordare a Riccarand, e poi non dico altro, è
che qui non possiamo commettere l'errore di buttare via il bambino
o l'acqua sporca, cioè, un conto possono essere le responsabilità
personali e penali di una società o di un'azienda, ma un'azienda si
compone di capitale investito, dell'attrezzatura, dei mezzi
d'opera, ma si compone anche delle maestranze e solo in questa
direzione si dice di intervenire. Si dice di intervenire per il
pagamento di stipendi e contributi previdenziali; punto e
basta.
Una lettura attenta quindi da parte del Consigliere Riccarand,
avrebbe dovuto far saltare fuori questa considerazione, quindi con
la massima serenità ci apprestiamo a votare un ordine del giorno di
questo tipo perché riteniamo di compiere il nostro dovere di
consiglieri regionali e di alleviare o di prevenire un possibile
disagio sociale che in parte c'è già e che potrebbe aggravarsi.
Concordo con le osservazioni fatte dal Consigliere Voyat circa la
opportunità che la Giunta comunichi i tipi di provvedimenti che
prenderà, perché qui si tratta di dare un mandato alla Giunta per
fare una valutazione su un'indicazione del Consiglio.
Se fossimo stati in grado di preparare una deliberazione
articolata già oggi probabilmente l'avremmo già fatta. La Giunta
valuterà con la Finaosta, con le banche, con tutti, quale tipo di
intervento si può mettere in atto: questo è il significato e
sull'urgenza mi sembra non ci sia niente da aggiungere.
Presidente
Ha chiesto di parlare il Consigliere
Maquignaz, può parlare.
Maquignaz (AI)
Condivido ed ho apprezzato la
disponibilità del Consigliere Milanesio per quanto riguarda la
prima parte della risoluzione e naturalmente accetto questa
proposta.
Io mi asterrò dalla votazione salvo che ci sia disponibilità nel
deli-berato ad aggiungere che la Giunta regionale interviene a
favore oltre che delle imprese dei gruppi Bertino, Follioley e
Freydoz anche a favore di altre imprese in analoghe difficoltà
nella nostra regione, con provvedimento da sottoporre
all'approvazione del Consiglio regionale. Si apre così un
provvedimento più generale.
Presidente
Ha chiesto la parola il Consigliere Voyat,
può parlare.
Voyat (UV)
Ringrazio i colleghi della maggioranza che
hanno accettato le nostre richieste. L'unica cosa che non mi sento
di condividere con il Consigliere Riccarand è di intervenire
direttamente presso gli operai.
Sono d'accordo e sono convinto che l'intervento deve essere
mirato al pagamento degli stipendi, delle tredicesime e degli oneri
sociali; evidentemente quella parte in cui si parla di tasse e
imposte io non la discuto, ma questo deve essere finalizzato al
pagamento degli stipendi, perché qualora questo non si verificasse,
andiamo fuori di quello che è l'intenzione del Consiglio regionale,
questo che sia chiaro.
L'avevamo detto già più di un mese fa: la nostra preoccupazione
è quella delle maestranze, dei dipendenti di queste imprese. Non
può e non deve essere la preoccupazione che quelle imprese e il
loro patrimonio domani ci sia o non ci sia più; questo non ci deve
riguardare, così come soprattutto non ci deve riguardare la
questione giudiziaria: quella è una cosa a parte e c'è chi ci
pensa.
Io dico che a queste condizioni evidentemente possiamo votare la
risoluzione ma, come dicevo, i capigruppo dovrebbero sapere pri-ma
il tipo di provvedimento che viene preso per conoscere la
quan-tità, le condizioni ed in favore di chi, e quali altre
iniziative pos-sono essere prese da parte della Giunta o del
Consiglio per favo-rire il pagamento degli stipendi dei dipendenti
di queste imprese.
Presidente
La parola al presidente della Giunta, può
parlare.
Bondaz (DC)
Gli emendamenti sono di competenza dei
consiglieri proponenti, la Giunta eseguirà ciò che decide il
Consiglio - per ovvie ragioni - noi rappresentiamo l'esecutivo.
Io non ho nessuna difficoltà a dire che valuteremo nel caso che
venga approvata questa deliberazione di convocare prima
dell'assunzione della delibera i capigruppo e se non è il caso di
fare addirittura una proposta al Consiglio per la votazione.
Presidente
Do lettura dell'emendamento scritto
pervenuto dal Consigliere Maquignaz che chiede di aggiungere al
primo capoverso dopo le parole Bertino, Follioley e Freydoz:
"e
altre imprese in analoghe difficoltà, con un provvedimento della
Giunta da sottoporre all'approvazione del Consiglio, onde
consentire alle imprese il ...".
Pongo in votazione l'emendamento appena letto.
Esito della votazione:
Presenti: 27
Votanti: 19
Favorevoli: 19
Astenuti: 8 (Agnesod, Andrione, Louvin, Marcoz, Perrin,
Riccarand, Rollandin e Vallet)
Il Consiglio approva.
Do lettura della risoluzione con l'emendamento del Consigliere
Maquignaz e con l'emendamento proposto dal Consigliere
Milanesio:
Risoluzione Il Consiglio Regionale della Valle
d'Aosta
preso atto della situazione di difficoltà finanziarie in cui si
sono venute a trovare le varie aziende facenti capo ai gruppi
Bertino, Follioley e Freydoz;
visto il documento, presentato in data 3 gennaio 1992 e recante
oltre 2000 sottoscrizioni, con il quale i dipendenti della aziende,
con le loro famiglie, esprimono la loro sentita preoccupazione sul
mantenimento dei livelli occupazionali in atto nelle varie
società;
considerato che la crisi di liquidità in cui si sono venute a
trovare le aziende non consente il regolare pagamento di stipendi e
contributi previdenziali relativo alle maestranze, così come rende
problematico il versamento dei tributi relativi agli oneri sociali,
mettendo così a repentaglio il regolare proseguimento dell'attività
produttiva delle aziende;
verificato che un intervento di assistenza finanziaria in questo
delicato frangente consentirebbe di sollecitare la disponibilità
delle banche finanziatrici dei rispettivi gruppi a partecipare a un
sindacato di finanziamento indispensabile per il superamento
dell'attuale grave momento di crisi che potrebbe avere serie
ripercussioni sul livello occupazionale regionale;
impegna
la Giunta regionale ad intervenire in favore delle imprese dei
gruppi Bertino, Follioley, Freydoz e altre imprese in analoghe
difficoltà, con un provvedimento della Giunta regionale da
sottoporre all'approvazione del Consiglio, onde consentire alle
imprese il regolare pagamento di stipendi, contributi
previdenziali, imposte e tasse, assicurando per tale via il
regolare prosieguo delle attività produttive.
Pongo in votazione la risoluzione testè letta.
Esito della votazione:
Presenti: 28
Votanti: 28
Favorevoli: 27
Contrari: 1
Il Consiglio approva.
