Classificazione
AGRICOLTURA
SANITÀ VETERINARIA E ZOOTECNIA
Zootecnia



Oggetto del Consiglio n. 2678 del 13 novembre 2012 - Resoconto
OGGETTO N. 2678/XIII - Interpellanza: "Interventi urgenti a
sostegno dei produttori di latte e delle attività agro-zootecniche
situate nei centri abitati".
Interpellanza
Preso atto che nel programma di legislatura della Giunta
regionale nel settore dell'Agricoltura, tra le priorità, la Giunta
si era impegnata a "Sostenere con forza il settore zootecnico, che
presenta e vive un momento particolarmente difficile, legato al
fatto che il prezzo del latte e dei suoi derivati (la Fontina, in
primis) non compensa gli aumenti intervenuti sui costi degli
integratori e della manodopera. Al riguardo urgono iniziative di
supporto, da inquadrarsi nel Piano di Sviluppo Rurale e volte, tra
l'altro, a valorizzare la "Fontina d'alpeggio" e la qualità del
nostro latte, con una conseguente rivalutazione di questi prodotti
dal punto di vista commerciale", e a "Ricercare adeguate ed
equilibrate soluzioni al problema della compatibilità delle
strutture agro-zootecniche situate nei centri abitati - che vanno
salvaguardate - e le esigenze della popolazione residente, anche
attraverso la definizione di norme che, nel rispetto delle
disposizioni europee e statali, riconoscano le specificità e
soddisfino i bisogni degli allevatori valdostani";
Rilevato che il prezzo del latte e della Fontina al
produttore sono in calo;
Ribadito che diventa sempre più difficile sostenere le
attività agro-zootecniche situate nei centri abitati, anche a
seguito dell'applicazione stringente delle disposizioni europee e
statali;
il sottoscritto Consigliere regionale
Interpella
l'Assessore competente per sapere se intenda intervenire con
urgenza sulle problematiche del prezzo del latte al produttore e
sulla compatibilità delle strutture agro-zootecniche nei centri
abitati.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Avviandosi la discussione del bilancio, mi è capitato di andare
a studiare alcuni documenti e l'occhio mi è caduto sul programma di
legislatura, ho trovato dei punti abbastanza interessanti che non
esito a dire che condivido pienamente oggi, come condividevo
quattro, cinque anni fa. Si metteva fra le priorità - mi piaceva
questa parola - della Giunta:
"sostenere con forza il settore
zootecnico, che presenta e vive un momento particolarmente
difficile
- siamo nel 2008 -
legato al fatto che il prezzo
del latte e dei suoi derivati non compensa gli aumenti intervenuti
sui costi degli integratori e della manodopera"
. Cos'è successo
in questi quattro anni? Sono aumentati i costi degli integratori, è
esploso il costo della manodopera ed è sceso il prezzo del latte:
esattamente il contrario di quello che si era messo fra le
priorità. In quattro anni c'è stato un lieve miglioramento? C'è
stato uno sforzo? Si è fatto qualcosina? No. La situazione è
l'opposto: sono ulteriormente peggiorate le condizioni e questo non
è soltanto imputabile ad una situazione di crisi economica, è che
non sono state fatte azioni mirate in questa direzione, azioni che
avrebbero consentito di modificare tale rapporto, perché, se noi
fino a qualche anno fa potevamo constatare una certa tenuta del
prezzo del latte, in questi mesi ne stiamo constatando invece il
calo. La situazione quindi, se si somma a tutte le difficoltà di
avere finanziamenti, le difficoltà nell'erogazione dei contributi,
il famoso verde agricolo, eccetera, veramente lascia molto a
desiderare; quindi, dal punto di vista del discorso del prezzo del
latte, ci aspetta un inverno molto rigido, più rigido delle
temperature esterne.
L'altra questione non meno superficiale, anzi di una certa
gravità, perché aveva dato adito anche nella passata legislatura ad
un dibattito molto forte con delle raccolte di firme mi pare,
perché non ero Consigliere regionale, ma come comune cittadino
ricordo un'appassionata discussione su questi temi...naturalmente
non poteva sfuggire alla Giunta di mettere fra le priorità il fatto
di
"ricercare adeguate ed equilibrate soluzioni al problema
della compatibilità delle strutture agro-zootecniche situate nei
centri abitati, che vanno salvaguardate, e le esigenze della
popolazione residente, anche attraverso la definizione di norme
che, nel rispetto delle disposizioni europee e statali, riconoscano
le specificità e soddisfino i bisogni degli allevatori
valdostani"
.
Non cito i casi particolari che ho seguito su alcune questioni
anche locali del mio territorio, dove siamo andati esattamente
nella direzione opposta: "salvati, se ne sei capace", oppure
"affonda", o addirittura "chiudi la tua azienda". Ci sono delle
realtà che sono nell'incertezza di dire: proseguo a fare
investimenti sulla mia azienda, o domani mattina mi troverò con
l'obbligo di fermare la mia attività, perché il vicino di casa
trova troppo rumoroso l'impianto di mungitura, oppure i Comuni sono
lenti nell'attivare quelle norme che consentivano ad esempio la
realizzazione di platee per chi si trova con un'azienda collocata
all'interno del Paese. Vi sono quindi una serie di situazioni che
non hanno trovato una risposta per nulla e mi dico: di solito
quando si arriva verso il finale, c'è il colpo di acceleratore e
via, penso allora che sul finale arriverà la norma che salverà
queste aziende e che consentirà di valorizzare la fontina di
alpeggio. Vediamo quali sono queste norme, si scoprano le carte del
finale di questa legislatura annunciata come quella che avrebbe
portato al rialzo il prezzo del latte e della fontina. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
I punti sono due: il primo è quello legato al prezzo del latte;
il prezzo del latte, come quello del formaggio e nello specifico
della fontina...non possiamo non tener conto che, quando parliamo
di aspetti economici di questo tipo, dobbiamo considerare che c'è
una stretta dipendenza con il libero mercato, per cui non è
possibile anche nell'ambito delle regole che vanno a prendere in
considerazione gli aiuti alle aziende prevedere aiuti diretti ai
produttori per alcuni degli aspetti produttivi: mi riferisco
all'acquisto degli integratori, ai prodotti che fanno parte
dell'alimentazione dei bovini, le azioni che sono ammissibili sono
azioni indirette, come ha detto anche lei nelle premesse. Nel corso
degli anni l'Assessorato dell'agricoltura ha provveduto, in
collaborazione con l'Assessorato della sanità e con ingenti
investimenti, a debellare le malattie infettive del patrimonio
bovino, al fine di ottenere un risultato migliorativo del latte. Il
collega Lanièce anche recentemente ha sottolineato che la
situazione è molto migliorata e questo è uno degli elementi non di
debolezza, ma di forza per le nostre aziende.
Per il discorso specifico è stata sentita la Cooperativa dei
produttori latte e fontina e il Presidente Trèves riferisce che è
in atto - questa non è una novità - una situazione critica per
tutti i prodotti alimentari non solo per il latte, ma che la
fatturazione del latte 2012 è in linea con quella dell'anno
precedente. Per quel che riguarda il prezzo del latte alla stalla,
abbiamo avuto negli anni 2008-2009 il prezzo del latte medio alla
stalla in Valle d'Aosta a 47 euro ogni 100 litri - vengono
normalmente indicati così i valori -, negli anni 2009-2010 si
attesta sui 55 euro ogni 100 litri, negli anni 2010-2011 a 51,24;
questi sono dati che possono essere interessanti per avere un
riferimento medio. Do anche alcuni dati di altre Regioni: la
Lombardia nel 2012 ha un valore medio al prezzo alla stalla di
38,46, la Baviera 32,78; Rhônes-Alpes 32,03.
La cosa più importante comunque è che possiamo agire
indirettamente anche attraverso la promozione e ogni attore
partecipante alla filiera ha le sue competenze e anche la
possibilità di fare le sue scelte. Il Consorzio di tutela del
prodotto fontina ha attualmente in esame e sta valutando la
possibilità di distinguere il prodotto di alpeggio rispetto al
prodotto dei caseifici di fondovalle; evidentemente questa non è
un'azione facile da intraprendere, perché bisogna esaminare bene
quelle che possono essere le ricadute in positivo, ma a volte anche
in negativo sull'organizzazione delle nostre aziende.
Per quel che riguarda la compatibilità delle strutture
agro-zootecniche nei centri abitati, qui bisogna sgombrare il campo
da degli approcci che vanno dietro magari al tema del momento.
Giustamente il collega Donzel ha richiamato, definendolo
appassionata discussione, il caso Cimberio, quello che aveva
portato la raccolta di oltre 3.000 firme a sostegno di un'azienda
interessata da diverse problematiche, un'azienda presente in un
centro abitato. Questo caso ha avuto grande rilevanza a livello
mediatico, ha coinvolto tutta la Regione, c'erano raccolte firme in
occasione di manifestazioni, c'era un po' di tutto. A volte più che
un'appassionata discussione, era un'appassionata
strumentalizzazione, perché molto spesso, quando ci sono dei temi
puntuali, poi portano a questi aspetti. Nel caso specifico i nostri
tecnici avevano individuato delle soluzioni nell'ambito di quello
che si può fare in un centro storico, nel caso specifico hanno
individuato per quella azienda, come per tante altre nel centro
storico, degli interventi che potevano essere attivati per
rientrare nella possibile convivenza fra chi esercita l'attività
agricola e chi vive nelle vicinanze dei locali dove si svolge
questa attività. Il tema più discusso era quello legato alla
gestione dei reflui zootecnici, sappiamo che, se anche le aziende
zootecniche possono esercitare la loro attività nei centri abitati,
però una parte della loro attività deve essere localizzata
all'esterno e la gestione dei reflui zootecnici deve essere
opportunamente gestita all'esterno del centro abitato, con delle
distanze che sono previste nelle norme urbanistiche dalla legge
urbanistica e dai piani regolatori che le devono recepire: i famosi
40 metri delle platee che giornalmente devono essere raggiunte dai
reflui. Nella stalla, nel caso specifico, ma vale anche per le
altre aziende, si deve garantire il benessere animale, quindi la
necessità di avere una distribuzione di acqua in alternativa
all'abbeveratoio, una pratica che nel caso specifico era stata
consigliata per quella azienda, ma vale anche per altre. Iniziative
quindi pratiche e dirette, che nel caso della petizione non erano
state considerate inizialmente in quanto si parlava di attacco
all'agricoltura e dei massimi sistemi; alla fine si è entrati nel
merito e si sono individuate delle soluzioni.
Per quanto riguarda il compito dei nostri uffici che collaborano
con le amministrazioni comunali per la predisposizione dei piani
regolatori e nel momento in cui questi vengono presentati al loro
esame, si danno delle precise indicazioni per le aziende in centro
storico. È previsto il loro mantenimento purché vengano rispettati
i requisiti igienico-sanitari e venga rispettata la corretta
gestione dei reflui, che può essere gestita non solo a livello
aziendale, perché da alcuni anni è possibile, aderendo ad appositi
bandi, da parte delle amministrazioni comunali realizzare delle
platee di stoccaggio dei reflui zootecnici ad uso pluriaziendale. È
il caso recente di Pollein e di Issime, realizzazioni in corso,
quindi non è necessario delocalizzare l'azienda. In ultimo, nel
momento in cui si vuole delocalizzare l'azienda nel suo complesso,
sono previste delle agevolazioni per il dimensionamento aziendale,
per fare strutture nuove nella giustificazione aziendale per quel
che riguarda il rapporto degli UBA con il terreno coltivato, quindi
agevolazioni anche in questo senso. Le opportunità ci sono e
naturalmente devono essere attivate tutte le iniziative del caso,
poi la coesistenza può dare dei problemi, ma questi sono da gestire
caso per caso.
Presidente
- La parola al Consigliere Donzel.
Donzel (PD)
- Lei è stato molto gentile, Assessore, a
fornirmi dei dati, anch'io sono andato a guardare qualche dato sul
prezzo del latte e ho fatto un confronto, perché quando lei ha
ereditato il prezzo del latte valdostano nel 2008...vedo che scuote
la testa e dice già di "no", non ha ancora sentito cosa devo dire,
mi lasci parlare...lei è arrivato a fare l'Assessore per la seconda
volta nel 2008 ed esisteva un prezzo del latte in Valle
d'Aosta...sono andato a verificare qual era il rapporto allora fra
il latte della Valle d'Aosta e il latte della Lombardia e il latte
della nostra Regione aveva già una soglia più alta. Non è che nel
2008 il latte valdostano era pagato alla stalla come il latte della
Lombardia, aveva già un vantaggio, perché è un latte di montagna di
qualità che serve a produrre un prodotto tipico come la fontina,
perché, se fosse venduto solo come latte sfuso, non ci darebbe
nessun vantaggio. Sono andato a vedere i prezzi del latte in
Lombardia, in Baviera, chi va su internet ormai clicca e vede come
funziona e i prezzi del latte sono cresciuti secondo l'andamento
del mercato, come ha detto lei. Il prezzo del latte valdostano ha
seguito paro paro quello che succedeva dalle altre parti: è andato
su quando saliva anche in Lombardia e fuori dalla Valle, adesso che
sta scendendo anche lì scende anche in Valle d'Aosta.
Mi spieghi allora qual è stata la sua azione per dire che qui
abbiamo fatto delle azioni specifiche. Lei mi parla di una cosa che
è il risanamento del bestiame, il latte di qualità, che non posso
che convenire con lei, ma è in atto da almeno 30 anni questa cosa,
non è una novità!
Lei ha messo cinque priorità e delle due che ho portato
all'attenzione qui non c'è stata nessuna azione innovativa.
L'azione del risanamento del bestiame è un'azione risaputa, che
porta avanti il suo collega, non è una sua azione specifica
condotta; lì sotto la voce "agricoltura" c'era:
"bisogna
intervenire per migliorare il prezzo del latte e il rapporto fra il
prezzo pagato alla stalla e i costi"
. Io allora le ripeto che
durante questi quattro anni l'obiettivo è totalmente mancato,
perché siamo andati in peggioramento rispetto alle soglie di inizio
e alle soglie finali.
Per quanto riguarda le azioni messe in campo per risolvere i
problemi, gira gira di tutte queste grandi azioni, quello che lei
chiama un dibattito, che magari è stato strumentalizzato e per
certi versi alle volte ha avuto quegli aspetti...ma lo sa che in
questi quattro anni siamo rimasti fermi alla questione Cimberio?
Lei oggi ci ha portato come unico caso di intervento che si può
fare, ma si poteva fare anche prima, il caso della
razionalizzazione delle platee, esattamente uno degli aspetti del
caso Cimberio, cioè per quattro anni siamo rimasti lì? Ha citato il
caso di Issime, progetto già avviato da tempo, quindi non è
qualcosa in cui si è intervenuti in questa legislatura in modo
specifico e il caso di Pollein, caso che da quattro anni si
trascina, mentre altri casi che sono stati sottoposti
all'attenzione della Giunta da due anni sono stati assolutamente
inosservati!
Le dico chiaramente cosa fanno i Comuni. Pollein aveva delle
proprietà in zone idonee e ha provveduto a dare corso ad un
progetto; i Comuni che non hanno zone idonee a dare corso ad un
progetto dicono: "se non ho i terreni, cosa posso fare?". Allora
questo è andare incontro alle aziende? È lo scaricabarile:
l'agricoltore va dall'Assessore, l'Assessore dice: "vai dal
Comune", l'agricoltore va in Comune e il Comune gli dice: "io non
ho le proprietà, chiedilo alla Regione", la Regione dice: "non è
mia competenza". È lo scaricabarile e il punto finale di due
priorità assolute è zero!
