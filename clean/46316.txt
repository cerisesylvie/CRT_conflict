Classificazione
ISTRUZIONE PUBBLICA



Oggetto del Consiglio n. 2774 del 28 settembre 2023 - Resoconto
OGGETTO N. 2774/XVI - Interpellanza: "Intendimenti del
Governo regionale circa la formulazione di indicazioni per la
revisione dei settori artistico disciplinari all'Istituto Musicale
Pareggiato".
Bertin (Presidente) -
Riprendiamo. Siamo al punto n. 32
dell'ordine del giorno.
Si è prenotato per illustrare l'interpellanza il Vicepresidente
del Consiglio Sammaritani, ne ha facoltà.
Sammaritani (LEGA VDA) -
Torniamo a parlare di Istituto
Musicale Pareggiato della Valle d'Aosta con riferimento a due
deliberazioni. Vista la deliberazione del Consiglio di
amministrazione dell'Istituto, la n. 21 del 20 luglio del 2023, con
la quale si determina la facoltà assunzionale per l'anno accademico
2023-2024 e in cui si individua il fabbisogno in cinque cattedre
per la copertura a tempo indeterminato di cinque posti per il
profilo docente di prima fascia (quindi, copertura di posti a tempo
indeterminato).
Vista poi la delibera n. 2 del giorno successivo, del 21 luglio
del 2023, con la quale il Consiglio accademico dell'Istituto
Musicale Pareggiato individua i settori artistico disciplinari per
la copertura di quei cinque posti di profilo docente prima fascia,
nell'anno accademico 2023-2024, tramite procedura concorsuale
pubblica per titoli ed esami, ed esaminate le motivazioni di questo
atto deliberativo del Consiglio accademico, con cui si individuano
i settori, interpelliamo il Presidente della Regione o l'Assessore
competente per sapere quale sia negli ultimi dieci anni scolastici
il numero degli allievi iscritti per ciascuna cattedra e il numero
dei diplomi assegnati per ciascun anno in ciascun corso di diploma
attivato; se il Governo regionale abbia preso in esame le
motivazioni della delibera n. 2 del 21 luglio 2023 del Consiglio
accademico - cui abbiamo fatto sopra riferimento - e, per quanto di
competenza, se li ritenga pienamente condivisibili. Infine, in caso
di risposta negativa, se sia intenzione del Governo fornire
all'Istituto indicazioni per effettuare una revisione
dell'individuazione dei settori artistico disciplinari di cui alla
deliberazione in questione.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Come le ho già anticipato,
siccome l'interpellanza è pervenuta presso i nostri uffici lunedì
pomeriggio della settimana scorsa e noi l'abbiamo trasmessa il
giorno dopo, il Conservatorio, dopo aver verificato con i suoi
uffici, ci ha comunicato di non essere in grado di fornire tutte le
informazioni richieste per tempo; il che significa, per oggi.
Preciso che sul sito del Conservatorio sono disponibili, tra
molti altri, i dati riferiti al numero degli allievi iscritti per
ciascuna cattedra e il numero dei diplomi assegnati negli ultimi
sette anni accademici - non scolastici, mi precisano, in quanto il
Conservatorio è un Istituto di alta formazione, quindi di livello
tipo universitario -, ossia dal 2015-2016 al 2021-2022.
Per gli anni accademici precedenti, quindi anche per i tre
mancanti per arrivare al numero di dieci richiesti
nell'interpellanza, come le ho accennato prima a voce, i dati
disponibili sono solamente su carta, quindi sono stati già
archiviati. La relativa ricerca risulta assai macchinosa per lo
stesso Conservatorio, ma mi garantiscono che ci stanno lavorando,
quindi quanto prima mi forniranno i dati richiesti, che provvederò
a trasmetterle.
Per quanto riguarda poi i sette anni accademici di cui sopra,
quelli appunto disponibili sul sito, il numero complessivo dei dati
richiesti ammonta a circa 600, tenendo conto anche del fatto che
per ogni anno accademico i corsi da prendere in considerazione sono
sia i triennali che i biennali, di conseguenza - come le ho
accennato - il Conservatorio non ha avuto modo di procedere ad un
triage
definitivo ma ci sta lavorando e quindi anche questi
glieli fornirò a breve. Ci teniamo in contatto per questo.
Per rispondere alla domanda n. 2 (se il Governo regionale abbia
preso in esame le motivazioni della delibera 2 del 21 luglio 2023
del Consiglio accademico e, per quanto di competenza, se le ritenga
pienamente condivisibili), premetto che, con riferimento alle
cinque cattedre che il Conservatorio intende mettere a concorso e i
relativi settori artistici disciplinari, la disciplina delle
procedure concorsuali è contenuta nel decreto del Ministero
Università e Ricerca n. 180 del 29 marzo 2023, recante "Criteri,
modalità e requisiti di partecipazione alle selezioni pubbliche di
docenti AFAM per titoli ed esami", in cui, al comma 2 dell'articolo
1, si fa esplicitamente riferimento alla sua applicabilità
all'Istituto superiore di studi musicali della Valle d'Aosta.
In particolare, il comma 5 dell'articolo 2 del suddetto decreto
attribuisce al Consiglio accademico la competenza di individuare
quali cattedre coprire una volta definita la capacità
assunzionale.
Conseguentemente, il Conservatorio, nell'ambito della propria
autonomia didattica ed organizzativa, riconosciuta ai sensi di vari
fonti statali - quindi dalla legge 508/1999, il Decreto legislativo
136/2007, che ribadiscono l'autonomia didattica ed organizzativa,
poi la legge regionale 22/2012 - ha approvato, attraverso il
Consiglio accademico, la delibera n. 2 del 21 luglio 2023 nelle
premesse della quale ha specificato le motivazioni a sostegno
dell'individuazione dei settori artistico disciplinari per la
copertura a tempo indeterminato di cinque posti, come lei ha prima
accennato, per il profilo di docente di prima fascia. Le
motivazioni sono sostanzialmente riconducibili nel merito - almeno
queste sono le motivazioni che sono fornite nella deliberazione - e
sono verifica delle cattedre vacanti, andamento del numero
dell'iscrizione degli studenti e conseguente proiezione futura,
considerazione delle cattedre ricoperte da più tempo con incarichi
a tempo determinato (perché, come lei sa, il ricorso al tempo
determinato, fino al concorso, è la prassi), peculiarità di alcune
scuole strumentali proprie della Valle d'Aosta come quella di
fisarmonica, carattere fondamentale di scuole strumentali come
quelle di pianoforte e strumenti a percussione per l'impianto
strutturale di un'istituzione di alta formazione; e poi
inderogabilità nella stabilizzazione della cattedra di teoria
dell'armonia e analisi, in quanto settore e campo disciplinare
trasversale a tutti i piani di studio dei corsi di diploma
accademico di primo e secondo livello.
Lei mi chiede, in caso di risposta negativa, se sia intenzione
del Governo fornire all'Istituto indicazioni per effettuare una
revisione dell'individuazione del settore artistico disciplinare di
cui alla deliberazione in questione.
Non ritengo, stante l'
iter
sopra descritto, di poter
entrare nel merito delle motivazioni suddette - poi lei lo sa bene,
avendo occupato per un certo periodo il posto di Assessore
all'istruzione - deliberate da organi sovrani. Lei sa bene come
funziona l'alta formazione di livello universitario e, per quanto
mi riguarda, io non intervengo al di fuori delle mie
attribuzioni.
Non ritengo, pertanto, allo stato attuale, di poter influire, di
dover influire, nel percorso di revisione dei settori artistico
disciplinari così come individuati dal Consiglio accademico del
Conservatorio, anche in considerazione del fatto che risultano
essere state rispettate tutte le norme in materia.
Le posso dire che vi sono comunque delle franche interlocuzioni
con i vertici del Conservatorio per approfondire ulteriormente le
motivazioni che hanno determinato le richieste assunzionali.
Presidente -
Replica il consigliere Sammaritani, ha
facoltà di intervenire.
Sammaritani (LEGA VDA) -
Grazie Assessore per le
risposte, anche se incomplete, mancando dei dati che avevo chiesto,
in quanto sono un presupposto fondamentale per poter dare un quadro
compiuto di questa vicenda.
Ora lei è subentrato all'assessore Caveri che credo con sollievo
si sia tolto questo problema del Conservatorio regionale, non ho
dubbi. Lui non ce lo dirà mai, ma è così sicuramente, quindi queste
interlocuzioni d'ora in poi continueranno fra me e lei in questo
Consiglio.
Questo è un tema molto delicato, perché è delicato forse quanto,
seppur in modo più ridotto, la questione famosa della misteriosa
statizzazione mai avvenuta e per cui non abbiamo mai capito né chi,
come, quando e soprattutto perché non sia stata fatta qui in Valle
d'Aosta. Questa dei numeri potrebbe essere una delle spiegazioni,
ma è proprio di numeri che parliamo, perché anche a proposito dello
stabilire se una cattedra è da affidare a tempo indeterminato o
determinato, naturalmente sono scelte molto importanti, perché una
cattedra costa tanto: adesso io faccio un calcolo proprio a spanne,
quindi potrei sbagliare anche di parecchio, ma costerà 50-60 mila
euro all'anno, sicuramente, fra tutto (stipendi, accessori,
contribuzioni e via dicendo), quindi si tratta di cifre molto
importanti.
E pensiamo che non si può calcolare soltanto sull'anno, perché
una cattedra a tempo indeterminato può durare 10, 20, 30 anni, in
base anche alla carriera del docente, quindi stiamo parlando, in
certi casi, anche di milioni di euro: non si tratta di una scelta
banale. È per questo che, pur stabilendo che è giusto stabilizzare
certi tipi di situazione, bisogna scegliere accuratamente quali
stabilizzare e quali no. Secondo me il nodo centrale della
questione è proprio sulle motivazioni.
Io ho trovato che la delibera del Consiglio accademico non sia
perfettamente motivata, perché lei ha accennato a quali siano stati
i presupposti, però mi deve consentire di rilevare che uno di
questi presupposti, che credo sia il presupposto fondamentale che
lei ha citato, in realtà nella delibera non c'è, cioè quella del
numero dei frequentanti. È per questo che il presupposto
fondamentale era proprio quello e stava in cima alle mie domande,
perché in realtà la delibera del Consiglio accademico dice:
"Considerato che le cattedre da più tempo ricoperte con incarichi a
tempo determinato sono le seguenti: fisarmonica, strumenti a
percussione, pianoforte 1 e teoria dell'armonia" e poi fa altre
considerazioni che lei giustamente ha citato, ma non c'è quella del
numero degli studenti. Io credo che invece il numero degli studenti
sia fondamentale. Peraltro, a ben guardare, in questi periodi di
vacanza, chiamiamoli così, delle cattedre a tempo indeterminato,
quella di fisarmonica risale addirittura al 2014-2015, le altre
sono tutte molto più recenti, quindi sono vacanti da molto meno per
motivazioni anche diverse se non ricordo male.
Quindi forse se quella di fisarmonica dal 2014-2015 non c'è, ci
sarà un motivo, e forse è proprio quello uno dei motivi al
contrario per stabilire che forse non c'era necessità, credo io, di
metterla a concorso per il tempo indeterminato. Poi, non avendo i
numeri, non posso fare un ragionamento compiuto. Lo valuteremo
quando i numeri li avremo. È chiaro che però le motivazioni,
secondo me... Sicuramente è valida quella in ordine alla teoria
dell'armonia e analisi: è materia trasversale, quindi giustamente
ci deve essere ed è giusto anche che abbia una cattedra a tempo
indeterminato, quindi la copertura, continuità, tutto giusto. Sulle
altre, in particolare quella di fisarmonica, ho dei forti dubbi,
perché vorrei sapere esattamente quanti sono i partecipanti al
corso e quanti sono i diplomati negli anni, perché è da lì che si
deve capire se vale la pena mettere a concorso una cattedra a tempo
indeterminato, perché - come dicevo - questo si riflette sui costi
nel tempo, quindi si tratta di programmazione e non si tratta di
emergenza.
È importante Assessore, visto che il nostro dialogo
probabilmente è su questi temi e andrà avanti ancora per la
Legislatura: lei vigili; è vero che non deve interferire, ma vigili
attentamente.
