Classificazione
ATTIVITÀ CULTURALI
ENTI LOCALI



Oggetto del Consiglio n. 2939 del 22 novembre 2023 - Resoconto
OGGETTO N. 2939/XVI - Reiezione di mozione: "Avvio di un
percorso culturale e amministrativo che conduca alla dedicazione di
Aosta quale "Capitale dell'Alpinità"".
Bertin (Presidente) -
Consigliere Distort, a lei la
parola per l'illustrazione.
Distort (LEGA VDA) -
Domenica 22 scorso si sono concluse
le celebrazioni del Centenario della Sezione dell'Associazione
nazionale Alpini valdostani, il XXV raduno del Primo Raggruppamento
Alpini, coronato con la sfilata dei vari reparti nella mattinata di
domenica. Migliaia di penne nere sono giunte da Piemonte, Liguria e
Francia e hanno reso onore a quel senso di appartenenza ai reparti
alpini che connotano da sempre gli Alpini in armi e in congedo,
mantenendo forti i vincoli di fratellanza nati dall'adempimento del
comune dovere verso la patria. Le manifestazioni hanno dimostrato
che lo spirito alpino non è sentito solamente da chi è Alpino, sia
in armi che in congedo, ma è profondamente sentito dalla
popolazione che ha partecipato ai vari appuntamenti con entusiasmo
e chi c'era l'ha percepito, l'ha sentito, l'ha toccato con mano.
Allora questo fatto conferma quanto i valori che caratterizzano gli
Alpini siano parte integrante della coscienza collettiva della
nostra comunità valdostana. La storia degli Alpini, nell'identità
culturale e sociale del territorio valdostano, non è solo storia
del mondo militare, perché tra gli Alpini e la Valle d'Aosta si è
tessuto un legame genetico al punto che possiamo riconoscere
nell'Alpinità l'anima stessa della comunità valdostana e lo
dimostra sia la morfologia del nostro territorio regionale, per la
maggior parte montuoso, sia per il fatto che ogni famiglia
valdostana può contare almeno un Alpino tra i propri membri in vita
o andati avanti. Questo fatto non è retorica, questo fatto è di
estrema importanza, in particolare in un'epoca come la nostra nella
quale assistiamo a un sistematico smontaggio e annullamento
dell'identità in nome di un globalismo, non solo commerciale, ma
fondamentalmente culturale, finalizzato a generare una società
liquida, in cui non ci riconosciamo assolutamente, e confusa, senza
più miti, senza più simboli. Proprio qui, proprio in questo
contesto, diventa ancora più importante affermare punti di
riferimento con la coscienza collettiva di un popolo, non ci
stancheremo mai di dirlo.
Ho usato il termine "Alpinità" prendendo spunto dalle
riflessioni contenute nella pubblicazione recentemente presentata
in occasione del Centenario dell'Associazione Nazionale Alpini: "In
marcia per un altro secolo". Non sto facendo pubblicità benché noi,
come Ufficio di Presidenza, abbiamo sostenuto con convinzione il
sostegno a quest'iniziativa tra le varie iniziative, perché
ovviamente questa pubblicità non è necessaria, è un libro che parla
da solo. L'autore cita proprio il termine "Alpinità" e, tra
l'altro, detto termine io sono andato a cercare come la Treccani lo
definisce: "Sinonimo femminile, l'essere e il sentirsi Alpino,
ossia appartenente alla specialità degli Alpini per aver svolto
servizio militare nelle truppe alpine dell'Esercito Italiano o in
quanto familiare di un Alpino per condividerne la storia, le
tradizioni e i valori"; questa è la citazione della Treccani.
Allora perché Aosta? Perché se si parla di Alpini, gli Alpini
sono distribuiti, tra l'altro, non solo su tutto l'arco alpino ma
anche in altre parti del territorio nazionale. Il 15 ottobre 1872 a
Napoli il Re Vittorio Emanuele II firmò il decreto 1056 che
costituì le prime quindici compagnie alpine; da allora i soldati di
montagna italiani destinati alla difesa delle Alpi crebbero
rapidamente in numero e furono organizzati in battaglioni e
reggimenti che lungo un secolo e mezzo avrebbero partecipato in
prima linea a tutte le principali campagne militari, oltre che alle
operazioni di soccorso alle popolazioni colpite da calamità
naturali.
Nemmeno un anno dopo da questo decreto del 1872, due di queste
quindici compagnie alpine vengono dislocate in Valle d'Aosta; si
tratta dell'VIII Compagnia, che verrà dislocata ad Aosta nella
Caserma Challant e la IX Compagnia, che verrà dislocata al Forte di
Bard. In seguito, nel 1887, viene inaugurata la nuova Caserma degli
Alpini intitolata più tardi al Capitano Aldo Beltricco e sede poi
del Battaglione Aosta, inizialmente denominato "Battaglione Valle
d'Aosta". Poi nel 1934 arriverà ad Aosta il IV Reggimento Alpini e
sarà inaugurata la Scuola militare centrale di alpinismo, definita
dall'allora presidente nazionale dell'Associazione nazionale Alpini
Angelo Manaresi, una vera e propria università della montagna.
Sempre Manaresi definiva la Valle d'Aosta su di un numero della
rivista "L'Alpino" la Valle più alpinistica d'Italia, forse
d'Europa, dominata dal Paradiso, dal Bianco, dal Rosa e dal
Cervino, un'assise di grandi Signori che non ha eguali al mondo.
Aggiungo a questa breve storia che l'unica specialità militare che
forma soldati in Valle d'Aosta, dall'Unità d'Italia ad oggi, è
rappresentata dagli Alpini. La Valle d'Aosta è l'unica Regione che
li forma e quindi le caserme degli Alpini presenti storicamente in
Valle d'Aosta sono caserme di addestramento e sono le uniche
caserme di addestramento e l'unica Regione che condivide una sola
specialità militare: ecco perché l'autore del libro che ho citato
"In marcia per un altro secolo" conclude: "Gli abitanti della più
piccola Regione d'Italia devono essere orgogliosi di essere
Valdostani"; ecco perché Aosta merita il titolo di "Capitale
dell'Alpinità d'Italia" o "Capitale italiana dell'Alpinità". Una
riflessione che noi abbiamo ritenuto particolarmente interessante
da presentare all'attenzione del Consiglio.
Alla luce di queste riflessioni, noi con questa mozione
chiediamo al Governo regionale di avviare un percorso culturale e
amministrativo, con le necessarie interlocuzioni tra i vari
soggetti competenti che, attraverso la declinazione del carattere
di Alpinità, proveniente dal legame con le truppe alpine, conduca
la dedicazione del capoluogo della Regione Valle d'Aosta quale
"Capitale dell'Alpinità". Come sempre noi non vogliamo mettere alle
corde il Governo, noi vogliamo essere da stimolo e vogliamo anche
aprire le porte a sani e virtuosi meccanismi di
incipit
, noi
chiediamo di avviare qualunque percorso, per quanto lungo si
compie, parte tutto dal primo passo e noi chiediamo questo primo
passo.
Vorrei, a scanso di equivoci, soltanto precisare due aspetti
importanti ancora: il primo, l'intitolazione di Aosta come
capoluogo regionale, non come capoluogo cittadino, quale "Capitale
dell'Alpinità" non è un fatto formale, non è un fatto simbolico,
tanto meno un fatto retorico, non è un inchino istituzionale agli
Alpini. Da Alpino, con un certo orgoglio, posso dirvi: "Non ne
abbiamo assolutamente bisogno, non c'è assolutamente bisogno"
perché l'identità, la presenza, il peso nell'ambito della nostra
comunità dell'identità alpina parla da sola. Qua invece il discorso
è diverso, perché se ne parla nel Consiglio regionale? Il discorso
è completamente diverso, ed è il secondo punto di precisazione:
perché questo esprime una progettualità. Questa visione esprime la
progettualità, cioè la capacità, l'opportunità di accrescere il
ruolo istituzionale della nostra Regione e quindi di poter generare
ricadute altrettanto importanti in ogni settore amministrativo,
culturale ed economico dato dall'effetto di immagini che comporta
questo legame. Questa per noi è visione strategica, è capacità di
valorizzazione delle nostre peculiarità, questa per noi è
un'opportunità da non perdere.
Presidente -
La discussione generale è aperta. Qualcun
altro vuole intervenire? Se non vi sono interventi, chiudo la
discussione generale. La discussione generale è chiusa.
Per il Governo, ha chiesto la parola il Presidente della
Regione.
Testolin (UV) -
Approfitto della presentazione di questa
mozione, peraltro presentata dal collega Distort con il piglio di
chi ama quello che rappresentano gli Alpini e che è un sentimento
assolutamente condiviso. Ci troviamo infatti molto sovente
nell'accompagnare le manifestazioni che gli Alpini propongono e le
attività che svolgono sul nostro territorio a beneficio di
un'intera popolazione, quindi questo è sicuramente un sentimento e
una dimostrazione della vicinanza agli Alpini. Questa mozione ci dà
anche la possibilità di ringraziare per il lavoro svolto per
arrivare alla manifestazione dalla quale questa mozione è
scaturita, e di un confronto con gli Alpini che è sempre molto vivo
e proattivo, nel senso di stimolo reciproco per la vicinanza al
nostro territorio.
Credo però che nell'ordine delle cose, quando si coinvolgono
delle associazioni come quella degli Alpini, la prima cosa da
manifestare è il rispetto verso dei percorsi che non possono che
essere condivisi con loro ed è stata mia premura a questo proposito
condividere questa mozione con il Presidente dell'Associazione in
modo da, laddove fosse necessario, sottolineare le priorità e le
peculiarità del mondo dell'Alpinità, del mondo degli Alpini. Un
mondo degli Alpini che si riconosce innanzitutto nel rispetto e nel
senso del dovere, un rispetto che è nei confronti di tutti gli
Alpini indistintamente, che siano di Aosta, di Bolzano, di
Avellino, degli Appennini, piuttosto che delle Alpi, perché quello
che accomuna gli Alpini da sempre è questo spirito solidale e di
fratellanza che unisce famiglie, popoli, territori.
Sinceramente nell'individuare la positività della proposta e
nelle parole del relatore, un senso di valorizzazione, che non
vuole andare a creare degli scompensi o delle situazioni di
premialità rispetto ad altri territori, ma siamo più propensi a
ritrovarci in un sistema dove Aosta e la Valle d'Aosta nel suo
insieme rappresentano già di fatto l'Alpinità nella sua versione
più importante, più vera e più sentita.
Il nostro territorio 100% montano ci porta ad avere un approccio
verso questo tipo di caratteristiche, verso le attività svolte
dall'Associazione e dagli Alpini in armi, qualcosa che non è
evidentemente spendibile in altri territori, in altre realtà dove
magari questo contesto è un po' più distante, ma rimane lo spirito
di condivisione, di accoglienza, che è uno spirito che non vuole
andare a fare delle classifiche, non vuole apporsi davanti ad altri
e penso anche che non spetti alla politica intromettersi in certi
percorsi. Penso piuttosto che la politica e l'Amministrazione
debbano collaborare per accompagnare uno sviluppo delle idee
alpine, di Alpinità, all'interno delle nuove generazioni, delle
scuole, della popolazione, di contesti che possano continuare a
valorizzare, anche in un futuro, le prerogative che sono sempre
state portate avanti dagli Alpini. In questo senso, per il rispetto
che nutriamo nei confronti di quest'istanza, proponiamo il ritiro
di quest'iniziativa, impegnandoci, come abbiamo fatto fino ad ora,
per collaborare e per lavorare assieme agli Alpini. Continuare una
serie di iniziative solidali, di vicinanza alla popolazione, che
vanno dall'attivarsi, così abbiamo già fatto assieme anche alle
altre Regioni italiane, è questo da sempre il senso di solidarietà
e di unione, per un reinserimento degli Alpini, ad esempio, nel
percorso di protezione civile, uno di quelli più sentiti e che una
norma nazionale in questo momento impedisce di portare avanti,
vicini nell'organizzare e nel sostenere piccole e grandi iniziative
che sul nostro territorio portano a raccolte fondi da devolvere
alle associazioni di volontariato che sono molto vicine a questo
mondo e che a questo mondo devono molto.
Persone che si ritrovano nell'Alpinità anche quando gli Alpini
partecipano alla colletta alimentare, come è successo in questi
giorni, con la loro presenza dimostrano un'attenzione importante al
prossimo e al più debole. Alpini che ci rappresentano e che ci sono
vicini e ai quali dobbiamo rimanere vicini nell'organizzazione di
manifestazioni sportive, che ci permettano di dare lustro alla
nostra Regione anche in questo contesto e di valorizzare in maniera
ancora più importante le loro caratteristiche. Alpini che si
prestano a delle attività con i bambini, con i ragazzi anche più
piccoli per trasmettere delle buone pratiche e di sostegno anche
alle famiglie nel momento in cui questi ragazzi escono da scuola o
per garantirne la sicurezza.
In tutti questi percorsi, come altri percorsi di valorizzazione
della storia alpina che ha caratterizzato il nostro territorio, noi
ci saremo ma chiediamo veramente di voler acconsentire a fare un
percorso che non sia caratterizzato da passi in avanti che possano
essere poco consoni alle caratteristiche di solidarietà soprattutto
del nostro territorio, ma che cerchino di valorizzarlo sempre di
più perché sia sempre più riconosciuto come un territorio di
riferimento, al pari di altri che potrebbero, magari, vedere in
questo passo avanti qualcosa di poco edificante, cosa che noi non
vogliamo, cosa che noi vogliamo evitare, proprio per il rispetto
che gli Alpini ci insegnano e ai quali dobbiamo, a nostra volta,
rispetto.
Presidente -
Consigliere Distort, a lei la parola.
Distort (LEGA VDA) -
Grazie Presidente della Regione per
le sue parole che condivido pienamente. Le sue parole sono
perfettamente contenute nella visione che io propongo. L'unico
problema è che le sue parole hanno un confine, cioè si ferma tutto
nel momento in cui, mi permetta di sottolineare, non viene capita
la portata dell'iniziativa, perché non si tratta di fare un
ossequio agli Alpini, non c'è nessun bisogno di fare un ossequio
agli Alpini, come dicevo prima, parlano da soli, l'attività degli
Alpini parla da sola. Le medaglie che sono affisse sui labari
parlano da sole, la professionalità delle truppe alpine parla da
sola.
Il fatto che tra i reparti militari attualmente scelti dai
volontari spicca proprio la specialità degli Alpini parla da solo.
Allora qual è la visione che manca rispetto a quanto ha espresso
lei, Presidente? La visione che manca è invece di percepire una
peculiarità della nostra Regione, saperla declinare e gestirla come
opportunità.
Facciamo un esempio: siamo d'accordo che in Valle d'Aosta noi
possiamo contare il Monte Bianco, il Monte Rosa, il Cervino, il
Gran Paradiso. Siamo tutti d'accordo? Ma in realtà non sono nostri,
non sono completamente all'interno del territorio perché noi
sappiamo che sul crinale passa il confine, passa il confine con la
Francia, passa il confine con la Svizzera, passa il confine con il
Piemonte, eppure noi ci sentiamo depositari, eppure noi lo vogliamo
declinare, eppure dal punto di vista turistico noi lo usiamo come
immagine, dal punto di vista dell'imprenditoria della gestione
dell'amministrazione della Regione, perché voi siete imprenditori,
voi siete
manager
ad alto livello, questo è chiesto a una
Giunta, questo è chiesto ai vari singoli componenti, è questa
declinazione che viene richiesta in questa mozione. Allora io dico
che l'Amministrazione parla per atti e l'atto di astenervi racconta
lo stile della vostra visione dell'amministrazione, volenti o
nolenti, parla. Noi non otterremo l'approvazione della mozione ma
voi otterrete la manifestazione della vostra - permettetemi -
debolezza nella visione. Oggi voi perdete l'opportunità di
dimostrare la capacità di visione, è questo che fa la differenza,
tra l'altro, è questo che fa la grande disputa, la grande
competitività tra le forze che compongono questo Consiglio, si
gioca esattamente lì, nella capacità di visione. Chi ha più
capacità di visione? Chiaramente ha più capacità di visione chi è
capace di cogliere le opportunità. Questa era un'opportunità.
Allora concludo con la citazione di Italo Calvino ne "Il
cavaliere inesistente": "Non ci sono altri giorni che questi nostri
giorni, che mi sia dato di non sprecarli, di non sprecare nulla di
ciò che sono e di ciò che potrei essere". Questo messaggio vale per
ogni uomo ma soprattutto per voi, membri del Governo, quello che
non fate ora, non è solamente qualcosa che rimandate a un'altra
data, ma racconta lo stile di amministrare che voi dimostrate ogni
volta che si presenta una mozione di cui riconoscete la bontà,
perché devo dire questa onestà intellettuale non vi manca, ma poi
vi manca il passaggio successivo, il coraggio per il passaggio
successivo: quello di accettarla, di accoglierla come sfida, invece
preferite trincerarvi dietro un'astensione, una sorta di piccolo
banale meccanismo di competizione tra Governo e opposizione. Questa
non è la nostra visione, questa non è la visione di questa mozione.
Noi la portiamo al voto perché chiaramente - e qui usciamo dal
campo degli Alpini ed entriamo nell'ambito delle citazioni di Don
Bosco -: "Quando credi che qualcosa sia giusta, costi quel che
costi, falla".
Presidente -
Consigliere Aggravi, a lei la parola per
dichiarazione di voto.
Aggravi (RV) -
Per dichiarazione di voto e anche per
spiegare la dichiarazione di voto. Ringrazio anche i limiti di
tempo... io non mi perderò né in elogi né nel ricordare
l'importante ruolo svolto ieri, oggi e mi auguro anche domani dalle
truppe alpine. Io vorrei tornare solo un secondo spiegando il fatto
che il mio gruppo si asterrà su questa mozione per due motivi e una
proposta che farei al primo firmatario in particolare e a un altro
dei firmatari: il primo motivo è che qui c'è un comitato di pietra
che manca, serve un trilaterale, serve anche la città di Aosta,
perché necessariamente ci sono i rappresentanti delle truppe
alpine, c'è il Governo/Amministrazione regionale ma se si parla di
capoluogo, ci deve essere anche necessariamente il ruolo del Comune
di Aosta.
Seconda cosa: oggettivamente ci siamo chiesti come gruppo e mi
chiedo se la via migliore... spesso il collega Distort cita un
passaggio latino che io apprezzo molto:
est modus in rebus
,
e in parte l'ha anche detto nella sua presentazione... le
manifestazioni che le truppe alpine e l'Associazione nazionale
Alpini hanno organizzato insieme a tutte le autorità coinvolte che
ci hanno visto partecipi sono e hanno avuto anche dei momenti
sponsorizzati e sostenuti dall'Ufficio di Presidenza. Allora, al di
là delle logiche maggioranza, opposizione o quant'altro, inviterei
in particolare i colleghi Distort e Sammaritani che siedono
nell'Ufficio di Presidenza a farsi promotori con l'Ufficio di
Presidenza di un'azione... chiamiamola di mediazione o di
organizzazione con l'Amministrazione regionale, con i
rappresentanti delle truppe alpine di oggi e di ieri e con il
Comune di Aosta per cercare di concretizzare un importante non solo
riconoscimento ma percorso, perché io mi auguro che non ci si fermi
eventualmente solo alla targa o alla commemorazione, ma che possa
costituire un percorso per valorizzare il rapporto della città di
Aosta con le truppe alpine, non soltanto ieri, ma anche oggi e
anche domani.
L'Ufficio di Presidenza penso che possa ben rappresentare tutte
le parti del Consiglio regionale perché, al di là del garante, cioè
il Presidente, abbiamo dei membri di maggioranza o di minoranza...
colleghe, anch'io potrei dire la stessa cosa oggi, ma
oggettivamente bisogna fermarsi e giustamente riconoscere i
ruoli... la minoranza è rappresentata da due membri, la maggioranza
è rappresentata da due membri, voglio essere bravo oggi con il
presidente Bertin, lui dovrebbe essere - e mi auguro che sia -
garante su questo punto, quindi io penso che, come l'Ufficio di
Presidenza ha già fatto su alcuni eventi o attività legate alle
manifestazioni che non solo nell'ultima occasione ma anche in
futuro ci saranno da parte delle truppe alpine e da parte anche di
altri enti e realtà del nostro territorio... non soltanto di
sponsorizzazione, ma in questo momento e in questo caso anche di
mediazione e di coordinazione per non lasciar cadere nel vuoto
un'idea o comunque un programma che potrebbe valorizzare
sicuramente la città di Aosta, la Regione e tutta la comunità.
Presidente -
Consigliere Distort, a lei la parola.
Distort (LEGA VDA) -
Prendo il tempo della dichiarazione
di voto soltanto per alcune precisazioni. Intanto ringrazio il
collega Aggravi, tra l'altro, il fatto di poter coinvolgere i vari
interlocutori è esattamente contenuto nell'impegnativa della
mozione, perché si parla di "Avviare le necessarie interlocuzioni
tra i vari soggetti competenti".
Ottimo il suggerimento, lo apprezzo e la ringrazio, di poter
portare in Ufficio di Presidenza l'argomento. Vorrei soltanto
precisare ancora un altro elemento, il presidente Testolin diceva:
"Non è la politica che deve occuparsi, distinguiamo gli
ambiti".
Allora c'è un interlocutore che in questo dibattito, per ovvi
motivi, non interviene, che è l'Associazione nazionale Alpini, al
di là del colloquio di cui ha fatto il resoconto il presidente
Testolin.  La posizione ufficiale dell'Associazione nazionale
Alpini qual è? La apprendo dalla rivista de "L'Alpino", un articolo
del 10 novembre 2023, che dice: "Poche aree geografiche sono
ritagliate attorno all'idea stessa di Alpino come la Valle d'Aosta.
Al di là di essere una terra comprensiva delle vette più alte
romantiche d'Italia, come il Bianco, il Cervino, Rosa, Gran
Paradiso, quella aostana è infatti da sempre una fucina di Alpini
di altissimo livello, senza uguale probabilmente al mondo". Queste
citate sono le parole del presidente dell'Associazione nazionale
Alpini Sebastiano Favero nel suo saluto ad Aosta in occasione del
secolo di vita della sezione le cui celebrazioni hanno coinciso con
il XXV raduno del Primo Raggruppamento. Una bella sfida, un impegno
corale di tutte le forze della sezione per riproporre Aosta quale
"Capitale dell'Alpinità". A questo punto l'Amministrazione cosa
deve fare? Non pensate che manchi un tassello? Che sia esattamente
quello in cui l'Amministrazione prende atto di questa visione, la
sa valorizzare, la sa gestire e la costituisce come un elemento,
come un tesoro in più della propria immagine.
Presidente -
Ha chiesto la parola il consigliere Jordan,
ne ha facoltà.
Jordan (AV-VdA Unie) -
Intervengo anch'io solo per dare
il mio piccolo contributo e fare la nostra dichiarazione di
voto.
"L'Alpinità" è un termine, come è già stato detto, che potrebbe
avere diverse declinazioni, è l'insieme dei valori che sono tipici
della storia degli Alpini, sono valori che ritroviamo nella nostra
cultura, nella nostra tradizione, nostra ma anche di fatto di tutti
gli abitanti delle Alpi e di chi ha fatto e di chi è Alpino. Ancora
l'Alpinità e la cultura alpina si poggiano su valori semplici,
sani, che in ogni persona sono elementi di crescita e
arricchimento, sono quell'insieme di buone idee, di disinteressate
azioni, di coesioni morali e di amicizia che, superando i ceti
sociali, fanno degli Alpini un punto di riferimento spesso
indispensabile per tessuto sociale del territorio. Elementi che
fanno parte di quell'universalità dei valori che ci augureremmo di
trovare ovunque.
Io ribadisco quanto ha già detto il Presidente della Regione,
Aosta - e questo è un mio pensiero - è sicuramente una delle
capitali degli Alpini, lo dice la storia, lo dicono le migliaia di
Alpini che hanno fatto il proprio servizio militare qui, lo dice
l'entusiasmo che abbiamo visto poche settimane fa, ma è una della
capitale degli Alpini, così come altre capitali potrebbero
definirsi tali. Lasciamo alla società civile discutere questo tema,
facciamolo anche noi ma facciamolo in altri contesti, non in
quest'aula, facciamolo lasciando da parte le nostre appartenenze
politiche e partitiche. Per il rispetto che ho e che abbiamo verso
le istituzioni e per quanto è già stato detto, noi ci asterremo.
L'Associazione degli Alpini è e continui a rimanere apartitica e
rispettiamola anche per questo.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Proprio per dichiarazione di voto e molto
brevemente. È chiaro che, come diceva un collega poco fa, manca un
terzo soggetto, ovvero il Comune di Aosta, però l'impegno che
chiede la mozione ci vede sicuramente favorevoli, nel senso che nel
nostro percorso politico-amministrativo più volte abbiamo avuto
modo di testare solidarietà che l'ANA ha messo sempre a
disposizione della collettività, e lo dice chi non ha fatto
purtroppo il militare ma che è figlio di Alpino, sono sicuramente
convinto che questa è la direzione giusta e Aosta merita, per
quello che ha dato e per quello che ha avuto, che venga chiamata la
"Capitale dell'Alpinità". Noi voteremo a favore della mozione.
Presidente -
Altre dichiarazioni di voto? Non vedo
richieste, metto in votazione. La votazione è aperta. La votazione
è chiusa.
Presenti: 35
Votanti: 9
Favorevoli: 9
Astenuti: 26 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Grosjacques, Guichardaz Erika,
Guichardaz Jean-Pierre, Jordan, Lavevaz, Lucianaz, Malacrinò,
Marguerettaz, Marzi, Minelli, Padovani, Planaz, Restano, Rollandin,
Rosaire, Sapinet, Testolin)
La mozione non è approvata.
