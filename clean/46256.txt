Classificazione
ASSISTENZA SANITARIA E OSPEDALIERA



Oggetto del Consiglio n. 2716 del 27 luglio 2023 - Resoconto
OGGETTO N. 2716/XVI - Interrogazione a risposta immediata:
"Azioni messe in campo per superare le criticità microclimatiche in
alcune strutture sanitarie della Regione".
Bertin (Presidente) -
Punto n. 11.03. Illustra il
consigliere Manfrin.
Manfrin (LEGA VDA) -
Come abbiamo riportato all'interno
dell'iniziativa, abbiamo voluto citare una comunicazione della RLS
della USL della Valle d'Aosta che segnalava una continua ricezione
di segnalazioni in merito alle condizioni di refrigerazione interna
alle strutture della USL, sia negli ambulatori sia negli
uffici.
Unitamente a questa segnalazione, ce ne erano altre più
informali che dicevano che "con questo caldo è impossibile
lavorare, non ci sono neanche dei ventilatori, e la gente
evidentemente patisce". Chi ha trasmesso queste segnalazioni, ha
usato il termine "Crolla come mosche", io non so se questo possa
essere aderente a quanto accaduto, ma sicuramente le fotografie
delle temperature interne di alcune strutture che superavano i 33
gradi denotano un problema grave.
Ci sono state delle lamentele anche da parte degli ambulatori di
psichiatria e, come hanno riportato le colleghe, dal
poliambulatorio di Donnas che appunto ha avuto quel guasto.
Il problema è le temperature estive esacerbano queste
problematiche, quindi si chiede con quest'interrogazione a risposta
immediata quali siano le soluzioni che avete messo in campo per
riuscire a superare questo problema, perché queste temperature non
sono compatibili sicuramente con il lavoro che viene portato
avanti.
Presidente -
Assessore Marzi.
Marzi (SA) -
Le sedi di lavoro dell'Azienda USL si
collocano, come sappiamo, in edifici i cui impianti installati sono
generalmente datati. Le azioni poste in essere per fronteggiare
l'emergenza caldo sono concentrate negli ambienti con presenza di
pazienti e utenti e prioritariamente nel mantenere in efficienza
gli impianti esistenti nei due poli ospedalieri del Parini e del
Beauregard, quindi 1: negli ambienti con presenza di
pazienti-utenti e 2: concentrarsi sul Parini e Beauregard.
Gli interventi implicano generalmente di optare tra la
manutenzione straordinaria delle apparecchiature esistenti o la
sostituzione delle stesse.
In un'ottica di ammodernamento, prossimamente l'Azienda USL
prevede d'investire circa 1,5 milioni di euro per la sostituzione
di cinque unità di trattamento aria degli impianti di
climatizzazione di altrettanti reparti, appunto al Parini e al
Beauregard, secondo un piano pluriennale che sarà a breve
avviato.
In considerazione delle mutate condizioni climatiche
dell'aumento delle temperature, si è valutato inoltre di potenziare
la produzione del freddo presso l'Ospedale Parini con l'inserimento
di un ulteriore gruppo frigorifero; quest'intervento determinerà un
impatto positivo su tutto l'Ospedale, sia per gli impianti già
esistenti, sia per quelli futuri, in quanto la climatizzazione
centralizzata risulta la più efficiente sotto il profilo del
comfort e dell'uso razionale dell'energia.
Nel corso degli anni infatti tutti gli interventi di
ristrutturazione di un certo livello e le nuove realizzazioni, come
il reparto di sub-intensiva e la nuova terapia intensiva, hanno
visto l'inserimento d'impianti di climatizzazione estiva
centralizzati.
Una risposta immediata negli uffici che sono privi di aria
condizionata o di sistemi di ventilazione forzata è stata fornita
assicurando la consegna di opportuni ventilatori.
Il lavoro diretto al miglioramento microclimatico delle
strutture sedi di lavoro prosegue su queste linee di azioni che
comunque comportano interventi onerosi nell'ottica di fornire
risposte immediate alle aree ritenute prioritarie e più soggette ad
alte temperature secondo le priorità che ho indicato
precedentemente.
È evidente che una soluzione a carattere maggiormente
strutturale si concretizzerà indubbiamente con la realizzazione del
nuovo Ospedale regionale che consentirà, nell'ambito di una
ricognizione generale sotto tutti i profili, anche la
razionalizzazione e il miglioramento delle condizioni climatiche di
comfort delle strutture e delle sedi di lavoro.
Per tutto il lavoro fatto ringraziamo tutti gli uffici coinvolti
e naturalmente ci scusiamo per chi sta lavorando in periodi così
delicati con temperature elevate.
Presidente -
Per la replica, consigliere Manfrin.
Manfrin (LEGA VDA) -
Vede Assessore, la risposta che dà è
"Faremo, ci sarà il nuovo Ospedale, abbiamo fatto un nuovo
contratto, metteremo in campo, costruiremo", il problema però si
presenta ora, quindi che giustamente lei compatisca le condizioni
di chi lavora adesso può sicuramente da una parte consolare,
dall'altra però il problema rimane e se un paziente o una persona
che va in ambulatorio e se il personale sanitario che presta la sua
opera all'interno delle strutture deve lavorare o deve ricevere una
prestazione sanitaria con più di 33 gradi direi che siamo nella
condizione di non garantire da una parte la possibilità di lavorare
in serenità, dall'altra quella di ricevere il trattamento
adeguato.
Quindi io la inviterei non a dire: "Faremo in futuro", ma a fare
immediatamente, a trovare delle soluzioni immediate che possano
garantire la temperatura normale all'interno delle strutture.
