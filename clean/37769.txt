Classificazione
BILANCIO E CONTABILITA' REGIONALE
FINANZA REGIONALE E LOCALE



Oggetto del Consiglio n. 1437 del 24 settembre 2015 - Resoconto
OGGETTO N. 1437/XIV - Interpellanza: "Revisione dell'accordo
sottoscritto con la società Heineken di Pollein a seguito
dell'approvazione della legge di stabilità per l'anno
2015".
Presidente
- Per l'illustrazione, la parola al
Consigliere Gerandin.
Gerandin (UVP)
- Merci Président.
Questa interpellanza va sempre nel senso di fare chiarezza, di
dare quell'informazione di cui noi crediamo ci sia assoluta
necessità per quello che riguarda sia questo Consiglio, ma anche i
cittadini valdostani. È un po' la diretta conseguenza
dell'interpellanza precedente, ma questa vorrebbe, se possibile,
entrare un po' più nello specifico, riferendosi alle conseguenze
della sentenza della Corte costituzionale 31/2015 per quello che
riguarda la Regione autonoma della Sardegna. Già nella precedente
interpellanza, Assessore, le avevo detto che sarebbe importante
addirittura magari fare un Consiglio tematico su questo, perché è
importante che i cittadini sappiano, soprattutto che la politica
sappia, e che, sulla base di quello che si apprende e si deciderà
in questo Consiglio tematico che io propongo...poi immagino non
sarà recepita questa proposta...dicevo che la politica poi tragga
le dirette conseguenze e metta in campo quel progetto che necessita
alla Valle d'Aosta per avere un minimo di prospettiva sul futuro,
sia di carattere finanziario, ma anche di carattere amministrativo
e di sviluppo della Regione Valle d'Aosta.
Ora parto dai contenuti della sentenza della Corte
costituzionale. Non so perché avete taciuto sui contenuti di questa
sentenza che ha un valore impattante devastante, "devastante" per
la Valle d'Aosta! Allora quando dico che manca informazione è
questo! È che quando ci sono delle sentenze così...beh, io penso
che il minimo sia fare fronte comune, "il minimo sia fare fronte
comune", spiegarne le conseguenze ai cittadini, ai valdostani, e
trovare, se possibile, contromisure. Però, non so se ho capito bene
o se ho capito male - lei mi correggerà, Assessore, magari se ho
capito male - ma, contrariamente ai dubbi peraltro espressi anche
da movimenti e partiti nazionali sul fatto che nelle accise venisse
scritto il valore della produzione che veniva fatta sul territorio
nazionale solo perché la sede era in Valle d'Aosta...parlo
soprattutto per quello che riguarda l'Heineken, in questo
caso...ebbene, la sentenza dice addirittura un'altra cosa, ti dice:
"
Spettano alle Regioni autonome solamente le somme relative alle
accise per le quali si è verificato nella Regione non soltanto il
fatto generatore, ma anche la condizione di esigibilità che avviene
al momento dell'immissione in consumo nello stesso territorio dei
prodotti soggetti ad accisa
". Ora, le domande vanno proprio in
questo senso, perché noi vogliamo capire qual è la produzione
totale dell'Heineken, quella che noi negli anni abbiamo
conteggiato, ma a che percentuale ammonta la produzione effettiva
negli stabilimenti di Pollein, quindi a quanto ammonta soprattutto
- chiaramente riferito al 2014, perché il 2015 non è ancora
concluso - la sola produzione dello stabilimento di Pollein e a
quanto ammontano le accise prodotte negli stabilimenti di Pollein
ed immessi in consumo sul territorio della Valle d'Aosta. Perché
pare...almeno così leggo, poi magari voi mi direte che non è
così...ma da quello che si evince e, soprattutto, da quelle che
sono le conseguenze dell'approvazione anche della legge di
stabilità 2015...l'articolo che ho già citato precedentemente, per
cui non sto a citare le conseguenze, vale a dire che dal 2015 c'è
una perdita per quanto riguarda le accise...capire qual è questa
differenza. Se ci sono poi contenziosi o approfondimenti in atto
con lo Stato in merito alle accise pregresse...perché noi vorremmo
capire se lo Stato contesta alla Regione di aver indebitamente
introitato accise non dovute...e poi se è intenzione della Regione
e del Governo regionale rivedere l'accordo da poco sottoscritto con
Heineken che, ricordo, prevede l'investimento complessivo da parte
di Finaosta di 76 milioni di euro, 76 milioni di euro dal 2017 al
2026. Questo perché? Perché è la base del futuro delle nostre
entrate, del futuro delle nostre risorse. Dico questo anche perché
questa interpellanza, tenuto conto che sto parlando di accise
legate alla birra, ma è chiaro che questa riduzione di entrata
accise è legata anche al discorso energia elettrica...dicevo, ne
prendo spunto anche per chiarire qual è la nostra preoccupazione in
merito alle imposte non pagate da parte di CVA.
A noi interessa molto poco il discorso di andare a
strumentalizzare un avviso di garanzia, per cui, Assessore Donzel,
le posso garantire che la nostra preoccupazione è legata al fatto
che 51 milioni potrebbero fare comodo a un bilancio regionale
disastrato come questo, 51 milioni di imposte forse dovute e non
pagate! Potrebbero fare comodo quando parliamo di tagli agli asili
nido, di tagli agli anziani, di quella politica sociale che, prima
di una comoda poltrona, voi avete cercato di difendere assieme a
noi. È chiaro che la memoria è corta, che la memoria si perde, che
è facile dimenticare i contenuti di battaglie, è molto più comodo
magari provare a fare i paladini, i mediatori, i saltimbanco,
quelli che, di volta in volta, magari sfruttano gli annunci di
tagli devastanti da parte del Governo per poi ergersi a paladini a
difesa del sociale in cui noi abbiamo creduto e "voi" avete creduto
fino a poco tempo fa...questa è la differenza, per cui a noi poco
importa!
Noi vorremmo solo capire se le imposte non pagate verranno
comunque recuperate nel bilancio regionale o se, a seguito anche
della finanziaria 2015, oltre al danno c'è la beffa, Assessore,
cioè le imposte non pagate negli anni pregressi, poiché introitate
negli anni dopo il 2015 a seguito della finanziaria, magari
verranno introitate dallo Stato e non da noi, per cui oltre al
danno la beffa! Vorrei essere tranquillizzato su questo, perché per
noi le preoccupazioni sono queste. Per qualcuno le preoccupazioni
sono il cercare di trovare giustificazioni per cambi di poltrona o
entrate in maggioranza, per noi le preoccupazioni sono ben altre.
Grazie.
Presidente
- Per la risposta, l'Assessore Perron.
Perron (UV)
- Grazie Signor Presidente.
Risponderò puntualmente alle domande che lei mi ha posto,
collega.
Punto 1: la produzione di birra nello stabilimento di Pollein ha
rappresentato il 13,7 percento del totale della produzione di
Heineken in Italia. Vorrei precisare che questa percentuale è stata
calcolata da Finaosta a quantità e sulla media del triennio. Dico
questo perché nel 2014 alcune linee di produzione dello
stabilimento di Pollein sono state ferme poiché sono state oggetto
di investimenti, quindi il dato medio del triennio è parso più
rappresentativo.
Punto 2: l'IVA pagata da Heineken in Italia, nel 2014, è stata
pari a 92,18 milioni di euro complessivi. Sottolineo che la
divulgazione di questo dato da parte nostra non è stata negoziata
con Heineken, quindi lascio a lei come a tutti voi le
considerazioni conseguenti. Sul quesito mi permetto solo di dire
che, come lei sa, l'IVA è un'imposta sul valore aggiunto, viene
versata dalle imprese sulla base di un calcolo netto tra l'IVA
riscossa sulle vendite e quella pagata sugli acquisti, quindi
tecnicamente diventa di difficile risposta, collega Gerandin,
perché il dato non è riferibile ad un singolo stabilimento. Vorrei
poi ricordare che dal 2011 il riparto dell'IVA a favore della
Regione non avviene più sulla base dei versamenti effettuati dalle
imprese. Sull'altra parte del quesito, l'Amministrazione regionale
non riceve da Agenzia delle Dogane l'informazione dell'importo
sulla base del criterio dell'immesso in consumo, quindi l'accisa
birra - perché lei questo chiede - riferibile alla produzione negli
stabilimenti di Pollein è pari a 2,9 milioni di euro; anche del
dato sull'immesso in consumo, lo sottolineo, la divulgazione non è
negoziata con Heineken.
Punto 3: non vi sono contenziosi in atto, la questione è stata
definita con l'accordo che è stato firmato a luglio 2015 per la
quale è in corso l'approfondimento al fine di definire le modalità
e i tempi di erogazione delle accise pregresse (questo era dovuto
ai sensi del punto 7 dell'accordo stesso).
Ultimo punto: al momento non c'è assolutamente l'intenzione di
rivedere questo accordo con la società Heineken non essendo mutate
le condizioni presenti alla data della sottoscrizione dell'accordo
che comunque è successiva all'entrata in vigore della legge di
stabilità del 2015. Grazie.
Presidente
- Per la replica, la parola al Consigliere
Gerandin.
Gerandin (UVP)
- La ringrazio e ringrazio
l'Assessore.
Proverò, probabilmente già il prossimo Consiglio, anche a
seguito di quanto mi ha detto, a riformulare eventualmente quali
sono le stime del Governo per quello che riguarda la previsione
2016, perché lei giustamente mi ha dato i dati di cui era in
possesso e i dati che sono in suo possesso...sì, sì, viene
applicato...io penso che non ci sia motivo, perché è stata
dichiarata anticostituzionale una legge della Regione Sardegna e
non penso ci sia motivo per non applicare anche alla Valle d'Aosta
le conseguenze di questa sentenza.
Lei mi dice che la produzione per quello che riguarda lo
stabilimento di Pollein è del 13,7, per cui c'è da essere un po'
preoccupati, e immagino che la mia preoccupazione, almeno questa,
sia condivisa. Se poi ci mettiamo ancora l'ulteriore tassello che
deve essere eventualmente commercializzato sul territorio, non so
quali possano essere le previsioni con cui voi vi accingete a
predisporre un bilancio così importante come quello di previsione
2016 e di prospettiva, perché poi è chiaro che la finanziaria ti
dice che dal 2015 in avanti (questo è quanto) avremo i 70 milioni a
compensazione, ma ho la vaga impressione che il crollo delle
imposte delle accise di Heineken, di CVA e dei produttori di
energia elettrica sul territorio siano probabilmente un bagno di
sangue. Ecco, questo è quanto le chiederemo, perché è la base della
predisposizione di un bilancio, e le anticipo che chiederemo anche
come intende muoversi la Valle d'Aosta eventualmente per non
perdere, se dovuti, almeno i 51 milioni di accise per quello che
riguarda CVA, quelli non pagati da CVA. Perché, vedete, l'accisa
non pagata ha una doppia valenza e probabilmente a fronte di
imposte - non so se dovute, ma comunque contestate o quanto meno
richieste e non versate - che sarebbero transitate sul bilancio
regionale, probabilmente - io dico "probabilmente" - sarebbe sceso
di molto anche l'utile, l'utile utilizzato da Finaosta per
ricapitalizzare società in perdita, per cui questa è una
conseguenza. Non abbiamo pagato le imposte dovute, non abbiamo
avuto le imposte per ricapitalizzare, e quel qualcuno che in questo
momento è preoccupato di non far troppo rumore per quello che
riguarda i 51 milioni è quel qualcuno che comunque era con noi
quando dicevamo che le battaglie sulle ricapitalizzazioni dovevano
essere alla base di un criterio di trasparenza, di rilancio
dell'attività e quant'altro. Oggi ci troviamo di fronte a una
situazione in cui probabilmente non ci sarebbero state neanche le
risorse necessarie per un'operazione di questo genere.
Noi vorremmo pertanto capire, al di là di come e se verranno
recuperate all'interno del bilancio regionale queste risorse non
pagate, queste accise non pagate, noi vorremmo capire se c'era una
strategia alla base di questo mancato pagamento e quant'altro.
Detto questo, il quadro è preoccupante, è allarmante, soprattutto è
un quadro che dà veramente poche prospettive alla Valle d'Aosta se
noi non saremo in grado e se il Governo non prenderà coscienza che
una sentenza di questo genere e l'applicazione per il territorio
della Valle d'Aosta di una sentenza con questi contenuti prevede
alla base una rinegoziazione del famoso "accordo del 2010". Se non
c'è la rinegoziazione dei termini dell'accordo del 2010...beh, noi
continueremo a prendere schiaffoni, malgrado il salvacondotto o
malgrado la parvenza di avere un consolidamento del Governo
regionale che avrebbe dovuto garantirci un salvacondotto romano. Il
salvacondotto romano non esiste, i contatti non esistono, gli
schiaffoni...quelli sì!
Presidente -
Punto 34 all'ordine del giorno.
