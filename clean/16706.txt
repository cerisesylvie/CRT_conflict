Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula


Resoconto integrale del dibattito dell'aula
Oggetto del Consiglio n. 2 del 30 giugno 1998 - Resoconto
SÉANCE DU 30 JUIN 1998 (MATIN)
OGGETTO N. 2/XI Convalida dell'elezione dei 35 Consiglieri
regionali.
Beneforti
(Consigliere anziano)
Su questo oggetto gli uffici della Presidenza del Consiglio
hanno predisposto un documento relativo all'istruttoria sulla
situazione dei singoli eletti per quanto riguarda eventuali
problemi solo di eleggibilità o di incompatibilità.
Tale documento è già stato distribuito in copia a tutti, per cui
ritengo di poterlo dare per letto. Comunico che fino a questo
momento alla Segreteria del Consiglio non sono pervenuti né
proteste né reclami ai sensi dell'articolo 56, comma 3°, della
legge regionale 3/93.
In aggiunta al documento il Consigliere Praduroux mi comunica di
aver dato le dimissioni da Sindaco.
Invito il Consiglio a procedere alla convalida degli eletti.
Ricordo che se non vi sono osservazioni o rilievi, la convalida
viene fatta in blocco per tutti e trentacinque gli eletti con una
sola votazione a scrutinio palese. Se però vi sono situazioni
particolari da esaminare, si procederà con votazioni separate per i
singoli casi.
Sulla convalida a questo punto è aperta la discussione.
Ha chiesto la parola il Consigliere Curtaz.
Curtaz (PVA-cU) Signor Presidente, Signor Segretario, colleghi
Consiglieri, avrei preferito che il mio primo intervento consiliare
non fosse dedicato a una questione di ineleggibilità, avrei
preferito occuparmi di questioni più nobili, avrei preferito
occuparmi di questioni meno antipatiche non solo per chi è
destinatario delle osservazioni sull'ineleggibilità, ma anche per
chi queste osservazioni per suo dovere di ufficio deve
sollevare.
Prendo la parola allo scopo di intervenire sulla posizione del
Consigliere Rollandin. Voglio fare a questo proposito due premesse:
non tratterò la "vicenda Rollandin" come un caso personale, perché
né da parte mia né da parte del mio gruppo ci sono motivi di astio,
né di risentimento, né di antipatia nei confronti della persona di
Augusto Rollandin. Non tratterò la questione, ed è il secondo
profilo, come un caso politico in senso stretto, perché le stesse
cose le direi se il mio gruppo partecipasse alla futura
maggioranza. Prova ne è che questa questione l'abbiamo già
illustrata in campagna elettorale e credo fra l'altro che il
Consiglio in questa sede non sia un organo politico, ma sia un
organo di controllo amministrativo, quindi va fatta una valutazione
tecnica di quelle che sono le condizioni dei singoli eletti.
Dunque la questione va posta sul piano giuridico in questa sede
e solo sul piano giuridico, chiedendo il rispetto della normativa e
della legalità, un termine che ultimamente è un po' fuori moda.
Riassumo la posizione del Consigliere Rollandin brevemente.
Rollandin ha avuto e ha in corso varie vicende giudiziarie; da
alcune è stato assolto, almeno in un caso che è a mia conoscenza è
stato "salvato dalla prescrizione", e qui apro una piccola
parentesi perché spesso la prescrizione viene vista come una sorta
di assoluzione, ma tecnicamente è vero il contrario perché la
prescrizione opera là dove c'è un accertamento di colpevolezza,
perché se non ci fosse questo accertamento di colpevolezza i
giudici dovrebbero assolvere con la cosiddetta "formula piena".
Alcuni processi sono ancora pendenti, ci sono due sentenze
definitive di condanna, di cui una per abuso d'ufficio. Dal punto
di vista formale è di questa sentenza che ci dobbiamo occupare
perché la cosiddetta "legge Scotti", all'articolo 15, lett. c),
dice - cito il testo di legge per maggiore chiarezza - che: "Non
sono candidabili né eleggibili coloro che sono stati condannati con
sentenza definitiva o con sentenza di primo grado confermata in
appello, per un delitto commesso con abuso dei poteri o con
violazione dei doveri inerenti ad una pubblica funzione, ad un
pubblico servizio diversi da quelli indicati dalla lettera b)".
Quindi la norma di riferimento è l'articolo 15, lett. c), della
legge Scotti.
Sul fatto che in base a questa normativa il Consigliere
Rollandin non fosse candidabile si è pronunciato due volte
l'Ufficio elettorale regionale. E poi provvisoriamente si è
pronunciato il TAR della Lombardia, territorialmente incompetente.
Il TAR Lombardia ha riammesso in gara con riserva il candidato
Rollandin. Sul punto della candidabilità si pronuncerà
definitivamente un TAR, e questa volta si spera quello
competente!
Voglio partire proprio da quest'ordinanza del TAR Lombardia, che
ha sospeso provvisoriamente il provvedimento di esclusione di
Rollandin, fatto dall'Ufficio elettorale regionale, con alcune
motivazioni, l'ultima delle quali mi sembra la più fuorviante.
Sintetizzo. Non preoccupiamoci - dice il TAR Lombardia - perché se
poi viene fuori veramente che Rollandin non è eleggibile nessun
problema, perché l'integrale futuro recupero della legittimità
attraverso la decadenza della carica, ove il ricorrente venga
eletto, si verificherà senza il pregiudizio dell'interesse di alcun
altro soggetto. Quindi, non preoccupatevi, se poi si deciderà che
Rollandin non è eleggibile, pazienza, sarà sostituito, decadrà e
tutto sarà regolare sotto il profilo della legittimità.
Credo che questo modo di ragionare non sia corretto, e lo
sentiamo tutti che non è corretto, perché il pregiudizio c'è.
Ammettere con riserva un candidato che raccoglie 9000 preferenze,
che sposta voti, significa alterare le regole del gioco, significa
condizionare il risultato elettorale, significa favorire il suo
partito e sfavorire tutte le liste concorrenti. Questo lo capisce
anche un bambino dell'asilo, il TAR Lombardia non lo ha capito e
quindi sotto questo profilo c'è un primo elemento di contestazione:
che l'ammissione, seppur provvisoria, di un candidato non
candidabile - scusate il bisticcio di parole - altera le regole
elettorali, quindi compromette le regole medesime. Questo è un
primo punto di riferimento della legge regionale che dobbiamo
applicare.
Credo pertanto che si debba dare un giudizio d'invalidità delle
operazioni elettorali così come si sono svolte, perché viziate
dalla presenza di chi non era candidabile. E questo è un primo
profilo.
Un secondo profilo riguarda più specificamente l'ineleggibilità,
che è un aspetto ancora più evidente di questa vicenda. Il
riferimento è quello più volte richiamato dell'articolo 15, lett.
c), della legge Scotti. Credo che sul punto ci si potrebbe fermare
ad un ragionamento banale, che per quel poco che ne so io è quello
che ha svolto l'Ufficio elettorale della Valle d'Aosta, quando
escluse in un primo tempo e in un secondo tempo Rollandin. Il
ragionamento banale è il seguente. C'è una sentenza passata in
giudicato per abuso d'ufficio ed è una fattispecie che rientra
pienamente nella previsione di questa benedetta lettera c)
dell'articolo 15. Dunque, se così è, Rollandin è ineleggibile,
punto e basta; non è una questione d'interpretazione, la cosa è
evidentissima. Tuttavia si obietta, e questa è un'obiezione di un
certo interesse dal punto di vista giuridico, che è stata
presentata un'istanza di revoca di questa sentenza.
Questo è un dato storico vero perché in base ad una nuova
normativa penale del 1997 il fatto reato contestato a Rollandin,
che continua a sussistere, non sarebbe più inquadrato come abuso
d'ufficio ma come favoreggiamento.
Il punto centrale è quindi che, in base a questa nuova norma del
1997, l'abuso d'ufficio che sarebbe stato contestato a Rollandin
non è più abuso di ufficio ma è favoreggiamento. Questo
procedimento è in corso, si è pronunciata già la Corte di Appello e
ha risposto no; si pronuncerà la Corte di Cassazione e potrà dire
no oppure sì.
Faccio una prima osservazione: che quando si decide della
candidabilità e dell'ineleggibilità, si decide oggi e non su quello
che sarà. Voglio fare un'altra osservazione, proprio sul merito di
questo ragionamento. Mi chiedo cosa cambia, in base
all'applicazione della legge Scotti, se il reato viene configurato
come abuso di ufficio o favoreggiamento? La risposta che mi do è
che non cambia niente, perché la lettera c), articolo 1 della legge
Scotti non fa riferimento - come ho sentito e letto qualche volta -
all'abuso di ufficio, perché la legge Scotti quando fa riferimento
a un articolo preciso, lo dice, nel nostro caso fa riferimento a
un'ipotesi amplissima. Coloro che sono stati condannati - recita la
legge - per un delitto commesso con abuso di potere, quindi
generico, o violazione dei doveri inerenti a una pubblica funzione
o a un pubblico servizio; e chi ha voluto leggere qua abuso
d'ufficio è proprio fuori. Ciò che conta, quindi, non è il tipo di
reato, conta che il reato sia commesso nell'esercizio del proprio
mandato, grazie alla propria funzione pubblica, a causa del modo
distorto di esercitare il proprio potere; dunque non conta nulla
che il reato sia inquadrabile, ripeto, come abuso d'ufficio o come
favoreggiamento. Se queste osservazioni sono vere e io credo che
siano vere, ne deriva che l'ineleggibilità di Rollandin è
macroscopica.
A tale proposito evidenzio che non dobbiamo commettere due
errori. Il primo errore di tipo metodologico sarebbe di sostenere
che la questione è "sub iudice", dire cioè pilatescamente: non
possiamo pronunciarci, adesso c'è il TAR Lombardia, c'è il TAR
Valle d'Aosta che se ne dovrà occupare e noi, come Ponzio Pilato,
ce ne laviamo le mani e aspettiamo. Questo ragionamento sarebbe
totalmente erroneo, se non altro per una questione sostanziale: che
oggi non ci occupiamo di una questione di non candidabilità della
quale si sta occupando il TAR; oggi ci occupiamo di una questione
di eleggibilità. Quello è un profilo di verifica prima del voto,
questo è un profilo di verifica dopo il voto.
Un altro errore che dobbiamo evitare, anche se l'ho già
accennato, è quello di sostenere che un domani anche questa
posizione processuale di Rollandin potrebbe essere alleggerita.
Francamente glielo auguro, ma non siamo chiamati oggi a fare dei
pronostici, noi dobbiamo decidere allo stato delle cose, e oggi, 30
giugno 1998, Rollandin è ineleggibile. Ineleggibile, a meno che si
voglia dare una copertura politica ad un caso evidente di contrasto
con la legge, ma questo è un altro discorso.
Capisco che Rollandin è forte, Rollandin è potente, Rollandin è
bravo, Rollandin conquista 9000 voti, ma non possiamo sostenere che
a lui, come ad altri, le norme non si applichino. Credo quindi che
se il Consiglio si pronunciasse per la convalida dell'elezione di
Rollandin, e chiedo subito dal punto di vista tecnico lo stralcio
di questa posizione per poter fare una votazione ad hoc, sarebbe un
brutto segnale per iniziare la legislatura.
Presidente Ha chiesto la parola il Consigliere Perrin.
Perrin (UV) Je ne suis pas un avocat et donc je ne suis
certainement pas un bon plaidoyer, et d'ailleurs nous ne sommes pas
dans un tribunal, nous sommes dans une assemblée politique, qui
doit donner des jugements politiques.
A l'intérieur de notre mouvement nous avons été confrontés sur
la question de l'éventuelle inéligibilité d'Auguste Rollandin et
nous avons fait un choix, confortés par des certitudes.
C'est vrai qu'Auguste Rollandin avait été rayé de la liste de
l'Union Valdôtaine par la Commission électorale régionale; nous
avions recouru et notre recours a été repoussé. Mais face au
recours du même Rollandin du TAR de la Lombardie il y a eu la
suspension de la décision du Bureau électoral régional et donc
Auguste Rollandin a pu être candidat dans la liste de l'Union
Valdôtaine.
Je crois que la réponse la plus significative, même si M. Curtaz
le voit comme un élément de dérangement, a été la réponse des
électeurs face à la candidature d'Auguste Rollandin, et les
électeurs ont voulu démontrer par cette confiance d'être contraires
à la limitation des libertés fondamentales qui sont celles d'être
électeurs soit actifs que passifs.
Nous proposons donc en tant que Groupe de l'Union Valdôtaine de
rejeter cette requête et donc de procéder à la validation de
l'élection d'Auguste Rollandin, surtout pour le respect et de la
volonté des électeurs, qui va au-delà de toute une série de
sophismes et de "balzelli" comme on aime appeler, et de toute une
série de considérations qui ne sont pas partageables à notre
avis.
J'invite ce Conseil à raisonner en termes politiques, et en
termes politiques nous ne pouvons que valider l'élection d'Auguste
Rollandin.
Presidente Ha chiesto la parola il Consigliere Frassy.
Frassy (FI) Avremmo preferito iniziare il dibattito forse su
argomenti diversi rispetto a quelli che invece, per regolamento e
per norma di legge, siamo comunque chiamati a dover affrontare ed
esaminare. Sicuramente è un problema che sembra voler
caratterizzare le legislature di questo Consiglio regionale. Il
problema della candidatura del Consigliere Rollandin era già stato
oggetto di esame e di discussione nella scorsa legislatura con
quella conclusione che è nota a tutti noi; oggi ci troviamo
nuovamente ad esaminare quella candidatura e quel risultato
elettorale.
La tentazione è quella di uscire dalla valutazione meramente
tecnica e andare a fare delle valutazioni di tipo politico.
Peraltro queste valutazioni andrebbero sicuramente al di fuori di
quello che invece dovrebbe essere il compito, quello di verificare
appunto se il Consigliere Rollandin è o meno eleggibile.
Se non ci fosse stata tutta una vicenda di carattere giudiziario
a monte con quanto riguarda anche l'ultimo ricorso del TAR
Lombardia, forse questa discussione sarebbe stata più facile,
perché questo Consiglio si sarebbe espresso in prima battuta.
Invece ci troviamo a dover mediare fra quelle che sono delle
analisi politiche e quelle che sono delle valutazioni di tipo
squisitamente giuridico. E ancora una volta ci troviamo nella
difficoltà di stare al limite del campo della politica o al limite
di quello che è il campo del potere giudiziario.
Questa è una situazione che peraltro ha caratterizzato in
maniera pesante, e per certi versi anche negativa, la vita politica
italiana degli ultimi mesi e degli ultimi anni: questa continua
tentazione della politica di sconfinare nel condizionamento dei
procedimenti giudiziari e questa continua tentazione da parte della
giustizia di sconfinare nel campo della politica.
Il collega Curtaz ha fatto un ragionamento che è condivisibile e
ineccepibile da un punto di vista puramente giuridico e per certi
versi giudiziario. Sarà anche forse la capacità professionale del
collega Curtaz, che ha portato a sviscerare in maniera precisa i
riferimenti normativi. Il nostro gruppo però ritiene che debba
essere fatto un discorso leggermente diverso.
Riteniamo che il TAR Lombardia, pur sapendo perfettamente che
sia un TAR incompetente e non domandandoci più di tanto i motivi
per i quali è stato fatto ricorso con sospensiva al TAR Lombardia,
ma sapendo quella che è stata la trafila e sapendo comunque che ci
sono una serie di situazioni tuttora oggetto di procedimento presso
la Magistratura amministrativa, riteniamo che il giudizio politico,
proprio in rispetto non - si badi - ad assoluzione o condanna del
Consigliere Rollandin, ma in rispetto della competenza della
Magistratura, essendoci di conseguenza l'obbligo da parte di quella
Magistratura di andare ad esprimere un giudizio definitivo, di non
dover essere noi a cavare dal fuoco le castagne alla Magistratura
in questo caso.
Riteniamo pertanto che "rebus sic stantibus" di non poter fare
altro che aspettare il responso della Magistratura, e a seguito del
responso della Magistratura prendere atto delle inevitabili
conclusioni.
In questa fase il nostro voto di astensione non vuole essere un
lavarsi le mani, un tirarsi indietro dall'esprimere in maniera
chiara e netta la posizione politica del nostro gruppo, perché la
posizione politica del nostro gruppo riteniamo che debba essere
quella di evitare le invasioni di campo.
Il problema della non eleggibilità, come è stato per certi versi
esposto dal collega Curtaz, è un problema che a monte ha un
giudizio dinanzi a un TAR con tanto di sospensiva.
Noi, conformemente a quella che è la vicenda dal punto di vista
giudiziario, riteniamo di esprimere un voto di astensione proprio
per evitare quegli sconfinamenti di campo fra politica e giustizia
che spesso hanno condizionato e spesso hanno determinato delle
situazioni che diventano poi difficilmente governabili.
Perciò il nostro gruppo aspetta che il TAR competente esprima il
giudizio definitivo sulla eleggibilità o meno del Consigliere
Rollandin.
Presidente Ha chiesto la parola il Consigliere Ferraris.
Ferraris (GV-DS-PSE) Per qualche minuto ho avuto la sensazione
di trovarmi in un'aula di tribunale.
Questo Consiglio credo che debba esprimere un giudizio politico.
Il Presidente all'inizio della riunione ci ha detto che non sono
pervenute proteste e reclami sulla base dell'articolo 56, quindi
possiamo con serenità fare una valutazione rispetto a queste
elezioni, nel senso che queste elezioni si sono svolte in un clima
che ha consentito a tutti gli elettori di esprimersi e di fare
liberamente le loro scelte. Non ci sono state delle turbative
pesanti in queste elezioni. Quindi credo che il risultato
elettorale vada preso con serietà ed equilibrio.
Non voglio entrare nella "questione Rollandin", i fatti sono
noti; vorrei solo sottolineare che ci sono opinioni diverse di
tribunali diversi e accogliere la tesi di chi dice che Rollandin è
ineleggibile oggi significherebbe comunque fare una forzatura.
Penso che non spetti a quest'aula assumere ruoli che devono
essere degli organi giudiziari. Credo che questo Consiglio debba
avere compiti propri e diversi.
Qualcuno diceva prima di me che molte volte la politica è
sconfinata nel campo della giustizia e viceversa; credo che questo
sia un caso in cui è bene evitare delle pericolose confusioni di
ruoli. Le elezioni che si sono svolte sono elezioni regolari, la
convalida è un atto dovuto indipendentemente dal numero di
preferenze che ciascun candidato ha preso. Se il voto si è
liberamente espresso, questa è una conseguenza di una libera scelta
dell'elettore.
Credo che sia necessario avere da parte di tutti equilibrio,
razionalità e una capacità di analisi che va al di là di quanto è
espresso nei codici, pertanto riconfermo che questo Consiglio debba
procedere alla convalida dei risultati elettorali.
Presidente Ha chiesto la parola il Consigliere Collé.
Collé (Aut) Sicuramente la questione non è né facile né
semplice. Tuttavia credo che, come ha ricordato qualcuno,
quest'assise non è un tribunale. Siamo stati mandati qui dai
Valdostani per portare avanti questioni amministrative, così come
dobbiamo portare avanti temi politici che interessano la Valle
d'Aosta.
Qual è la situazione alla quale ci troviamo di fronte? É una
situazione in cui un TAR, quello della Lombardia, ha permesso al
Consigliere Rollandin di essere presente in lista, e su questo
condivido in parte quanto ha detto il Consigliere Curtaz, che il
fatto che Rollandin sia stato in lista ha deviato il risultato
elettorale. Siamo infatti tutti coscienti che la sua presenza ha
portato molti voti al suo movimento.
Tuttavia siamo qui e non è nostro compito entrare in una
decisione che è stata presa; sicuramente non è una decisione finale
ma il TAR della Lombardia ha permesso che Rollandin fosse in lista,
quindi sulla base di questo dovremo aspettare quello che sarà
invece un giudizio del TAR non so di dove, non so se sarà il TAR
della Valle d'Aosta o altro TAR.
Credo che il Consiglio regionale debba aspettare questo esito e
sulla base di questo ragionamento credo che oggi per decisioni
assunte dalle sedi competenti, non da questa, il Consiglio
regionale non possa che convalidare l'elezione di Augusto
Rollandin.
Presidente Ha chiesto la parola il Consigliere Martin.
Martin (FA) Il nostro gruppo ritiene che in quest'aula si debba
prendere atto soltanto del dato politico della vicenda, e il dato
politico è molto semplice: il Consigliere Rollandin è stato votato
da un grande numero di elettori e di cittadini valdostani. Noi ne
prendiamo atto e quindi siamo per la convalida della sua
elezione.
Presidente Il Consigliere Curtaz ha formalizzato la richiesta di
una votazione separata per la convalida dell'elezione del
Consigliere Rollandin. Quindi votiamo insieme prima gli altri 34
consiglieri, su cui non è stata fatta nessuna osservazione e
richiesta di votazione separata, e li votiamo per alzata di mano,
perché non si può disporre oggi del sistema elettronico.
Chi è favorevole è pregato di alzare la mano.
Consiglieri presenti, votanti e favorevoli: 35
Il Consiglio approva all'unanimità.
