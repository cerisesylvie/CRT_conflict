Classificazione
FINANZA REGIONALE E LOCALE
Partecipazioni azionarie regionali
LAVORO
TRASPORTI E VIABILITÀ
Aeroporti



Oggetto del Consiglio n. 2613 del 23 febbraio 2017 - Resoconto
OGGETTO N. 2613/XIV - Interrogazione: "Decisioni assunte a
tutela dei lavoratori della società AVDA".
Rosset (Presidente) -
Punto n. 4 dell'ordine del giorno.
Per la risposta, chiede la parola l'Assessore Marguerettaz, ne ha
facoltà.
Marguerettaz (UV) -
Prima di rispondere in modo puntuale
- credo in parte abbia già avuto modo di vederlo dagli organi di
stampa -, mi premeva dire, considerato che nelle premesse il
collega Bertin parla di madornale errore - e io ho avuto modo di
dirgli che sicuramente non dubito delle sue competenze in materia
di aviazione -, una volta per tutte che questo è un progetto
approvato dal Consiglio regionale nel 2007, che ha avuto la firma
del Ministero dell'economia e delle finanze nel 2005, la firma del
Ministero delle infrastrutture e trasporti sempre nel 2005 e la
validazione da parte di ENAC nel 2007. Tutte le posizioni
ovviamente sono legittime, ma continuiamo a parlare di un progetto
che, oltre ad essere stato approvato dal Consiglio regionale, ha
avuto tutte le approvazioni del caso; questo per quanto è nelle
premesse.
Per quello che è delle istanze delle organizzazioni sindacali in
merito al pagamento degli stipendi, il 10 febbraio si è svolto un
incontro presso il Dipartimento politiche del lavoro e della
formazione alla presenza del Coordinatore, del Presidente
dell'AVDA, del suo consulente legale, dei rappresentanti sindacali
e di un dirigente dell'Assessorato, durante il quale sono state
discusse le problematiche relative agli stipendi e si è cercata una
soluzione che potesse accelerare i tempi di pagamento degli
stipendi, tutelando nel contempo l'Amministrazione. Nel corso
dell'incontro, anche sulla base di quello che era stato previamente
approfondito con i legali della Regione, è stato deciso di
procedere come segue: dopo la regolarizzazione delle posizioni nei
confronti di INPS, INAIL e AVDA, emetterà un ordine irrevocabile di
bonifico a favore di ciascuno dei propri dipendenti per gli
stipendi del mese di dicembre, questo perché il DURC era negativo,
quindi non poteva essere pagato, non c'erano le condizioni.
Successivamente a questo, alla regolarizzazione, la Regione
provvederà a sbloccare parzialmente la fattura relativa al
corrispettivo di gestione del mese di dicembre erogando un importo
corrispondente alla somma degli stipendi. Ad avvenuta conferma,
supportata da adeguata documentazione, la riscossione degli
stipendi da parte dei dipendenti, la Regione sbloccherà anche la
parte residua del corrispettivo di dicembre.
Mi pare che tutte queste attività siano già state fatte
dall'Assessorato delle finanze e quindi il problema dei dipendenti,
in virtù di questa procedura, se volete irrituale ma legittima,
dove a fronte di una regolarizzazione delle posizioni
previdenziali, ordine di bonifico irrevocabile...si è completata la
procedura. Tutto quello che vi ho detto quindi è stato un percorso
condiviso con AVDA e con le organizzazioni sindacali.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Procediamo per ordine. Per quanto
riguarda il fatto che sia stato un errore trasformare l'aeroporto
di Aosta in un grande aeroporto commerciale, non sono io che lo
dico in quanto aviatore o esperto di aviazione: non sono né un
aviatore, né un esperto in aviazione, sono i fatti che lo dicono,
caro Assessore. Dal 2014 di aerei in quel posto non ce ne sono
passati, di passeggeri non ne abbiamo visti e abbiamo visto costi
per poco meno di 100 milioni di euro. Un errore tragico perché la
Valle d'Aosta non aveva bisogno di quell'aeroporto e non c'era da
parte del territorio la domanda di aeroporto perché, come ha
scoperto anche La Torre qualche tempo fa, abbiamo un aeroporto
internazionale a 80 chilometri, inoltre ne abbiamo uno a Milano e
uno a Ginevra. La Valle d'Aosta non ne aveva bisogno e non c'è una
domanda del territorio. È stato un giocattolo della politica di cui
nessuno sentiva la necessità, un giocattolo che si è rotto
immediatamente e di cui oggi abbiamo soltanto i cocci. È
emblematica la convenzione trentennale nella quale con 2 milioni
all'anno la Regione paga indipendentemente dal fatto che ci siano
aerei o meno, pertanto incaponirsi dicendo che dal 2004 questa è
stata una scelta giusta e di buon senso è francamente una cosa
fuori dal mondo.
Ritorniamo all'interrogazione. Questa interrogazione era stata
presentata prima dell'incontro avuto con i sindacati che abbiamo
letto sui giornali e che fortunatamente hanno sbloccato la
situazione per il mese di dicembre, gennaio e nel breve periodo
possono risolvere la questione. Resta il fatto che questo
giocattolo della politica si è rotto e a pagare non possono essere
soltanto i lavoratori; in qualche modo bisogna trovare una
strategia d'uscita, una
exit strategy
- sono ormai quasi
dieci anni che lo ripeto - per l'aeroporto e anche per i
lavoratori. Naturalmente poi bisogna essere tutti consapevoli della
situazione dell'aeroporto, che caparbiamente avete voluto sostenere
e negare anche la realtà che non poteva funzionare...lo avete
voluto realizzare a tutti i costi, non è sostenibile. Tutti
dobbiamo esserne consapevoli: i lavoratori e i cittadini. Bisogna
riuscire a trovare una strategia di uscita da questa follia, da
questa idea che ripeto spesso ritengo folle e megalomane, che costa
e costerà tanto alla Valle d'Aosta, ma in qualche modo bisogna
trovare una strategia di uscita che tenga conto anche dei
lavoratori e che minimizzi i danni di questo che è stato un errore
madornale: il voler realizzare ad Aosta un grande aeroporto quando
quello che c'era era più che sufficiente.
