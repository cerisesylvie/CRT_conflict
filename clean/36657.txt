Classificazione
NOMINE E INCARICHI DI CONSULENZA E SPECIALI
Nomine
TURISMO E INDUSTRIA ALBERGHIERA



Oggetto del Consiglio n. 641 del 28 luglio 2014 - Resoconto
OGGETTO N. 641/XIV - Interpellanza: "Individuazione di
criteri per la nomina del nuovo Dirigente della Fondazione per la
formazione professionale e turistica".
Presidente
- Ha chiesto la parola il Consigliere Ferrero,
ne ha la facoltà.
Ferrero (M5S) -
Grazie Presidente.
Ci troviamo qui ad affrontare il solito problema del valzer
delle nomine per quanto riguarda la Fondazione per la formazione
professionale e turistica. Anche in questo caso ci troviamo
comunque di fronte ad una specie di anomalia in quanto è stata
costituita questa fondazione per gestire poi effettivamente un
istituto scolastico. Non si riesce a capire perché, non si riesce a
capire che convenienza ci sia se non andando poi a vedere tra le
clausole dello statuto. I vertici sono di nomina regionale, i
criteri che vengono adottati per le forniture, addirittura fino a
200 mila euro...in pratica non c'è l'obbligo di fare particolari
tipi di gara, si acquista e si fa qualsiasi tipo di fornitura
tranquillamente, quindi, ecco che si eludono quelle che sono le
normali procedure di aggiudicazione di una pubblica
amministrazione.
Per quanto riguarda poi le nomine delle figure di vertice
amministrativo, queste vengono effettuate dal consiglio di
amministrazione, che è stato nominato, c'è l'Assessore, c'è la
Giunta regionale di mezzo. Semplicemente quindi noi vorremmo
sapere, dato che siamo alla vigilia del rinnovo della nomina del
direttore generale, quello amministrativo, cosa farete, chi
prenderete, che tipo di selezione sarà fatta e soprattutto che cosa
era stato fatto in occasione della nomina del precedente direttore
generale. Questo per avere semplicemente chiarezza dei criteri, se
non c'è nulla da nascondere, che non si nasconda; di conseguenza,
la tanto...poi portata all'evidenza del pubblico trasparenza, ecco,
mettiamola in pratica in quest'occasione. È la prima delle nomine
che ci viene sotto il naso, ma ovviamente monitoreremo anche tutte
le altre e, di conseguenza, su questa chiediamo lumi alla Giunta
regionale.
Presidente -
Ha chiesto la parola l'Assessore
Marguerettaz, prego.
Marguerettaz (UV) -
Sì, grazie.
Mi perdoni, collega Ferrero, ho registrato che lei ha detto che
in quella fondazione vengono eluse le norme della pubblica
amministrazione, quindi la invito poi ad essere conseguente
rispetto a questo. Dopo questo ricordo che la fondazione è una
fondazione che non nasce nel 2011, abbiamo una fondazione che è ben
più remota, nel 2011 vi è stato un passaggio particolare che è
stato il passaggio dove quella fondazione è uscita dal
commissariamento, un commissariamento che è durato oltre dieci
anni, quindi, in virtù di una serie di modifiche statutarie, è
stato regolamentato ed è stato messo un po' a norma il tutto. Nelle
figure che sono state individuate, negli organi statutari è
previsto il direttore generale, direttore generale che deve avere
determinati requisiti e in allora fu fatta una valutazione e vi era
un dirigente in funzione, che era il dirigente amministrativo a
disposizione della fondazione e quindi il consiglio di
amministrazione da me presieduto ha individuato il direttore
amministrativo, ovvero il dirigente che era di ruolo nella
fondazione per assumere l'incarico. Dal punto di vista anche
gestionale, ricordo che la figura del direttore generale assolve
anche questa funzione, quindi ci sembrava la soluzione migliore,
qualificata per dare una risposta. Da questo punto di vista,
essendo in scadenza questa carica, come avete avuto modo di
individuare, la informo che è stato riconfermato il direttore
generale nell'attuale figura.
Presidente -
Grazie Assessore Marguerettaz. Per la
replica, la parola al Consigliere Ferrero, ne ha la facoltà.
Ferrero (M5S) -
Grazie Presidente.
Intanto mi stupisce che l'Assessore Marguerettaz, in quanto
commercialista, non sappia il significato del termine "elusione",
che è riferito al fatto di approfittarsi della complessità di
normative fiscali, oppure di altro genere, per sottrarsi
legittimamente, senza cadere nell'illegalità, o un qualcosa...
Questo quindi è il vocabolario italiano, a questo io mi sono
riferito per non generare poi altre querele, perché sennò mi
spiacerebbe che da qui alla fine dell'anno stessimo a trattare poi
sempre le mie questioni di insindacabilità. Questo tanto per
chiarire. Ovviamente l'Assessore non mi ha dato nessuna indicazione
riguardo al criterio con cui è stata scelta la persona
precedentemente e al criterio con il quale è stata effettivamente
riconfermata, allora io mi chiedo che senso ha venire qui a fare
delle domande se non c'è una risposta.
Io volevo semplicemente avere un curriculum, che sul sito non ho
trovato, come non l'ho trovato per gli altri componenti del
consiglio di amministrazione, che non sono neanche indicati alla
faccia della vostra trasparenza! Allora, poi quando io dico
che...insomma, sarebbe anche l'ora dei miei quindici amici
disoccupati di trovare un lavoro in una partecipata regionale,
almeno uno, non chiedo poi tanto, chiedo magari un'estrazione a
sorte, qualcosa del genere, per me sarebbe già sufficiente, perché
non dare una risposta a queste cose, beh, evidenzia semplicemente
che la scelta è una scelta di carattere clientelare, di carattere
parentale, di carattere familiare, e qui vi invito a querelarmi, ci
troveremo volentieri in un'aula di tribunale per questo.
Grazie.
Presidente -
Passiamo al punto 15 dell'ordine del
giorno.
