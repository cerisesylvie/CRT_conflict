Classificazione
AGRICOLTURA



Oggetto del Consiglio n. 2548 del 7 marzo 2007 - Resoconto
OGGETTO N. 2548/XII - Tutela di un'area verde agricola nel
Comune di Saint-Christophe. (Interpellanza)
Interpellanza
Visto che il Comune di Saint-Christophe in data 23 novembre
2006 ha approvato il progetto preliminare della strada comunale che
prevede l'attraversamento di un'estesa area verde a destinazione
agricola in località "Clapey";
Constatato che a tale progetto si sono opposti non solo i
consiglieri di minoranza ma anche 319 abitanti del paese che hanno
sottoscritto e presentato un documento di proposte alternative al
tracciato individuato dal progetto preliminare
sopraccitato;
Verificato che tale strada dovrà servire un'area verde e
sarà, insieme a altri impianti polifunzionali in fase di
progettazione, interamente finanziati dall'Amministrazione
regionale, come previsto dall'accordo di programma tra Comune di
Saint-Christophe e Regione Valle Aosta;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) se non ritiene opportuno una verifica del progetto e se
intende eventualmente intervenire per proporre una modifica delle
stesse;
2) se è compito della Regione, pur nel rispetto delle
autonomie locali, intervenire per salvaguardare e tutelare, in un
contesto molto antropizzato, un'area verde agricola di notevole
importanza.
F.to: Bortot - Squarzino Secondina
Presidente
- Il Consigliere Bortot dà per illustrata
l'iniziativa.
La parola all'Assessore al territorio, ambiente e opere
pubbliche, Cerise.
Cerise (UV)
-Vorrei solo fare un po' di chiarezza in
merito a questo accordo di programma, perché so dà sempre per
scontato che tale accordo sia una sorta di accordo definitivo; in
realtà, non c'è un accordo di programma definitivo.
Torniamo indietro: per consentire l'ampliamento dell'Aeroporto
regionale "C. Gex", è necessario utilizzare 2 spazi che sono
adiacenti all'Aeroporto di proprietà comunale, sui quali c'era una
specie di vincolo urbanistico come destinazione "parchi urbani
territoriali, verde pubblico, attrezzature sportive e ricreative",
nonché "per attrezzature di interesse comunale". Sono quegli spazi
che sono attestati sulla zona est e sulla zona ovest della pista,
in parte anche della zona nord della pista stessa. Il Comune di
Saint-Christophe viene a perdere queste aree, da qui la necessità
di recuperare tali spazi in un altro ambito, che è stato
individuato nella zona di Etang. Questa località la dice lunga su
cosa tali zone erano una volta, ossia erano zone umide, ed in
questa zona di Etang dovrebbero essere ricollocate quelle aree più
strutturate sulle quali svolgere quelle attività di tipo ricreativo
e pubbliche che si svolgevano prima nella zona dell'Aeroporto, la
quale sarà inglobata nella realizzazione dell'Aeroporto stesso. Per
capire dove si andava, si è fatto una specie di pre-accordo di
programma, il quale ebbe una sorta di valutazione complessivamente,
la parola che mi viene più pertinente è accettabile, però mancavano
degli elementi per poter fare un'oggettiva valutazione, ossia
quanto costano le opere infrastrutturali da realizzare per tale
scambio, tali opere da realizzare sono congrue o sono sovra o
sottodimensionate? Questo per poter fare un accordo di programma
che si basasse su un'equità dello scambio, perché, siccome è la
Regione che chiedeva di fare questo scambio, non vi fosse una sorta
di ricatto o che si dicesse: "ci date di più di quello che ci
serve". Questa conferenza di servizi aveva chiesto al Comune di
dare degli elementi di fattibilità di tali opere in modo da fare
una valutazione di tipo complessivo. In base a questo il Comune ha
affidato a diversi professionisti una serie di incarichi che
riguardano le varie infrastrutture, ad esempio c'è questa ipotesi
di strada... tutto questo dovrebbe comporre il "quantum", quali
interventi devono essere oggetto di realizzazione per tale scambio,
ma anche per permettere alla Regione di fare le sue valutazioni e
poter dire: "guardate ci state chiedendo troppo" o "troppo
poco".
Si chiede:
"
se non ritiene opportuno una verifica del
progetto e se intende eventualmente intervenire per proporre una
modifica delle stesse"
, non tocca a noi entrare nel merito,
perché è stata delegata alla conferenza dei servizi e sarà essa che
farà tutte tali valutazioni e potrà dire se quello che chiede il
Comune è equo o eccessivo, o sproporzionato, o addirittura potrebbe
essere contraria ad alcune disposizioni normative (anche se questo
non mi risulta).
Seconda domanda:
"se è compito della Regione, pur nel
rispetto delle autonomie locali, intervenire per salvaguardare e
tutelare, in un contesto molto antropizzato, un'area verde agricola
di notevole importanza
"
, qui non è la strada che
compromette, ossia se facciamo un processo alle intenzioni,
qualcuno potrebbe immaginare che facendo la strada un domani si
potrebbe avere uno sviluppo di tipo urbanistico, ma qui è chiaro
che si toglie e si sottrae uno spazio destinato al pubblico che è
un'area verde destinata al pubblico per ampliare l'Aeroporto, il
Comune chiede di avere un'altra area più attrezzata rispetto a
quella, ma per fare le stesse cose. Dal punto di vista del verde
complessivo, quindi l'equazione non cambia, quello che cambia è che
questo terreno da terreno agricolo diventerà terreno ad uso
pubblico, tipo parco pubblico... Quali sono le considerazioni di
merito? Comunque sia questo scambio si deve fare sulla base di
terreni di tipo agricolo, di terreni verdi, la congruità sarà
oggetto di valutazione della conferenza dei servizi, ma dobbiamo
anche tener conto che i singoli servizi dovranno esprimersi anche
nel merito della legittimità dell'intervento. Non so se lì vi sono
dei vincoli paesaggistici, ma se vi sono, quello del paesaggio dirà
la sua; ad esempio, la questione della vicinanza o meno al torrente
per quanto riguarda le infrastrutture sarà esaminata nella
conferenza dei servizi, il vincolo idrogeologico lì non mi risulta
che vi sia. Il tutto tenuto conto di 2 elementi: il primo, la
coerenza con il piano regolatore, perché da lì discende la
compatibilità dell'intervento con le regole che in termini di
pianificazione territoriale il Comune si è dato; il secondo, il
fatto che il Comune di Saint-Christophe ha presentato la variante
per l'adeguamento del PRG al PTP. Questi sono i momenti entro i
quali si possono fare certe valutazioni, ma ripeto che la
valutazione di fondo è una valutazione che deriva da tale scambio
fatto fra Regione e Comune, fra un'area verde e un'altra area
verde, una adiacente all'aeroporto e l'altra un'area agricola.
Presidente
- La parola al Consigliere Bortot.
Bortot (Arc-VA)
- Con l'intervento dell'Assessore le cose
si sono parzialmente chiarite, nel senso che esiste la bozza di
questa convenzione che non è stata sottoscritta. L'interpellanza
verteva sul fatto che il Comune di Saint-Christophe delibera
sull'approvazione dell'area senza avere la convenzione
sottoscritta, quindi vi è un'incongruenza che riguarda tutte le
compatibilità che diceva lei, Assessore. L'altra cosa è che, a
detta di molti abitanti, poi è vero che il Consiglio comunale è
sovrano... sono state raccolte 319 firme per evitare che un'opera
infrastrutturale di servizio dell'area attrezzata attraversasse una
delle poche aree verdi di Saint-Christophe. Siccome il Comitato che
ha raccolto le firme dice che vi è la possibilità di un'alternativa
per servire quella futura area, vorremmo che la Regione desse
un'occhiata, perché mi rendo conto che una volta chiediamo che
intervenga nei confronti del Comune e altre volte invece ci
arrabbiamo perché la Regione interviene... e questi rapporti sono
molto delicati. Se vi sono delle alternative nella sottoscrizione
della convenzione, però sarebbe opportuno prestare un minimo di
attenzione in tale direzione, poi gli strumenti il Governo
regionale ce li ha in questo senso. È stato però chiarito che io
davo per scontato che la convenzione fosse sottoscritta, invece non
è ancora stata sottoscritta; da questo deriva la polemica apparsa
sui giornali - che, secondo noi, è molto meno grave del problema
della strada - sul fatto che si costruisce a poca distanza un'arena
per la "Battaglia des reines": questo è un equivoco perché sulla
bozza di convenzione si parla di campo di "Battaglia des reines",
mentre io ho chiarito con quelli di Saint-Christophe che si tratta
di un'area attrezzata tipo "Tzante de Bouva" a Fénis, di un'area
polivalente sulla quale si può fare attività sportiva, ludica e
altro. Tutti i "mass media", tutti i giornali hanno dato in
escandescenze, giustamente se a poca distanza si fosse fatta
un'arena per la "Battaglia des reines"... mentre, in realtà, si fa
un'area attrezzata; invece il problema grosso è il percorso di
questa strada che serve tale area che, a detta di molti,
bisognerebbe evitare con rapporti di correttezza nei confronti del
Comune di Saint-Christophe, tanto più se questa area fosse adibita
agricola, come lo è, nella definizione della convenzione si
potrebbe dire: "c'è un'alternativa, quell'area rimane agricola, di
fatto cambiamo la destinazione di una bella area, perché voi in
cambio ci date i terreni per l'ampliamento dell'Aeroporto". Termino
dicendo che questa cosa va fatta in fretta, perché con tale scambio
il Comune di Saint-Christophe non ha nessuna intenzione di
intervenire su quell'area, che è una specie di discarica aperta
dove c'era il palazzo CELVA. Hanno iniziato a smantellare i teloni,
ma l'infrastruttura non è un bel biglietto da visita; il succo è
che il Comune di Saint-Christophe aspetta l'Amministrazione
regionale, questa fin quando l'area non è di pertinenza non
interviene e, se le cose vanno per le lunghe, quella specie di
infrastruttura rimarrà lì per ancora un po' di tempo, pertanto se
deve "andare in porto" questo scambio si tratterebbe di accelerare
i tempi.
