Classificazione
STATUTO



Oggetto del Consiglio n. 2910 del 25 luglio 2007 - Resoconto
OGGETTO N. 2910/XII - Pronunciamento del Consiglio regionale
sul disegno di legge costituzionale concernente il distacco del
Comune di Noasca dalla Regione Piemonte e sulla sua aggregazione
alla Valle d'Aosta. (Interpellanza)
Interpellanza
Ricordata la deliberazione consiliare 2444/XII con cui il
Consiglio regionale della Valle d'Aosta decideva di non esprimersi
sullo schema di disegno di legge costituzionale concernente
"Distacco del Comune di Noasca dalla Regione Piemonte e
sull'aggregazione alla Regione Valle d'Aosta ai sensi dell'articolo
132, secondo comma, della Costituzione", in attesa della pronuncia
della Corte Costituzionale in ordine al ricorso notificato in data
27 luglio 2006 da parte della Regione Valle d'Aosta;
Preso atto che la Corte Costituzionale in data 21 febbraio
2007 ha rigettato il ricorso della Regione Valle d'Aosta,
precisando che spetta allo Stato pronunciare l'ordinanza con cui è
stata dichiarata la legittimità della richiesta di referendum, ai
sensi dell'art. 132, secondo comma, della Costituzione, relativa al
distacco del Comune di Noasca dalla Regione Piemonte e
all'aggregazione dello stesso alla Regione Valle d'Aosta/Vallée
d'Aoste, nonché l'indizione e l'emanazione del decreto di
effettuazione del suddetto referendum, mentre non spetta al
Presidente della Regione Valle d'Aosta/Vallée d'Aoste partecipare
alla seduta del Consiglio dei Ministri in cui si delibera
l'indizione di tale referendum;
Evidenziata la necessità che il Consiglio regionale esprima
un suo proprio parere sulla questione, cosi come ha fatto nel
gennaio scorso il Consiglio regionale del Piemonte, affinché tale
atto sia trasmesso al Parlamento che sta per affrontare il disegno
di legge in materia;
i sottoscritti Consiglieri regionali
Interpellano
il Governo regionale per conoscere se intenda predisporre,
nel più breve tempo possibile, un parere in materia da sottoporre
alla valutazione del Consiglio regionale.
F.to: Sandri - Fontana Carmela - Bortot
Président
- Collègue Sandri, y a t'il besoin
d'illustration?
La parole au Président de la Région, Caveri.
Caveri (UV)
- L'interpellanza non considera che, a
seguito della sentenza della Corte costituzionale n. 66/2007, con
la quale, come correttamente affermato nelle premesse, è stato
respinto il ricorso per conflitto di attribuzione promosso dalla
Regione avverso il decreto di indizione del referendum per distacco
e aggregazione del Comune di Noasca, la Giunta ha deliberato in
data 11 maggio 2007 di promuovere altro conflitto di attribuzione
nei confronti dello Stato, questa volta in relazione al disegno di
legge costituzionale in argomento, approvato in esito al risultato
referendario dal Consiglio dei ministri nella seduta del 5 aprile
2007. Le doglianze regionali, il cui eventuale accoglimento
porterebbe all'annullamento dell'atto impugnato e dell'iniziativa
legislativa governativa, attengono alla violazione dell'articolo 44
dello Statuto e del principio di leale collaborazione fra Stato e
autonomie territoriali. In particolare l'ultima violazione attiene
la lesione sotto il profilo del procedimento seguito delle
prerogative del Consiglio regionale; infatti il Governo, oltre a
non consentire la partecipazione del Presidente della Regione, ha
approvato il disegno di legge nonostante il Consiglio avesse
deliberato di avviare il procedimento volto all'espressione del
parere solo all'esito del giudizio costituzionale promosso dalla
Regione. Ora lei chiede se la Giunta intende proporre un parere nel
merito al Consiglio in pendenza del contenzioso e nell'interesse e
nella salvaguardia delle prerogative regionali... sospetti che
attengono a profili procedurali... e all'esito del quale potrebbe
conseguire il travolgimento del procedimento avviato
dell'iniziativa governativa. Devo dire che la Giunta non ha questa
intenzione, peraltro nulla vieta all'Assemblea di potere, qualora
lo ritenga opportuno, intervenire autonomamente nella logica di
piena autonomia del Consiglio su tale questione.
Président
- La parole au Conseiller Sandri.
Sandri (GV-DS-PSE)
- Dire che c'è stato... un "golpe"
forse è troppo, però su questo tema di Noasca, così come su quello
di Carema, vi è una palese violazione delle competenze reciproche
tra Giunta regionale e Consiglio, perché il Presidente della
Regione non si è limitato a parlare in pubblico della sua opinione
in merito alla costituzionalità o meno di una serie di passaggi -
fra l'altro, per adesso essendo sonoramente smentito nelle sue
previsioni -, ma si è anche permesso di parlare a nome della Valle
d'Aosta rispetto al contenuto e al merito della questione non
avendo nessun mandato da parte di nessuno. Il problema è che sul
merito della questione si vuole evitare il confronto, perché si sa
di avere la posizione debole, una posizione fragile e soprattutto
non condivisa da tutto il Consiglio regionale. Credo che sarebbe
stato un bene per il Presidente della Regione fare come ha fatto il
Presidente della Regione Piemonte, che semplicemente su questo tema
ha preso atto di una procedura, non so se hanno fatto ricorso alla
Corte costituzionale, ma hanno espresso un parere, per cui adesso
al Parlamento esiste il parere della Regione Piemonte e non esiste
quello della Regione Valle d'Aosta, perché il parere del Presidente
della Regione è del tutto ininfluente, al Parlamento non interessa,
interesserebbe quello del Consiglio. Abbiamo allora anche un
affronto fatto da questo Presidente della Regione al Parlamento di
negare un parere della Regione e non può essere il Consiglio a fare
un atto amministrativo...
(interruzione del Presidente della Regione, fuori
microfono)
... sempre al Governo, comunque a Roma... è inutile che si
attacchi alle questioni formali! Lei rifiuta tale parere e questo è
un atto grave! Perché il Consiglio regionale non si può sostituire
a lei, che contrariamente a quello che lei ha detto nel proporre un
atto su questo tema... perché è una spettanza della Giunta
regionale, che avrebbe dovuto portarla al Consiglio regionale. È
che lei ha paura di confrontarsi sul merito! Ha paura di
confrontarsi sui temi che comporta questa cosa, sul fatto che
Noasca fra le altre cose è una località dove si parla da sempre
franco-provenzale, che fa parte da sempre del "milieu" del Grand
Paradis, che fa parte da sempre di una grande solidarietà sia con
la Valle di Cogne che con la Valsavarenche. Sarebbe difficile
quindi spiegare che la sua identità, che ha dei confini che crede
cristallizzati, invece deve essere rivista in termini più dinamici
e attuali. Da questo punto di vista, si rimarca il tentativo di
depredare il Consiglio regionale delle sue competenze, di far fare
alla Valle d'Aosta una figura barbina a livello nazionale perché
non ci si può esprimere in materia. Nel merito poi io posso avere
un'idea, il Consigliere Bortot ne può avere un'altra, altri ne
possono avere diverse, ma che il Consiglio regionale non abbia mai
avuto la possibilità di esprimersi in materia la trovo una cosa
demenziale e che "grida vendetta al cospetto di Dio". Credo che, da
questo punto di vista, abbia tempo per rimettersi in piedi,
altrimenti il Consiglio regionale, anche se non in modo corretto
perché l'iniziativa dovrebbe essere della Giunta, tenterà di
riportare la discussione nel merito di tali questioni.
Président
- La parole au Conseiller Bortot.
Bortot (Arc-VA)
- Proseguo da dove ha finito il collega
Sandri...
(nasce un battibecco, fuori microfono, fra il Presidente
della Regione e il Consigliere Sandri)
... certo che siamo autorizzati, in fin dei conti svolgiamo il
ruolo di Consiglieri, rappresentavamo una parte della minoranza del
Consiglio regionale, mentre, battuta per battuta, non sappiamo
ancora chi rappresenta lei nelle sue sortite di impugnative e cose
del genere...
(nuova interruzione del Presidente della Regione, fuori
microfono)
... difatti lo abbiamo visto, rappresenta la Regione, però,
quando si chiede che lei, il Governo, il Consiglio si pronunci, lei
nicchia e sfugge, anche perché è andato troppo oltre e le diventa
anche difficile tornare indietro a tutta questa problematica. Non
sono particolarmente innamorato delle dismissioni o annessioni di
Paesi, frazioni ad altre Regioni o Province, però abbiamo
continuato a dirle, Presidente, che, a nome del suo Governo,
tramite il Parco del Gran Paradiso è possibile mettere in piedi dei
progetti unitari e con opportune risorse dare una mano alla
crescita di questi Paesi confinanti per analogia, per montagna, per
"patois", acque. Lei non vuole ascoltare e mi rifaccio a quello che
ho detto stamani, ossia noi facciamo l'Euroregione, Mediterraneo ed
Alpi e poi non siamo o non volete interloquire con queste
popolazioni. Abbiamo ragione quindi quando dico che si va in giro a
vendere "aria fritta" sui "mass media" e poi vediamo il Presidente
della Regione Piemonte una volta la settimana e non riusciamo a
mettere in piedi uno "straccio" di progetto per venire incontro a
queste popolazioni, che poi si tratta di 3.000 abitanti!
