Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1300 del 14 luglio 2010 - Resoconto
OGGETTO N. 1300/XIII - Interpellanza: "Erogazione agli
allevatori degli aiuti previsti dal programma regionale per il
benessere animale".
Interpellanza
Richiamata la nostra precedente iniziativa discussa in
quest'aula in data 7 aprile 2010 concernente i reiterati ritardi
nei pagamenti degli aiuti previsti dal programma regionale di
igiene e benessere animale negli allevamenti della Valle d'Aosta
per l'anno 2009;
Preso atto che a distanza di tre mesi il fondo di cinque
milioni di euro impegnato a novembre 2009 dalla Giunta non è ancora
stato liquidato neanche in minima parte agli allevatori nonostante
i lanci d'agenzia che riportavano gli annunci dell'Assessore
Isabellon all'assemblea dell'AREV del 13 maggio 2010 circa
l'imminente ratifica dell'accordo in sede di Conferenza
Stato-Regioni;
Considerato che gli allevatori lamentano anche la mancata
erogazione degli incentivi per l'IBR (Rinotracheite infettiva
bovina) relativamente all'anno 2008;
i sottoscritti Consiglieri regionali
Interpellano
l'Assessore competente per sapere:
1) quali sono i motivi per cui i fondi impegnati per la
concessione degli aiuti previsti dal programma regionale di igiene
e benessere animale negli allevamenti della Valle d'Aosta per
l'anno 2009, non sono ancora stati erogati;
2) quali sono i motivi per cui a oggi gli allevatori non
hanno ancora ricevuto gli incentivi per l'applicazione del piano di
controllo e di protezione della rinotracheite infettiva bovina
(IBR) relativamente all'annualità 2008;
3) se sono allo studio altre misure a favore del settore
zootecnico o in generale del settore agricolo per ovviare, almeno
in parte, agli effetti della crisi economica.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole au Vice-président Chatrian.
Chatrian (ALPE)
- Grazie, Presidente. Suddividerei in due
la nostra iniziativa. Per quanto riguarda la prima parte, volevamo
avere nuove informazioni e soprattutto sapere se c'erano nuovi
elementi, così come siamo stati informati dagli organi di
informazione.
Per quanto riguarda il secondo punto, probabilmente la misura
non è annuale, ma comprende periodi che vanno ad insistere sovente
su 2 o 3 anni, come riferisce la delibera del 20 febbraio 2009, le
linee vengono approvate per la predisposizione del piano di
controllo e di protezione per il triennio 2009-2011, quindi non è
annuale come da noi citato nel punto n. 2, ma è legata a dei
periodi e a dei piani. La seconda parte della nostra iniziativa
invece è quella legata non alla situazione, ma se ci sono allo
studio nuove misure, se ci sono allo studio dell'Assessorato, dei
dipartimenti nuove azioni. Non vorrei utilizzare il termine
"anticipare", ma quanto meno percorrere insieme nuove soluzioni,
nuovi sostegni e soprattutto, a nostro avviso, nuove idee.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. L'interpellanza
permette di dare ulteriori informazioni in merito agli argomenti
citati. La ragione per cui i fondi impegnati per la concessione
degli aiuti anticrisi previsti dal programma regionale di igiene e
benessere animale negli allevamenti della Valle d'Aosta per l'anno
2009 non sono ancora stati erogati è legata al fatto che la
concessione e la liquidazione degli incentivi era subordinata, come
precisato nella delibera di Giunta n. 3101 del 6 novembre 2009, al
recepimento a livello nazionale della modifica della comunicazione
della Commissione europea, quadro di riferimento temporaneo
comunitario per le misure di aiuti di Stato, a sostegno
dell'accesso al finanziamento nell'attuale situazione di crisi
finanziaria ed economica. Tale passaggio ha rappresentato infatti
la condizione necessaria affinché le singole Regioni potessero
concedere al loro interno misure di aiuto anticrisi. Nello
specifico il suddetto recepimento è consistito nell'adozione di un
decreto di modifica del precedente decreto del Presidente del
Consiglio dei ministri del 3 giugno 2009, con cui, nel rispetto di
quanto previsto nella comunicazione della Commissione europea del
31 ottobre 2009, è stata prevista l'estensione del campo di
applicazione delle misure di aiuto anticrisi nel settore della
prevenzione primaria. Il decreto di modifica, notificato e
autorizzato dalla Commissione europea con decisione del 3 febbraio
scorso, è stato oggetto di intesa in sede di Conferenza
Stato-Regioni solo il 29 aprile, firmato il 13 maggio, registrato
alla Corte dei Conti il 25 giugno e finalmente pubblicato sulla
Gazzetta ufficiale l'8 luglio. Si precisa che l'Ufficio servizi
zootecnici, in attuazione della delibera citata, aveva
tempestivamente provveduto ad istruire le 1.262 domande di aiuto
pervenute, a definire gli elenchi nominativi e a redigere il testo
della delibera di Giunta di concessione e liquidazione. L'adozione
definitiva di quest'ultima è però potuta avvenire solo dopo la
conclusione dell'iter di approvazione del decreto nazionale.
Difatti nella seduta della Giunta regionale del 10 luglio, due
giorni dopo la pubblicazione, in via d'urgenza è stata approvata la
concessione degli aiuti anticrisi, che potranno essere liquidati a
breve. Il piano di controllo di protezione della rinotracheite
infettiva bovina, IBR, per le campagne 2005-2008, ha sempre avuto
inizio al mese di settembre di ciascun anno per terminare il 31
agosto dell'anno successivo; dal 2009 sono poi cambiate le modalità
di intervento, come ricordato dall'interpellante, che prevedono di
attivare le procedure a febbraio e terminare a fine
agosto-settembre dello stesso anno. Dal piano articolato su 2 anni
con deliberazione n. 397/2009 il programma IBR viene attuato
sull'anno solare e con tale atto sono stati impegnati 1.300.000
euro di incentivi a favore degli allevatori, già liquidati, e altri
180.000 in fase di liquidazione. Entro breve tempo si procederà
all'impegno delle risorse necessarie per liquidare completamente le
competenze agli allevatori nelle varie campagne. Gli uffici sono
anche impegnati nel definire le procedure di liquidazione degli
stessi nell'ottica di attivazione di procedure semplificate che non
richiedono domande specifiche da parte dell'allevatore, questo
nell'ottica di semplificazione.
In merito alla seconda parte, quella che può essere interessante
in prospettiva come ipotesi di lavoro, si precisa che in primo
luogo con la recente approvazione degli aiuti previsti dal
programma regionale per il benessere animale e la concessione degli
aiuti anticrisi a favore delle società cooperative e delle altre
imprese operanti nel comparto agroalimentare, avvenuta con la
delibera di Giunta del 4 dicembre 2009, il Governo regionale ha
destinato 6.000.000 di euro al comparto agricolo, al fine di
fronteggiare la crisi economica in atto, dando concreta attuazione
al quadro di riferimento temporaneo comunitario già citato.
Si rammenta che, attraverso le misure cofinanziate previste dal
PSR 2007-2013 e gli aiuti disciplinati dalla legge regionale n.
32/2007, nonché dalle leggi del comparto zootecnico, la politica
regionale di sviluppo rurale è attualmente entrata a regime ed è
pienamente operativa. Nello specifico, per quanto riguarda il
settore zootecnico, i finanziamenti previsti dalle leggi regionali
n. 21/2001 e n. 3/2002 riguardano un'ampia tipologia di interventi,
fra cui assumono particolare importanza l'identificazione del
bestiame, la tenuta dei libri genealogici, l'effettuazione di
controlli funzionali, i contributi per le rassegne e concorsi, il
programma assicurativo, il risanamento degli allevamenti da
epizoozie e altre malattie. Dal punto di vista finanziario,
l'insieme di questi interventi ammonta a 16.000.000 di euro, di cui
il 90 per cento è già stato impegnato.
Per quanto riguarda altre misure da attivare in funzione
anticrisi a favore del settore zootecnico e in generale dei settori
della produzione, trasformazione e commercializzazione di prodotti
agricoli, considerato che il vigente quadro di riferimento
temporaneo comunitario prevede la possibilità di concedere aiuti
anticrisi solo fino al 31 dicembre 2010, si auspica che l'Unione
europea proroghi tale scadenza, in modo che le Regioni possano, se
le condizioni lo consentono, continuare a concedere gli aiuti
anticrisi vigenti, nonché prevederne di nuovi, fintanto che perdura
la situazione di difficoltà.
Per quanto riguarda il settore della produzione primaria, si
auspica inoltre che il massimale
de minimis
di 7.500 euro ad
azienda nel triennio possa definitivamente essere incrementato a
15.000 euro anche una volta cessata la situazione di crisi. Si
precisa che tale aumento è stato oggetto di specifica richiesta
alla Commissione europea da parte delle Regioni dell'arco alpino,
Valle d'Aosta compresa, in occasione dei Forum internazionali di
Garmisch e Alpbach, svoltisi rispettivamente il 10 luglio e il 7
dicembre 2009. Si ricorda infatti che, ai sensi della legge
regionale n. 21/2001, potranno essere concessi incentivi per il
miglioramento delle condizioni di igiene e benessere degli animali
nelle aziende zootecniche, previa notifica alla Commissione
europea, oppure ai sensi del regolamento comunitario n. 1535/2007:
quello che regolamenta il
de minimis
agricolo. È in questo
ambito che l'Ufficio servizi zootecnici dell'Assessorato, in
collaborazione con l'AREV, intende ricercare soluzioni alternative,
valutando ad esempio la possibilità di trasformare le linee
direttrici del programma regionale di igiene e benessere animale
negli allevamenti della Valle d'Aosta per il 2009 in misure di tipo
strutturale.
A titolo di completezza si precisa infine che il dibattito
avviato a livello nazionale lo scorso marzo circa l'eventuale
attuazione dell'articolo 1 bis, "Misure per le imprese agricole
colpite da crisi di mercato", della legge 29 aprile 2005 n. 71, che
riguarda la conversione in legge con modificazioni del
decreto-legge 28 febbraio 2005 n. 22, recante: "Interventi urgenti
nel settore agroalimentare", non ha avuto esito positivo. Nel corso
della riunione tecnica dell'8 aprile scorso, cui ha partecipato
anche un funzionario del Dipartimento agricoltura, i rappresentanti
del Ministero delle politiche agricole alimentari e forestali hanno
infatti comunicato che un tentativo di applicazione del suddetto
articolo 1 bis era già stato effettuato, ma non è stato ritenuto
compatibile con una normativa comunitaria dalla Commissione
europea. Come già precisato, l'erogazione a livello nazionale di
tali misure nell'ambito delle disponibilità del Fondo di
solidarietà nazionale e previa autorizzazione da parte della
Commissione europea, presupporrebbe l'adozione da parte del
Ministero di un decreto che dichiari lo stato di crisi di mercato
per le produzioni agricole, per le quali si sia verificata la
riduzione del reddito medio annuale delle imprese agricole addette
del 30 per cento rispetto al reddito medio del triennio precedente.
Questo è quanto anche a livello nazionale.
Président
- La parole au Vice-président Chatrian.
Chatrian (ALPE)
- Grazie, Presidente.
Il nostro gruppo ha ascoltato attentamente le risposte
dell'Assessore. Qualche considerazione. Presidente, chiederemmo nel
momento in cui si propongono nuovi sostegni, nuove idee, una
maggior chiarezza se fosse possibile, come ci disse nel mese di
ottobre, oggi siamo a luglio, siamo felici che il tutto si sia
sbloccato; dall'altra parte auspicheremmo che il comparto sapesse
bene le procedure nel momento in cui uno mette in campo un nuovo
modello, ma soprattutto i tempi stimati.
Apprezzo che il Presidente nelle sue dichiarazioni venerdì
scorso abbia citato un percorso tortuoso e lunghissimo; il nostro
gruppo non apprezza le parole dell'Assessore in quanto cita
persino:
"la nostra delibera era già pronta il 6 novembre
2009"
. Non facciamo demagogia, se possibile, perché, quando
avete inserito questo nuovo aiuto anticrisi, sapevate che questa
procedura avrebbe dovuto avere il parere della Commissione europea,
il decreto del Presidente del Consiglio, la Conferenza
Stato-Regioni, il visto della Corte dei Conti e poi la delibera.
Facciamo solo chiarezza e chiediamo solo la prossima volta, nel
momento in cui si mettono in campo degli aiuti così importanti, di
dire:
"mettiamo le risorse"
, come è stato detto, le
impegniamo, come è stato fatto, ma probabilmente nelle vostre
tasche entreranno fra un anno o fra dieci mesi. Su questo
chiederei, Presidente, che da parte vostra ci fosse maggiore
correttezza per il comparto, altrimenti il
tam tam
era: la
delibera era pronta nel cassetto, ma c'è stato qualcosa che non ha
funzionato. No, si sapeva perfettamente la procedura, che era stata
anche discussa in Consiglio. Chiederemmo quindi da parte vostra un
po' di onestà che penso aiuti anche il comparto quando si vogliono
mettere in campo delle nuove misure.
Termino facendo invece qualche considerazione sul punto n. 3,
sul domani. Assessore, lei ci ha detto che le misure sono
pienamente operative, ci ha citato le leggi 2001 e 2002, che
potrebbero essere quelle che ci permettono di mettere in campo
nuovi aiuti; la n. 32/2007, il piano di sviluppo rurale e il
cofinanziamento. Noi con il punto n. 3 volevamo andare oltre;
conosciamo l'ambiente, ma conosciamo le difficoltà del settore,
sappiamo che i conti non tornano più! Per chi non ha potuto
ammortizzare gli investimenti fatti 20 anni fa oggi i conti non
tornano. Non sono qui a dire di avere la bacchetta magica; chiedo
da parte del Governo che ci sia la determinazione politica di
mettere sul tavolo delle idee, che poi possano "dare gambe" a
questo settore, se il Governo ci crede, perché le difficoltà sono
tante.
Ultimo passaggio: Assessore, lei ci ha detto che tutte le
risorse sono state impegnate, chiediamo di non andare solo ad
impegnare le risorse nel momento in cui le misure danno la
possibilità di impegnarle, i cofinanziamenti danno la possibilità
di impegnarli, ma cerchiamo anche di dare la capacità di spesa,
perché sovente avere i soldini nel cassetto una volta che ci sono
le misure, le azioni e non lasciamo nei cassetti a prendere della
muffa quando forse il comparto avrebbe bisogno di questa
liquidità.
Termino parlando delle associazioni: nel predisporre eventuali
soluzioni alternative, ben vengano, discutiamone in commissione e
in Consiglio, ma che il percorso sia chiaro e soprattutto che non
sia solo legato ad uno
spot
, ad un'anticrisi, usciamo dal
termine "anticrisi" affinché sia qualcosa di continuativo e
possibilmente strutturale. Grazie.
