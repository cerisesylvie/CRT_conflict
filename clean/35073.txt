Classificazione
TRASPORTI E VIABILITÀ
Impianti a fune



Oggetto del Consiglio n. 2654 del 24 ottobre 2012 - Resoconto
OGGETTO N. 2654/XIII - Interrogazione: "Situazione delle
strutture funiviarie e di risalita dismesse".
Interrogazione
L'art. 19 della legge regionale 18 aprile 2008, n. 20
prescrive che nel caso di cessazione della concessione di
costruzione ed esercizio di linee funiviarie e impianti di risalita
il concessionario è obbligato a proprie spese alla restituzione in
pristino, parziale o totale, del terreno su cui insistono tali
opere e le opere complementari, nonché all'asporto del materiale di
risulta.
È inoltre previsto che qualora il concessionario non provveda
alla restituzione in pristino entro diciotto mesi o entro i termini
specificatamente definiti con deliberazione della Giunta regionale,
all'esecuzione provveda direttamente la Regione e le relative spese
siano poste a carico del concessionario;
i sottoscritti Consiglieri regionali
Interrogano
la Giunta regionale per conoscere:
1) se è disponibile, aggiornato e consultabile pubblicamente
il censimento delle strutture funiviarie e di risalita
dismesse;
2) quante siano attualmente le strutture dismesse ancora
presenti sul territorio valdostano e dove siano
localizzate;
3) se siano stati necessari o se siano in programma
interventi di ripristino coatto per decorso del termine di legge o
del termine assegnato dalla regione;
4) a quanto sia stimabile l'importo degli interventi
eventualmente necessari allo scopo.
F.to: Louvin - Chatrian
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Sul primo quesito:
"
se è disponibile, aggiornato e
consultabile pubblicamente il censimento delle strutture funiviarie
e di risalita dismesse"
, presso le infrastrutture funiviarie è
disponibile e aggiornato l'elenco degli impianti a fune dismessi;
se il collega lo ritiene, gli posso fornire l'elenco delle
strutture che ho.
Secondo quesito:
"quante siano attualmente le strutture
dismesse ancora presenti sul territorio valdostano e dove siano
localizzate"
, nel 2006 sono state censite circa 40 strutture
funiviarie dismesse e non ancora completamente smantellate. Le
strutture sono in diverse località valdostane e anche qua c'è un
elenco che metto a disposizione, elenco che però non è consultabile
su internet.
Terzo quesito:
"se siano stati necessari o se siano in
programma interventi di ripristino coatto per decorso del termine
di legge o del termine assegnato dalla Regione"
, tutte le
strutture concessionate ex legge regionale n. 29/1997, in seguito
sostituita dalla n. 20/2008, sono state smantellate nei termini
previsti dalla legge a seguito dell'estinzione a vario titolo della
concessione; pertanto non sono stati necessari, né sono in
programma interventi di ripristino coatto. Le strutture dismesse
precedentemente all'entrata in vigore della legge del 1997 erano
esercite secondo disciplinari di concessione sottoscritti fra
concessionario e Comune fino al 1982 e poi fra concessionari e
Regione, che non riportavano nella maggior parte dei casi gli
obblighi di ripristino introdotti in legge a partire dal 1997.
Pertanto per gli impianti nati dopo il 1982 e dismessi prima del
1997, posto che sia possibile reperire i disciplinari di
concessione nell'archivio trasferito nel 1999 dall'USTIF di Torino
alla Regione, sarebbe necessario effettuare una ricerca caso per
caso per individuare i contenuti dei disciplinari di concessione e
verificarne le possibili azioni. Si segnala che molti dei
concessionari degli impianti dismessi oggi non sono più esistenti e
che in passato non sempre è stato costituito un diritto reale sul
terreno per la costruzione del manufatto, la cui proprietà sarebbe
quindi oggi da porre in capo al soggetto che possiede il terreno.
In ogni caso, per ovvie ragioni di opportunità, tutela e sicurezza
degli utenti, parrebbe oggi preferibile concentrare le risorse
disponibili sugli interventi di sviluppo, sorveglianza e controllo
degli impianti attivi in servizio pubblico. Questo non vuol dire,
collega Louvin, che quell'altro è un problema che non esiste,
perché convengo con lei che questa è una testimonianza da un lato e
dall'altro un ingombro che sarebbe meglio rimuovere; quindi, da
questo punto di vista, creare un tavolo comune fra Regione e
concessionari - ma molte volte i concessionari non ci sono neanche
più - per andare ad eliminare questi manufatti è cosa buona e
giusta.
Quarto quesito:
"a quanto sia stimabile l'importo degli
interventi eventualmente necessari allo scopo"
, nel 2006 la
Regione aveva calcolato un costo delle azioni di ripristino di
dette strutture ancora presenti sul territorio giungendo ad un
costo attualizzato di 2.500.000 di euro, come una tabella allegata
con questa previsione indica e che metto a disposizione del
collega.
Presidente
- La parola al Consigliere Louvin.
Louvin (ALPE)
- Grazie Presidente. L'Assessore è stato
esaustivo nell'informativa che avevo richiesto e nel ringraziarla
la prego di ringraziare anche i suoi servizi, che in sede di prima
informativa sono stati molto puntuali.
Abbiamo un problema che nell'urgenza del momento non appare così
rilevante, i tempi che corrono danno altre priorità, ma è un
problema esistente sul quale bisogna cominciare a pianificare degli
interventi. Procedo in ordine in relazione alle sue risposte. È
bene che ci sia questo elenco e, siccome non mi pare contenga
notizie che possono avere problemi dal punto di vista della tutela
della privacy, ma si tratta di fatti riscontrati oggettivamente
nell'ambito di azioni di indagine dell'Amministrazione su luoghi e
strutture, suggerirei di consentirne la consultabilità, se non
mettendo su internet, almeno indicando ad eventuali soggetti
interessati: associazioni di tutela dell'ambiente, cittadini,
turisti che si chiedono come mai sia ancora in piedi il pilone, la
teleferica...di sapere qual è la titolarità. Ripeto: non c'è
bisogno di fare siti internet apposta, ma di stabilire - e lei lo
può fare credo nell'ambito della sua discrezionalità amministrativa
molto facilmente - che i dati del censimento delle strutture
funiviarie di risalita dismessi sia liberamente consultabile da
parte del cittadino.
Il numero mi pare ancora abbastanza elevato, parliamo di una
quarantina di strutture, alcune minori, vecchi skilift quasi di
anteguerra, ma altri di maggiore impatto. Lei ha detto che sono
testimonianze-ingombro, io aggiungerei anche inquinamento, perché
si tratta di materiali che, esposti alle intemperie, oltretutto per
la tipologia dei materiali utilizzati all'epoca, possono
rappresentare una fonte di inquinamento; anche in questo senso non
sarebbe inutile individuare per l'aspetto dell'inquinamento
ambientale e per l'impatto paesaggistico una qualche priorità,
ovvero individuare degli impianti che hanno un ordine di rimozione
più rapido.
È molto corretto quello che lei dice della problematica
dell'ante 1997, l'abbiamo all'epoca valutata con attenzione e
sappiamo che rincorrere con il fucile le società di funivia o i
singoli che all'epoca hanno realizzato gli impianti è tutt'altro
che facile. È però molto preoccupante quello che lei ha detto nella
parte finale, cioè che in questo momento diventano responsabili i
proprietari del terreno pur non avendo percepito neanche un soldo
dall'uso del terreno. Lei qui ha sollevato una questione di
prim'ordine e in questo credo che andrebbe immaginata una
soluzione, non escludendo che alcuni di questi manufatti possano
causare danni a terzi per cadute o loro instabilità; in questo
caso, oltre a doverli rimuovere, c'è una responsabilità oggettiva
dei proprietari.
Pensavamo quindi di avere liquidato in termini informativi la
problematica, che invece appare più complessa di quanto si
profilava inizialmente. Non è nell'ultimo scorcio della legislatura
che si individueranno delle soluzioni definitive, ma non sarebbe
male che ci fosse una direttiva agli uffici per preparare delle
soluzioni in prospettiva che non siano di pura osservazione del
fenomeno, ma che comincino a mettere qualcosa in cantiere per
possibili ripristini futuri, non escludendo anche l'eventualità di
azioni
low cost
, che coinvolgano associazioni ambientaliste
o di volontariato nel ripristino dei territori, cosa che si fa con
altre tipologie di attività e che potrebbe essere immaginata anche
in questo settore nel quadro di una Valle d'Aosta pulita da tale
genere di manufatti abbandonati. Grazie.
