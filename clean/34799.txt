Classificazione
ORDINE PUBBLICO - FORZE ARMATE
Servizio civile



Oggetto del Consiglio n. 2488 del 21 giugno 2012 - Resoconto
OGGETTO N. 2488/XIII - Interpellanza: "Piano operativo del
servizio civile regionale per l'anno 2013".
Interpellanza
Vista la legge regionale 16 novembre 2007, n. 30
"Disposizioni in materia di servizio civile in Valle
d'Aosta";
Visto il documento di programmazione triennale 2010/2012
approvato dal Consiglio regionale il 6 ottobre 2010;
Richiamate le delibere di Giunta n. 3768/2010 e n. 3170/2011
relative alla approvazione dei programmi operativi annuali 2011 e
2012 del servizio civile regionale, ai sensi dell'articolo 8 della
legge regionale 30/2007;
Ribadita la volontà di perseguire la politica del raccordo
con il servizio civile nazionale, con l'obiettivo di razionalizzare
l'uso delle risorse finanziarie disponibili;
Segnalato che il servizio civile nazionale rischia di
chiudere per mancanza di fondi;
Evidenziato che abbiamo registrato, in questi anni, una
maggiore conoscenza del servizio civile regionale, una sua
legittimazione e un suo consolidamento;
Considerato quindi che esistono oggi le condizioni per dare
corso ad uno degli elementi innovativi presenti nel documento di
programmazione triennale e, precisamente, quello del servizio
civile regionale lungo;
i sottoscritti Consiglieri regionali
Interpellano
il Presidente della Regione per sapere se è intenzione della
Giunta regionale inserire, nel piano operativo per l'anno 2013,
l'emissione di bandi per progetti regionali, per periodi
relativamente lunghi, secondo l'articolazione prevista dalle linee
di indirizzo per il servizio civile regionale definite nel
documento di programmazione triennale 2010/2012.
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- Grazie Presidente.
Recentemente, ho letto su una rivista una bella frase ad
effetto: "il servizio civile nazionale in Italia sembra la nave
Concordia. Arenato su un fianco, immobile e perduto". Più o meno
questo era il senso di quella frase. Incagliato nel mare basso dei
finanziamenti statali, distrutto dal Governo Berlusconi,
dimenticato o poco valutato da quello tecnico di Mario Monti e
forse con poche speranze per il futuro...ma questa è una mia
impressione. Eppure, il servizio civile ha una storia lunga e
gloriosa. Due brevi note.
Siamo un paese in crisi e quindi è più semplice tagliare in
settori poco "visibili" o poco "protetti". Dai 296.000.000 del
2007, si era passati ai 113.000.000 per il 2011, appena sufficienti
a garantirne l'esistenza. Poi, ulteriore sforbiciata per arrivare a
questa ripartizione: 68.800.000 per il 2012, 76.000.000 per il
2013, 83.000.000 per il 2014. Quest'anno, dunque, mancavano
50.000.000 circa all'appello, ma il Ministro Riccardi è riuscito a
reperire i fondi necessari con i quali potranno partire, nel
biennio 2013-2014, più di 37.000 volontari. Per il momento il
Ministro ha scongiurato la chiusura del servizio, ha tamponato una
falla "
nella convinzione
- sono parole del Ministro -
che
non sia giusto chiudere un'istituzione che è uno dei pochi
interventi dello Stato per i giovani
". Ecco da questa
preoccupazione nazionale è nata l'interpellanza.
In Valle d'Aosta, invece, il servizio civile regionale gode di
buona salute, non è incagliato, anzi la sua navigazione procede
tranquilla, in sicurezza. Il 2011 è stato caratterizzato dalla
realizzazione delle attività necessarie a consentire l'avvio del
servizio civile regionale, che ha pochi anni di vita: la
promozione, l'accreditamento, l'emissione dei bandi, la
valutazione, la selezione, la formazione, la gestione dei
volontari. Il programma operativo per il 2012, approvato, a fine
dicembre scorso, con deliberazione della Giunta regionale, è
caratterizzato principalmente dalla seconda edizione del bando "Due
mesi in positivo", riservato ai giovani di età compresa fra i 16 e
i 18 anni. I due piani, quello precedente e quello adesso
approvato, sono stati scritti con l'obiettivo di favorire una
maggiore conoscenza del servizio civile, nell'ottica di un
consolidamento e di una legittimazione di questo istituto nel
territorio valdostano.
Concordo quindi con quanto scritto in prospettiva nel programma
operativo del 2012 (cito):
"In questo senso sarà indispensabile
in futuro una più stretta connessione ed integrazione fra le
politiche sociali e le politiche del lavoro per dare pieno
riconoscimento al servizio civile regionale. Esso rappresenta
infatti un'opportunità per la crescita del singolo e per lo
sviluppo del tessuto sociale della comunità valdostana".
Due dati, che il Presidente conosce bene, ma che possono
interessare il Consiglio regionale: nel 2011 sono stati approvati
10 progetti sui 10 presentati con 40 volontari ammessi su 98
domande; nel 2012 sono stati approvati 10 progetti sui 12
presentati con 54 volontari ammessi su 159 domande. Quindi i numeri
ci confortano, ma anche la relazione di sintesi, che ho potuto
leggere, delle attività di valutazione, relative all'esperienza del
2011, ci incoraggia a diffondere la cultura del servizio civile e
quindi di valorizzarne il ruolo in questo percorso di crescita.
Ed allora, vista è la situazione nazionale di incertezza, perché
non fare un ulteriore passo in avanti in questa direzione, non solo
del consolidamento, ma della innovazione? Perché non realizzare
quanto scritto nel documento di programmazione triennale 2010-2012,
documento approvato all'unanimità da questa Assemblea? Poche frasi
di quel documento, tanto per collegarmi ad esso:
"Il secondo
elemento di innovativa del servizio civile regionale nasce
dall'esperienza attuale che vede una forte difficoltà dei giovani a
dedicare un periodo relativamente lungo
- 12 mesi -
della
propria vita all'esperienza di servizio civile. Si ritiene, quindi,
opportuno, tenendo conto dei limiti previsti dall'articolo 5 della
legge regionale n. 30/2007, di prevedere diverse articolazioni di
durata dei progetti fino ad una durata complessiva del servizio di
1.400 ore. In particolare, suddividere i progetti per monte ore
complessivo svolto significa lasciare alla definizione fra giovane
ed ente l'articolazione dell'impegno, tenendo conto solo del limite
massimo di 24 mesi entro cui concludere l'esperienza di
servizio"
. Il documento propone quindi un'articolazione come
segue: 350 ore per 3 mesi, 700 per 6 mesi, 1.400 per un periodo non
inferiore a 12 mesi. Le persone che svolgono il servizio potrebbero
sommare i vari periodi, fino a quel massimo di 1.400 ore di
servizio.
Allora domando al Presidente perché, anche come risposta ad una
situazione economicamente difficile per il mondo giovanile, proprio
in questo particolare momento, non far collimare un'esperienza di
vita con un progetto anche di lavoro futuro o di possibile lavoro
futuro? Dare una mano e, allo stesso tempo, poter acquisire
un'esperienza formativa per il lavoro. Per alcuni potrebbe essere
la prima esperienza, dopo la scuola, con il mondo del lavoro, unire
all'impegno solidale un'esperienza che potrebbe essere utile anche
come curriculum per la professione futura.
Mi fermo qui, la domanda posta dall'interpellanza è tutta qui: è
intenzione della Regione inserire nel piano operativo per l'anno
2013 l'emissione di bandi per progetti regionali per periodi di 12
mesi, secondo quanto programmato nel documento triennale?
Presidente
- La parola al Presidente della Regione,
Rollandin.
Rollandin (UV)
- Grazie Presidente.
L'introduzione all'interpellanza è stata molto dettagliata,
quindi mi esime dal ricordare le difficoltà e qual è stato l'iter
piuttosto travagliato a livello regionale, perché prima di arrivare
al decollo abbiamo passato qualche problemino legato anche a fatti
endogeni. Oggi questo è un sistema che può funzionare, che ha preso
un atteggiamento positivo ed i risultati che sono stati ricordati
lo dimostrano. Correttamente è stato detto della situazione a
livello generale, non favorevole dal punto di vista delle
disponibilità finanziarie.
Venendo alla domanda, il piano regionale per il servizio civile
regionale 2012 mette a regime il progetto sperimentale "Due mesi in
positivo". Quest'anno, a fronte dei 54 posti disponibili, sono
state presentate 158 domande, il che lascia dire che è passato il
messaggio e c'è un interesse per l'iniziativa. Nello stesso piano
annuale non è prevista l'estensione della sperimentazione al
servizio civile regionale di durata pari a quello nazionale - 11
mesi - a causa della situazione di incertezza in cui versa il
servizio o, meglio, versava, perché adesso la situazione è
leggermente migliorata dopo le esternazioni del Ministro a cui deve
seguire il reperimento di fondi.
La Consulta regionale per il servizio civile già nel 2009 ha
subordinato gli stanziamenti regionali al pieno utilizzo di quelli
nazionali ed omologava condizioni, requisiti e modalità di
realizzazione al modello statale, in modo da non moltiplicare le
iniziative. Nel frattempo la Giunta ha approvato il finanziamento
di un progetto valutato idoneo, ma non finanziabile dall'Ufficio
regionale per il servizio civile presentato dall'ACLI per 6
volontari, che ad oggi non è partito perché a livello nazionale,
dopo la sentenza di Milano che ammetteva al servizio anche
cittadini non italiani, qualunque iter autorizzativo è sospeso.
La situazione del servizio nazionale si è negli ultimi giorni
leggermente aperta, ma non è ancora definitiva, quindi siamo
nell'attesa di sviluppi, in modo da vedere nei servizi futuri come,
sempre mantenendo questa prospettiva, intervenire in merito. Alla
luce delle notizie che sono arrivate dal Ministero, l'Ufficio
regionale è pronto per attivarsi per la promozione dei nuovi bandi
del servizio civile nazionale, riservando una quota dello
stanziamento annuale per finanziare progetti valutati idonei e non
finanziabili dall'ufficio nazionale. Inoltre, facendo tesoro
dell'esperienza del servizio civile estivo "Due mesi in positivo",
intende sensibilizzare gli enti di territorio non accreditati, ma
interessati ad accogliere volontari disposti a prestare la loro
opera nel campo dell'aiuto alla persona, della tutela dei beni
ambientali e culturali, affinché promuovano un'affiliazione con
enti accreditati al servizio civile nazionale, e che possano
partecipare ai prossimi bandi per allargare la rosa delle
possibilità.
Per il momento non si intende procedere a bandi di servizio
civile regionale per periodi più lunghi, per evitare
sovrapposizioni con il servizio civile nazionale e per consolidare
la positiva esperienza dell'effetto dei "Due mesi in positivo".
Questo non significa che non si possa, in futuro, immaginare anche
questo percorso, ma direi che un assestamento della situazione va
fatto, altrimenti rischiamo di aggravare una situazione che si sta
stabilizzando, perché è da poco che abbiamo un servizio che
funziona. Quindi non lo escludiamo, ma per il momento, tenendo
conto che aspettiamo di chiarire le novità a livello ministeriale,
vorremmo valutare questi fenomeni prima di modificare il contesto,
che è sempre stato analogo a quello nazionale. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Mi sembra di aver capito che anche il prossimo piano per il 2013
conterrà queste due indicazioni: il servizio civile regionale per
gli adolescenti ed un'attenzione particolare alla situazione
nazionale per utilizzare al meglio i finanziamenti, i progetti a
livello nazionale. Ci sono invece, credo, le condizioni per fare -
anche se timidamente - un piccolo passo in avanti, definendo, noi,
un servizio civile regionale che abbia l'ambizione di costruire
anche un'immagine a livello nazionale.
La nostra legge regionale era molto innovativa, perché già nel
2007 prefigurava il pericolo di un decadimento dell'esperimento
nazionale e dava indicazioni per la nostra Regione di fare sua
questa esperienza; nel 2007 si indicava in legge la possibilità per
i cittadini extracomunitari di partecipare ai nostri bandi, legge
che è stata apripista per altre regioni, e poi c'è stato
l'inconveniente che ricordava prima il Presidente.
Presidente, cerchi di convincere gli uffici preposti nell'ottica
di delineare un progetto che prefiguri una sua identità al servizio
civile regionale, ce ne sono le possibilità, non è una questione di
risorse finanziarie, ma è una questione di volontà politica e di
volontà da parte dei funzionari.
Credo che il tessuto in Valle d'Aosta sia pronto a recepire
questo messaggio. Nella nostra regione ci sono enti ed associazioni
che, come risposta alla grave crisi economica e al travaglio che
stanno vivendo i giovani che escono dall'università o dalla scuola
superiore, possono avvicinare questo mondo giovanile, che
altrimenti si sente abbandonato a sé stesso. Il servizio civile
regionale può essere in questo valida risorsa; senza voler fare il
passo più lungo della gamba, ma preparando un bando ben definito e
ben strutturato, si può, il prossimo anno, coglierne i frutti.
Grazie.
