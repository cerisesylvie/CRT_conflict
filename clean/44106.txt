Classificazione
ASSISTENZA SANITARIA E OSPEDALIERA



Oggetto del Consiglio n. 1172 del 13 gennaio 2022 - Resoconto
OGGETTO N. 1172/XVI - Interpellanza: "Iniziative per
garantire un adeguato livello di assistenza di medicina generale
nel distretto 1 Alta Valle".
Marguerettaz (Président) -
Point n° 46 à l'ordre du jour.
La parole au conseiller Aggravi.
Aggravi (LEGA VDA) -
Come preannunciavo precedentemente
nell'altra interpellanza, questa seconda interpellanza ha come
campo di analisi l'attuale situazione del distretto 1 dell'Alta
Valle, quindi il distretto ancora presente
ante
riforma.
L'interpellanza chiede come prima domanda "quale sia, a fronte
della situazione che viene citata in premessa - ovvero il fatto che
si segnala l'ulteriore dimissione da parte di un medico di base
operante all'interno del distretto dell'Alta Valle -, lo stato
della copertura del servizio di medicina generale offerto
all'utenza del distretto 1". In realtà, poi, è un'iniziativa simile
ad altre che sono state presentate in questa legislatura e dico
anche nella precedente, pensando sempre allo stesso distretto
perché abbiamo avuto ulteriori medici che per pensionamenti o altre
scelte se ne sono andati.
A fronte di questo, avevamo fatto importanti considerazioni nel
corso di un'altra iniziativa del 23 settembre 2021 dove si parlava
della riforma della medicina di base e dove era stata identificata
tutta una serie di aspetti interessanti per quello che riguardava,
appunto, il lavoro che si sta facendo a livello di Commissione
Sanità della Conferenza delle Regioni. Infatti era stato
sottolineato dall'Assessore competente, appunto, anche la volontà
di portare avanti una serie di proposte utili a valorizzare le
problematiche dei territori di montagna, dove ci sono più costi da
sostenere, dove magari ci sono minori utenti che possono, appunto,
contribuire anche alla remunerazione in termini di numeri al medico
di riferimento. Poi si citava anche l'importanza della
telemedicina, così come già anche all'interno della bozza del
piano, ma non sottovalutando - e lo cito proprio per questo -
l'importanza del mantenere il presidio territoriale, io direi anche
il presidio umano, che i medici di medicina generale e anche i
pediatri di libera scelta assicurano alle utenze e qui, io direi,
alle vallate. A fronte di questo, con questa interpellanza io e la
collega Foudraz chiediamo quale sia l'attuale situazione del
distretto 1; cosa si intenda fare per garantire un adeguato livello
di assistenza di medicina generale nell'area citata, tenuto anche
conto del fatto che questa è soggetta a un importante afflusso
turistico nel corso dell'anno e non mi stancherò mai di ripeterlo,
come ho detto precedentemente, perché non possiamo pensare ai
bisogni di un'area territoriale o di un'utenza se non li
consideriamo tutti; se sia intenzione del Governo regionale
definire specifiche forme di attrattività nell'ambito delle figure
professionali della medicina generale e quali misure si intendono
porre in essere concretamente.
Questa domanda, ovviamente, ha già una prima parte di risposta
che era stata data da lei, Assessore, proprio quale risposta
dell'interpellanza del 23 settembre, dove si preannunciava il
progetto di identificare delle misure di attrattività anche per la
medicina generale. Penso che questo caso che portiamo
all'attenzione sua, del Governo e direi di tutto il Consiglio, sta
dimostrando che stiamo perdendo dei pezzi importanti sulla rete dei
servizi territoriali. Non vado oltre perché non vorrei creare degli
ulteriori argomenti che sono al di fuori dell'ambito delle domande
fatte e delle risposte preparate ma che poi avremo occasione di
approfondirle, quindi concentriamoci sull'oggetto delle tre domande
che ho fatto.
Presidente -
La parola per la risposta all'assessore
Barmasse.
Barmasse (UV) -
Una piccola premessa. La carenza dei
medici di medicina generale penso sia nota a tutti; per quanto
riguarda il corso per i medici in generale, quest'anno abbiamo
avuto solamente 7 richieste di iscrizione, questo è un dato di
fatto. Bisogna cercare di essere attrattivi, ma non si può fare
nulla se non abbiamo le persone e le professionalità per farlo.
In relazione, invece, alla prima richiesta con riferimento
all'oggetto che era lo stato attuale della copertura, in base ai
dati dell'Azienda USL, informo che oggi al distretto 1 sono
operativi 14 medici di assistenza primaria su un totale di 16
previsto sulla base del calcolo del rapporto ottimale, che è 1
medico ogni 1200 abitanti, stabilito dall'accordo integrativo
regionale approvato con DGR 1451/2006. Nel mese di maggio i posti
vacanti individuati erano 3, per la copertura dei quali l'Area
territoriale dell'Azienda USL ha provveduto a pubblicare la carenza
sul BUR n. 24 del 18 maggio 2021. L'Azienda USL medesima ha
informato che due delle tre zone carenti sono state così assegnate:
un medico di assistenza primaria è già operante a tempo
indeterminato a partire dal 1° dicembre 2021; un altro medico ha
già accettato l'incarico e attualmente sta provvedendo a assolvere
i previsti obblighi convenzionali (apertura ambulatorio,
definizione orari, eccetera). In relazione alle dimissioni di un
medico titolare di medicina generale dal prossimo 1° febbraio 2022,
informo che sarà attivo l'incarico a un medico a titolo
provvisorio, al fine di garantire la continuità
dell'assistenza.
Per quanto concerne l'assistenza medico generica ai turisti
soggiornanti nel distretto 1, informo che nei mesi estivi di
maggiore affluenza sono attivati ambulatori dedicati nei comuni di
Courmayeur, La Thuile e Cogne e ricordo, altresì, che nel periodo
invernale sono sempre operanti i centri traumatologici di
Courmayeur e La Thuile.
Con riferimento al punto 3 dell'interpellanza, relativo alle
intenzioni del Governo regionale a definire specifiche forme di
attrattività nell'ambito delle figure professionali di medicina
generale, faccio richiamo all'articolo 19, legge regionale n.
35/2021, legge di stabilità regionale per il triennio 2022/2024,
votato e approvato da questo Consiglio regionale a metà dicembre,
con il quale oltre a definire nel loro
quantum
gli oneri per
la retribuzione della quota variabile soggetta a incentivazione per
il personale in regime di convenzione con il servizio sanitario
regionale, sono state previste nuove specifiche risorse da
destinare alla stipula di accordi integrativi regionali, volti al
riconoscimento di incentivi per lo sviluppo, la riorganizzazione e
il potenziamento dell'assistenza territoriale in Valle d'Aosta,
secondo quanto stabilito dalla programmazione regionale. A tale
proposito, informo che la competente struttura dell'Assessorato è
già al lavoro per rendere concrete le suddette disposizioni di
legge e che a breve si terranno le prime riunioni per gli opportuni
confronti con i referenti dei Comitati regionali della medicina
convenzionata. In parallelo, rendo altresì noto che la competente
struttura dell'Assessorato sta seguendo regolarmente l'evoluzione
delle disposizioni a livello centrale, che sono volte a riformare
l'assetto della medicina convenzionata anche alla luce della
riorganizzazione dell'assistenza territoriale nell'ambito degli
interventi di cui al piano Nazionale di Ripresa e Resilienza, cioè
del PNRR.
Président -
Pour la réplique, la parole au conseiller
Aggravi.
Aggravi (LEGA VDA) -
Ringrazio l'Assessore per il quadro
che ci ha fatto. Sicuramente il fatto che ci siano pochi iscritti
nella premessa della sua risposta è un problema che tocca numerose
selezioni che riguardano, appunto, l'ambito sanitario. Purtroppo ce
lo ricordiamo spesso, ci dobbiamo forse anche chiedere perché ci
sia questo problema, che è vero che è generalizzato su tutto il
territorio nazionale, però forse una realtà come la nostra
potrebbe, anzi, dovrebbe fare qualcosa di più perché abbiamo grandi
prospettive e grandi programmi - penso all'idea della
regionalizzazione del contratto in ambito sanitario - ma se poi non
andiamo a risolvere altri problemi, è inutile che andiamo a crearci
ulteriori problematiche già di difficile gestione.
Prendo atto dei numeri che ci ha dato e anche del riferimento
alle norme già definite per quanto riguarda l'attrattività; mi
auguro che, nell'ambito dell'esame del piano regionale per la
salute e benessere, ci possa essere la possibilità di fare qualcosa
in più riguardo all'ambito dell'attrattività, perché risulta -
almeno a giudizio di chi parla - incompleto rispetto alle
necessità.
Quello che sottolineo e vorrei sottolineare ancora una volta,
proprio perché territorialmente stiamo parlando di un ambito
soggetto a pesanti flussi turistici e sappiamo che ci sono dei
flussi turistici che hanno come primo obiettivo quello di
comprendere se sul territorio in cui andranno ci sono delle
adeguate strutture e servizi che riguardano l'ambito, appunto,
sanitario e penso soprattutto al turismo orientale, ecco: è bene
che si tenga conto non soltanto di quello che già c'è, ma anche di
quello che si può fare e andare a identificare un piano più
completo su quella parte.
Penso anche che facendo il paio con quanto già detto nella
precedente iniziativa che ho citato, anche la riforma complessiva
della medicina di base possa consentire di avere delle soluzioni in
più. Io penso che in prospettiva comunque bisognerà fare qualcosa
di più, soprattutto per quelle aree che potremmo definire più
periferiche o, meglio, non di fondo valle; dico questo perché è
inutile che parliamo di voler mantenere il presidio territoriale e
le persone in montagna se alla fine per i servizi essenziali
dobbiamo sempre rivolgerci all'asse centrale della Regione.
Bisognerà quindi fare delle valutazioni e speriamo che la riforma
futura della medicina di base nel complesso ci consenta di avere
più margini e magari, chi lo sa, anche la futura nuova legge della
montagna, anche se è rimasta un po' bloccata, ci permetta in
prospettiva di poter avere le mani un po' più libere sulle scelte e
soprattutto sulle soluzioni che possiamo definire più legate al
nostro ambito, alle nostre necessità e al nostro territorio.
