Classificazione
SANITÀ VETERINARIA E ZOOTECNIA
Sanità veterinaria
Zootecnia


Resoconto integrale del dibattito dell'aula
Oggetto del Consiglio n. 2850 del 20 novembre 2002 - Resoconto
OGGETTO N. 2850/XI Piano di lotta alla mastite bovina.
(Interrogazione)
Interrogazione Premesso:
- che in attuazione della legge regionale 22 aprile 2002, n. 3 è
stato avviato un piano di lotta alla mastite bovina;
- che per tale programma, gestito dall'Anaborava, è già stata
concessa la somma di 1.587.250 euro;
- che sono previsti contributi a favore degli allevatori che
siano costretti a procedere all'abbattimento di animali malati;
- che l'entità del contributo è fissato nella misura massima del
50% del valore di mercato individuato con DGR 3532/2001;
i sottoscritti Consiglieri regionali
Interrogano
l'Assessore delegato per sapere:
1) quanti capi, ad oggi, sono stati sottoposti a controllo e
quanti sono gli allevamenti monitorati; inoltre, quanti se ne
prevedono di controllare entro la fine del corrente anno;
2) quali considerazioni esprime sulle risultanze emerse dai
controlli effettuati ed entro quando prevede di eradicare il
morbo.
F.to: Tibaldi - Frassy - Lattanzi
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Faccio una piccola introduzione prima di
rispondere puntualmente alle domande degli interroganti. Il piano
in questione è stato approvato dalla Giunta regionale ed era stato
predisposto da un comitato tecnico specifico allo scopo di fornire
una completa assistenza alle aziende produttrici di latte della
Regione ed è articolato su tre anni. È un piano obbligatorio e ha
degli obiettivi molto precisi: il miglioramento del benessere
animale, la sicurezza dell'alimento latte e della sua qualità,
l'incremento del reddito degli allevatori. Il piano si attua
attraverso tre tipologie di intervento che si possono riassumere
così: c'è una grossa azione di prevenzione, una fase di controllo e
cura adeguata al tipo di infezione per raggiungere poi, secondo i
casi, l'eradicazione del morbo o almeno il suo contenimento.
In particolare, una volta ultimato il piano, dovremmo trovarci
in una situazione di eradicazione dello streptococcus agalactie,
che è il responsabile di almeno il 30 percento dei casi di mastite
- ci sono diverse forme di mastite -, al contenimento invece dello
staphilococcus aureus, che è il responsabile del 20 percento circa
dei casi di mastite ed è molto più difficilmente curabile e,
infine, anche al contenimento di tutta una serie di altri patogeni
che vanno ad influire sulla mastite e in particolare sulla qualità
del latte. Ripeto, parliamo di contenimento, l'eradicazione è
materialmente impossibile, anche perché gli animali non possono
vivere in condizioni ambientali sterili e quindi ci saranno sempre
forme di contaminazione possibili. Il piano ha preso avvio nel mese
di giugno del 2002, mentre, nel periodo gennaio-maggio 2002,
l'Anaborava aveva già attuato un programma di lotta alla mastite su
base volontaria ed è attualmente in corso quella che avevamo
indicato in delibera come "seconda fase del primo periodo". Vengo
quindi ai dati, che mi sono richiesti dagli interpellanti. Gli
allevamenti produttori di latte controllati dall'Anaborava fino ad
oggi sono stati 922 su circa 1.100 allevamenti di vacche in
produzione, cioè vacche che producono latte: siamo ad un abbondante
80 percento dello screening a questo punto del piano e la
previsione è di controllarli tutti entro la fine dell'anno. Prima
della fine dell'anno pertanto prevediamo di controllare 18.500
capi. Tutti questi capi saranno sottoposti al cosiddetto "controllo
delle cellule somatiche". I capi che hanno superato gli indici
citologici di riferimento sono sottoposti ad ulteriori controlli
batteriologici.
Al momento i capi controllati batteriologicamente, che quindi
hanno superato questi indici di riferimento della conta delle
cellule somatiche, sono 5.484; 1.518 capi sono risultati positivi
da staphilococcus aureus, 2.014 risultano positivi allo
streptococcus agalactie e 1.952 sono risultati o negativi o in
alcuni casi positivi ad altri patogeni, però qui non ho un dato
preciso. I capi macellati sono in totale 1.352, di questi 491
affetti da staphilococcus, 379 da streptococcus e i restanti 482
sono stati macellati per la perdita della funzionalità mammaria.
Gli allevamenti che hanno dovuto procedere alla macellazione di
almeno un capo sono 536 di quelli controllati.
Due parole sulle modalità di eliminazione. Qui faccio
riferimento alla delibera con la quale è stato approvato il
programma, dove si dice che, per poter procedere all'eliminazione
dei capi, questi devono aver subito un prelievo di latte mirato
seguito da un esame batteriologico il cui esito deve dare il
seguente risultato: positività allo staphilococcus aureus, a
condizione che il capo abbia successivamente subito almeno
un'adeguata terapia, che risulti non risolutiva della
certificazione del veterinario incaricato; positività allo
streptococcus o altro patogeno, a condizione che il capo abbia
successivamente subito almeno due adeguate terapie, che risultino
non risolutive della certificazione del veterinario incaricato, o i
capi presentino gravi difetti funzionali derivanti da infezioni
mastitiche pregresse, che abbiano comportato la perdita di almeno
un quarto mammario ed è il terzo dato a cui facevo riferimento.
La patologia deve essere certificata dal veterinario incaricato,
corredata da documentazione comprovante l'avvenuta adeguata terapia
che risulti non risolutiva. Per rispondere all'ultima domanda,
ritengo che l'esito finora fornito dall'attuazione del piano sia in
linea con le previsioni fatte all'atto della sua predisposizione e
anche con gli obiettivi che ci eravamo prefissati. Ricordo che
avevamo già a disposizione dei dati della conta leucocitaria degli
allevamenti che sono sottoposti ai controlli funzionali per il
libro genealogico, dove ad ogni prelievo corrispondeva anche
un'analisi per quanto riguarda la conta leucocitaria, quindi
avevamo già un'idea di quanti animali avessero problemi di mastite.
In base a questi dati, riferiti ai soli animali sottoposti a
controlli funzionali, gli animali, che superavano questi minimi di
riferimento per la conta leucocitaria, erano circa 3.500.
Questo è un piano triennale per cui è prematuro fare dei
bilanci. L'obiettivo di questa prima fase è fare questo screening,
eliminare gli animali infetti, per passare ad una seconda fase con
un programma più preciso di cure, perché questo è l'obiettivo. Alla
fine dell'anno infatti il comitato tecnico si riunirà, farà un
esame preciso dei dati che avremo a disposizione e predisporrà per
la prossima campagna un piano mirato in base anche ai dati forniti
da questa prima fase di attuazione.
Ricordo ancora che l'obiettivo non può essere l'eradicazione
della mastite, poiché sarebbe impossibile da raggiungere, ma la sua
riduzione ad una percentuale di casi che si potrebbe definire
fisiologica, in modo che la sua presenza non incida troppo
pesantemente sull'andamento produttivo dell'allevamento.
L'obiettivo finale è molto importante, cioè quello di avere degli
animali sani, che producano un buon latte, e in questa direzione
andiamo con tutta una serie di misure come il pagamento del latte
secondo la qualità. La volontà è di incentivare la qualità della
produzione e questo innanzitutto per tutelare il consumatore, per
garantire poi il prodotto per la trasformazione e di conseguenza
riuscire a garantire un reddito adeguato all'allevatore. Questi
sono gli obiettivi finali di questo piano.
Président
La parole au Conseiller Tibaldi.
Tibaldi (FI)
Nel ringraziare l'Assessore Perrin per le
informazioni fornite ed anche i dati divulgati, vorremmo fare
alcune considerazioni. Innanzitutto condividiamo questo piano di
lotta nei confronti di questo morbo, che, in base ai dati divulgati
dall'Assessore, coinvolge un certo numero di capi: quelli sospetti
sono 5.484 sulla base dei 922 allevamenti che sono stati censiti e
monitorati, ma che non rappresentano ancora la totalità. Le
considerazioni che vogliamo fare, tuttavia, sono le seguenti. Il
piano prevede l'erogazione di contributi in conto capitale nella
misura del 50 percento su un valore di mercato che viene
individuato dalla Giunta regionale, valore di mercato che, come ben
sa l'Assessore, è un valore di tutto rispetto e di conseguenza
vanno anche a concretizzare quel terzo obiettivo che ha citato lo
stesso Assessore, cioè dare una certa redditività agli allevatori.
Parallelamente sappiamo anche che le bovine affette da mastite e
conseguentemente eliminate, oltre a far beneficiare, sulla base di
questa delibera, l'allevatore di un certo ristoro, possono anche
essere commercializzate in quanto la carne è commestibile, di
conseguenza vengono anche vendute per la macellazione. Già una
volta avevamo richiesto una certa prudenza da parte
dell'Assessorato e soprattutto dell'Anaborava, verificando che non
ci siano abusi da parte di certi allevatori, anche perché una
cattiva tecnica di mungitura o un'alimentazione inadeguata sono
fattori che possono favorire con una relativa semplicità
l'insorgenza del morbo e la sua propagazione se l'animale infetto
viene mantenuto in stabulazione insieme ad altri capi.
Seconda considerazione: a fronte di 5.484 capi sospetti, i capi
macellati sono 1.352, il che vuol dire che l'intervento di
profilassi e di eradicazione investe una minima parte degli animali
censiti come sospetti e ci potrebbe essere anche il rischio di
propagazione del morbo se alcuni animali infetti vengono lasciati
nella stalla. L'Assessore parlava di un programma di cure da far
seguire al programma di eliminazioni; è auspicabile che queste cure
servano anche ad arginare un'eventuale diffusione del morbo, perché
non vorremmo che tutti questi interventi importanti, sia dal punto
di vista profilattico sia del punto di vista finanziario, perdano
la loro reale efficacia nei confronti di tutto il comparto bovino
valdostano.
Ci è giunta notizia che l'Anaborava procederebbe a una sorta di
contingentamento dei capi sospetti e faccio un esempio: se un
allevatore possiede venti bovini e cinque sono affetti da mastite,
sembrerebbe che solo quattro - così almeno si dice - possano essere
macellati e quindi siano indennizzabili, mentre un bovino viene
lasciato in stalla. Non so se la notizia corrisponde al vero ma, se
così fosse, si rischia di alimentare ulteriormente il
contagio…
(interruzione dell'Assessore Perrin, fuori microfono)
… l'Assessore mi tranquillizza
dicendo che non è così.
Concludo invitando alla prudenza e all'attenzione nella gestione
di questo piano, che è importante per il comparto zootecnico, ma
non vorremmo che da esso qualcuno ne traesse un beneficio
indebito.
