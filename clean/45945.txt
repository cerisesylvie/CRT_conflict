Classificazione
ASSISTENZA SANITARIA E OSPEDALIERA



Oggetto del Consiglio n. 2518 del 25 maggio 2023 - Resoconto
OGGETTO N. 2518/XVI - Interrogazione: "Notizie in merito al
numero di pazienti selezionati per essere operati nell'Ospedale di
Sallanches e al numero di interventi effettuati presso la struttura
ospedaliera".
Marguerettaz (Presidente) -
Punto n. 34 all'ordine del
giorno. Per la risposta, la parola all'assessore Marzi.
Marzi (SA) -
Con riferimento al primo quesito, riporto
quanto comunicato dall'Azienda USL: totale colecistectomie in lista
417 pazienti di cui priorità massima 30 giorni, 19 pazienti;
priorità B, alta, 60 giorni, 137 pazienti; priorità C, media, 180
giorni, 146 pazienti; priorità D, normale, 12 mesi, 115
pazienti.
Tempo medio di attesa in lista dei pazienti operati di
colecistectomia nel 2023: 271 giorni. Totale cisti pilonidali in
lista 111 pazienti: priorità A, massima, 30 giorni, un paziente;
priorità B, alta, 60 giorni, 23 pazienti; priorità C, cioè una
media di 180 giorni, 53 pazienti; priorità D, normale, in 12 mesi,
34 pazienti. Tempo medio di attesa in lista dei pazienti operati di
ciste pilonidali nel 2023: 325 giorni.
Quanti interventi sono stati effettuati nel 2023 all'Ospedale
Parini? Dato numerico suddiviso per tipologia di intervento,
colecistectomia o rimozione di cisti: dal primo gennaio 2023 sono
stati effettuati 37 interventi di colecistectomia, 3 interventi di
cisti pilonidale.
"Quanti pazienti sono stati selezionati per essere operati a
Sallanches? quanti sono stati contattati? quanti hanno dato il
consenso e quanti sono stati operati effettivamente di fatto?"
Domanda n. 3, nell'ambito della convenzione siglata tra l'Ospedale
Parini e l'Ospedale di Sallanches sono stati selezionati 15
pazienti e tutti e 15 i pazienti sono stati contattati. Un solo
paziente ha dato il consenso necessario però a essere operato a
Sallanches e al momento sono in fase di espletamento le attività
per il rilascio dell'autorizzazione necessaria per le cure
all'estero.
Venendo alla domanda n. 4, parallelamente le due organizzazioni
stanno lavorando per l'attivazione di altre collaborazioni
ipotizzate nell'accordo, al momento ancora in fase di analisi. Tale
rapporto di collaborazione tra l'Azienda USL e l'Ospedale di
Sallanches ha permesso all'Azienda di avanzare la candidatura a un
progetto europeo del programma interregionale Francia-Italia
Alcotra 21-27; il progetto è proprio incentrato sulla
collaborazione di fatto tra le due strutture.
L'iter valutativo della proposta progettuale si concluderà
presumibilmente entro il giugno del 2023. Se accolto, il progetto
potrebbe essere avviato a gennaio 2024 con un finanziamento
complessivo che sfiora il milione e mezzo di euro, per cui
sicuramente la risposta alla domanda n. 4 è la più ricca e la più
qualificante per l'accordo di riferimento che è stato siglato tra
l'Ospedale Parini e l'Ospedale di Sallanches, quindi di fatto
guardiamo in prospettiva a questa come a una opportunità.
Riteniamo invece che per ciò che riguarda le colecistectomie -
lo dico da ex caso più giovane di Europa in tal senso, visto che me
l'hanno tolta a 14 anni e mezzo la colecisti - ritengo invece che
per quanto riguarda le colecistectomie e il resto stiamo valutando
delle soluzioni e dobbiamo tutti quanti assieme cercare di
migliorare la situazione della gastro ma, di fatto, è anche il caso
di dire che in questo momento quel reparto è chiuso perché c'è una
difficoltà assoluta a trovare gastroenterologi. Chi ha problemi di
gastroenterologia lo sa, e a tutti gli effetti quindi si stanno
cercando delle soluzioni che, prima di tutto, devono trovare una
soluzione immediata o il più veloce possibile nel fare in modo che
ci siano dei gastroenterologi con un reparto aperto al Parini e
poi, di fatto, cercare tutte le soluzioni, magari anche sul
territorio, per aprire a questo tipo d'interventi nel minore dei
tempi possibili.
In tal senso lo dico perché il collega Barmasse si era
"strafacciato" su questa cosa nel cercare delle soluzioni, io più o
meno sto facendo la stessa cosa: le soluzioni non sono ancora
immediate, di tutto quanto questo sappiate che ci stiamo facendo un
grosso "Sederone", ma ci scusiamo con la comunità valdostana, non
dipende tanto da noi.
Presidente -
Per la replica, la parola alla collega Erika
Guichardaz.
Guichardaz E. (PCP) -
Se possibile le chiederei di avere
i dati, perché non sono riuscita a prenderli tutti ma credo sia
piuttosto evidente, rispetto ai dati fornitici, che c'è un po'
un'insensatezza rispetto alle due patologie che sappiamo essere
molto frequenti, ma ho posto la domanda 4 proprio invece per capire
quale sarà l'evoluzione futura e quello che si pensava invece di
fare per il futuro con l'Ospedale di Sallanches, perché, quando ho
visto quella convenzione, ho immaginato che non tutto si riducesse
a quell'accordo, ma che ci fosse dell'altro sottointeso o comunque
che in qualche modo potesse essere di beneficio per la sanità
valdostana, perché, come lei ha giustamente detto, sono patologie
frequenti, e i dati che ci ha dato lo dimostrano, e soprattutto,
forse a livello logistico, pensare invece a delle convenzioni con
Ospedali comunque vicini e comunque non al di là della frontiera,
forse sarebbe una soluzione migliore.
