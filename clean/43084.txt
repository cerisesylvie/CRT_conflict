Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 530 del 22 aprile 2021 - Resoconto
OGGETTO N. 530/XVI - Interpellanza: "Azioni per il ripristino
dei pannelli informativi del Castello di Graines".
Bertin (Presidente) -
Punto all'ordine del giorno n. 43.
Consigliere Brunod per l'illustrazione, ne ha facoltà.
Brunod (LEGA VDA) -
Rimaniamo sempre in tema di
valorizzazione culturale. Preso atto che diverse persone mentre
sono salite a visitare l'antico castello di Graines nel Comune di
Brusson hanno purtroppo evidenziato uno scarso e degradato stato
dei relativi cartelli descrittivi, pubblicando anche immagini sui
social
di pannelli sbiaditi, rotti e illeggibili,
manifestando una grande delusione e amarezza per l'immagine non
performante e qualitativa nell'offerta delle peculiarità della
nostra Regione. Vista l'importanza di tale sito a livello
culturale, in quanto il castello di Graines risale all'XI secolo,
castello che fu costruito su di uno sperone roccioso che domina
l'abitato situato all'imbocco del Vallone di Frudière, dove aveva
lo scopo di controllare l'intera Val d'Ayas e l'accesso all'alta
Valle di Gressoney. Evidenziato che, sia sulla pagina del sito
ufficiale del turismo in Valle d'Aosta
www.lovevda.it
, sia
sulla pagina del sito del Comune di Brusson all'interno della
sezione "Vivere il Comune, cosa vedere", viene indicato il castello
di Graines come uno dei luoghi turistici da scoprire. Ritenuto che
la valorizzazione e la promozione del nostro ricco patrimonio
culturale sia uno degli aspetti sui quali puntare molto a livello
turistico, sia a livello nazionale che internazionale. Inoltre,
rilevato che il consorzio turistico Val d'Ayas, insieme alla Unité
des Communes Valdôtaines Evançon, hanno realizzato il progetto di
recupero di tutti i sentieri pedonali storici che attraversano la
Val d'Ayas sui suoi due lati da Ayas a Verrès, realizzando un
progetto Tour Monte Rosa Randò, un trekking di media montagna di
sette o quattro giorni in Val d'Ayas lungo gli antichi sentieri che
conducono ai ghiacciai del Monte Rosa, un progetto molto ben
riuscito che sta andando molto di moda in questi ultimi periodi e
che transita proprio nei pressi del castello.
Questa interpellanza voleva anche mettere in risalto la grande
attenzione che c'è mediaticamente per questo sito, di cui credo che
comunque più o meno tutti noi siamo ben a conoscenza.
Volevo citare alcuni passaggi mediatici che parlano molto bene
del castello di Graines. Per esempio, su La Vallée di pochi giorni
fa: "Dal 3 giugno le riprese del film 'Le otto montagne a
Brusson'", riprese che verranno realizzate proprio in quella zona,
vicino al castello di Graines. Un altro titolo: "Val d'Ayas in
diretta, dal castello di Graines a Brusson ha preso il via una
rassegna dedicata alle visite virtuali". Sempre sulle pagine social
"Val d'Ayas da vivere" si legge: "Chi vuole vivere una visita
guidata virtuale al Castello di Graines" e illustra tutto il
programma. Anche per esempio sulla pagina "Visitmonterosa", una
pagina che ha dei grandi successi, si parla del castello di Graines
e si presenta questo importante sito culturale. E questi sono solo
alcuni esempi.
Abbiamo portato all'attenzione dell'aula questo aspetto, in
quanto riteniamo che sia molto opportuno prestare molta attenzione
a questi siti culturali, alla loro manutenzione, a come vengono
curati in tutti gli aspetti, per evitare che magari basta arrivi
qualche foto sui social e ci va a rovinare la nostra immagine di
Valle d'Aosta. Quindi con questa interpellanza chiediamo
all'Assessore regionale se sia a conoscenza dello stato degradato
dei pannelli espositivi presso il castello di Graines e se sia
intenzione dell'Assessorato verificare in tempi brevi lo stato dei
pannelli fotografici e informativi del castello di Graines,
portando avanti le necessarie azioni per ripristinarli, con
l'obiettivo di rendere il nostro prestigioso patrimonio culturale
sempre più appetibile da un punto di vista dell'offerta turistica
della Valle d'Aosta.
Presidente -
Per la risposta l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie collega Brunod, anche perché
nella premessa della sua interpellanza ribadisce, e io sono
fermamente convinto e su questo credo che ci troviamo davvero super
allineati, che la valorizzazione e la promozione del nostro ricco
patrimonio culturale sia uno degli aspetti sui quali puntare molto
a livello turistico, sia a livello nazionale che internazionale, ed
è proprio una delle strade che stiamo intraprendendo, assolutamente
convinti che nell'offerta complessiva, quindi oltre all'offerta di
eventi e al nostro ambiente naturale, anche la ricchissima gamma di
siti culturali, sia materiali che immateriali, siano elementi
importantissimi di catalizzazione di un interesse, che non è così
indifferente da un punto di vista anche turistico e di altro
genere, anche commerciale.
Lei mi chiede se sia a conoscenza dello stato degradato dei
pannelli espositivi presso il castello di Graines. Sinceramente non
ne ero a conoscenza finché non mi ha fatto l'interpellanza, però la
Soprintendenza mi riferisce che era a conoscenza della situazione
di alcuni pannelli che sono collocati nel sito del castello di
Graines, quindi nell'ambito delle attività di manutenzione
effettuate dagli uffici interni del dipartimento di Soprintendenza
il problema era stato segnalato e la Soprintendenza era a
conoscenza del fatto. Poi lei chiede se sia intenzione
dell'Assessorato verificare in tempi brevi lo stato dei pannelli,
eccetera. L'Assessorato, come le dicevo, attraverso la
Soprintendenza ha già fatto questa verifica e l'attuale emergenza
sanitaria - le confesso - ha in parte rallentato le attività di
manutenzione curate dagli uffici.
Certo, la situazione di Graines evidenzia che è necessario
affrontare, proprio in una logica di sistema e non solo
specificamente sul sito che lei ha segnalato, la questione della
divulgazione del patrimonio culturale su tutto il territorio
regionale, della sua comunicazione verso i possibili fruitori e
tutti coloro che si interessano o potrebbero interessarsi di questo
tema. Il tema è praticamente lo stesso che abbiamo affrontato con
il collega Lavy un minuto fa, che è proprio quello della fruibilità
piena e massima e soprattutto della narrazione del nostro
patrimonio. Certo, un castello ha altre caratteristiche ben più
facili da decifrare, rispetto a un'area come quella di cui
parlavamo prima.
La questione, come si può comprendere, presenta problemi di più
ampio respiro ed è un'occasione di riflessione, ma anche operativa,
affrontata nel PITEM Pa.C.E., quindi nel piano integrato tematico
patrimonio cultura economia, che tra l'altro è il primo progetto
integrato che tiene conto del patrimonio culturale dell'area
Alcotra Italia-Francia. Nel progetto sono infatti previsti la
creazione di circuiti tematici in particolare per i monumenti
diffusi sul territorio e la predisposizione di modelli di
valorizzazione del sito.
Le devo dire che, approfondendo ulteriormente le informazioni
che mi sono state date e cercando di capire com'è che quei pannelli
furono elaborati e chi decise quella specifica connotazione
grafica, mi informano che i pannelli presenti nel castello di
Graines sono il frutto di un progetto di cooperazione, in
particolare del progetto AVER, Anciens Vestiges En Ruine, ormai
concluso da quasi dieci anni. A suo tempo quei pannelli erano stati
realizzati secondo specifiche tecniche grafiche, in conformità con
tutte le produzioni effettuate dal partenariato, quindi qualunque
tipo di modifica, manutenzione e altro doveva essere fatta
nell'ambito di quello specifico progetto, perché altrimenti sarebbe
stata oggetto poi di contestazione e di penalizzazione. Però mi
informano che i pannelli di Graines adesso sono svincolati e quindi
può essere ripresentata in modo autonomo proprio la ricostruzione e
anche il ripensamento eventualmente della grafica e della
manutenzione di questi tre pannelli, che sono deteriorati anche a
causa della loro esposizione ambientale. Quindi il problema è da un
certo punto di vista facilitato dal fatto che non vi è più questo
vincolo, dall'altro, come lei sa meglio di me, quei pannelli devono
essere comunque rifatti interamente, per cui questa operazione di
rifacimento presuppone non un restauro di quello che c'è, ma la
definizione proprio di un progetto con un
format
che sia
elaborato. Però, ripeto, la questione è nota e quindi è stato un
mio scrupolo "attenzionare" la questione da lei segnalata e
verificare tempi e modalità di risposta rispetto alle questioni che
lei ha evidenziato.
Presidente -
Per la replica il consigliere Brunod a cui
passo la parola.
Brunod (LEGA VDA) -
Grazie Assessore per condividere
questa problematica e prendersene a cura, come ha ben illustrato.
Ovviamente la nostra preoccupazione è perché vediamo questa
positiva grande attenzione per il castello di Graines, per gli
appassionati di questi siti, ma soprattutto anche in ottica estiva
e soprattutto, come abbiamo visto, perché verrà girato un film. Era
solo per prevenire che non ci siano ulteriori segnalazioni di
queste problematiche o magari cercare di chiarire questa posizione
che lei ha ben espresso, per evitare ulteriori segnalazioni di
questo stato degradato. Quindi ben venga che vengano rinnovati i
pannelli come lei ha ben illustrato.
Le chiederei se può anche occuparsi di fare una precisazione, in
quanto guardando come ho detto prima sul sito del turismo della
Regione, sul sito
lovevda
si parla di un sito da visitare,
un sito aperto, mentre la scheda che parla sempre del castello di
Graines della Regione Valle d'Aosta in fondo dice "Il castello è
attualmente chiuso al pubblico per lavori di restauro". Sul sito
del Comune di Brusson si parla di sito aperto da visitare e invece
sulla parte "Guide turistiche Valle d'Aosta", che immagino anche
lei conosca molto bene, vi è il passaggio finale in cui dice:
"Grazie al programma transfrontaliero AVER, Anciens Vestiges En
Ruine, il castello è stato recentemente restaurato ed è liberamente
accessibile". Se è possibile fare questa correzione sui siti, per
non creare confusione per tutti quelli che sono interessati
all'aspetto culturale della regione.
