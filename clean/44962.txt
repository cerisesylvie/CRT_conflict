Classificazione
CONSIGLIO REGIONALE
Attività consiliare d'aula



Oggetto del Consiglio n. 1785 del 21 settembre 2022 - Resoconto
OBJET N° 1785/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Si è prenotato il presidente della Regione Lavevaz, ne ha
facoltà.
Lavevaz (UV) -
Anch'io apro queste comunicazioni con un
pensiero verso l'alluvione che ha colpito le Marche nella scorsa
settimana. All'indomani del dramma ho scritto al Presidente della
Regione per esprimere la vicinanza del Governo e di tutta la
popolazione valdostana alle cittadine e ai cittadini colpiti. Ho
subito dato la piena disponibilità delle strutture regionali a
fornire supporto, qualora ce ne fosse bisogno, sia direttamente,
sia attraverso il sistema di protezione civile. All'indomani del
terremoto del 2016, la Valle d'Aosta era intervenuta direttamente a
Tolentino in un rapporto tra le comunità che è durato negli anni.
Anche questa volta abbiamo offerto la nostra presenza, perché il
ricordo degli effetti di un'alluvione è ancora chiaro davanti ai
nostri occhi. Siamo certi che i Marchigiani sapranno ancora una
volta reagire e rinascere, come anche i Valdostani hanno fatto
grazie anche alla solidarietà tra i territori.
Condivido con voi un appuntamento rilevante che ci aspetta alla
fine del mese: venerdì 30 settembre si riunirà infatti qui a
Palazzo regionale il coordinamento politiche per la montagna della
Conferenza delle Regioni. La Valle d'Aosta coordina questo gruppo
di lavoro: si tratta di un incontro finalmente in presenza, che
arriva su impulso dell'assessore Caveri che coordina il gruppo, che
ha messo in campo un'iniziativa che si presta come importante
occasione di confronto e scambio. Finalmente il tutto avviene, fra
l'altro, dal vivo, in una dimensione che è importante coltivare per
permettere i contatti diretti e amichevoli tra le Regioni che hanno
attenzioni specifiche per la montagna.
Vi comunico anche che nella giornata di ieri è stata avviata la
fase operativa della collaborazione della Regione con SDA Bocconi,
per il processo di analisi e di ripensamento delle strutture
dell'Amministrazione regionale. Si tratta di un progetto ambizioso,
che ieri pomeriggio ha visto coinvolti tutti i dirigenti della
Regione, in un primo incontro operativo di condivisione del
percorso e dei metodi. Nei prossimi mesi l'analisi entrerà nel vivo
con interviste mirate, raccolte di dati e prima ipotesi
d'intervento che mira anzitutto a rivedere i metodi di lavoro e a
valorizzare le risorse umane della Regione e che per questo
dev'essere condiviso a tutti i livelli. Mi impegno quindi fin d'ora
ad aggiornare il Consiglio sull'evoluzione di questo percorso
importante per la nostra Amministrazione.
