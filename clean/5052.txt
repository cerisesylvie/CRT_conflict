Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 64 del 27 gennaio 1983 - Resoconto
OGGETTO N. 64/VII - ATTIVITA' SOSTITUTIVA IN VERRES DELL'EX
SEGHERIA FIAT ENGINEERING. (Interrogazione).
PRESIDENTE:
Do lettura dell'interrogazione presentata dai
Consiglieri Cout e Carrel.
INTERROGAZIONE
Venuti a conoscenza del fatto che alcuni operai della
FIAT-Engineering sono stati costretti ad abbandonare il lavoro, a
causa dei disagi del giornaliero trasferimento della propria
abitazione alla FIAT di Torino,
i sottoscritti Consiglieri regionali del Gruppo
comunista
INTERROGANO
l'Assessore all'Industria, Commercio, Artigianato e Trasporti
per sapere:
con quali ditte e per quali attività siano in corso
trattative per l'utilizzazione dell'area precedentemente occupata
dalla FIAT-Engineering;
quali prospettive abbiano i dipendenti della ex
Fiat-Engineering di poter avere entro breve tempo un posto di
lavoro a Verrès.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Volevo dire ai Consiglieri Cout e
Carral che in questo stesso Consiglio c'è all'ordine del giorno
l'acquisto specifico dell'area e che siamo in avanzato stato di
trattativa con un'industria alimentare per iniziarvi un'attività
che certamente sarebbe valida. Questa stessa area è richiesta anche
da altre industrie, il cui numero di occupati sarebbe però
nettamente inferiore. L'Amministrazione regionale sta valutando le
differenti possibilità e riferirà al Consiglio quando queste
avranno un minimo di consistenza.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Speriamo che quanto prima possano essere
portate a termine le trattative, anche perchè mi sembra necessario
sollevare ancora una volta il grave problema relativo alla
situazione degli operai della ex Fiat Engineering.
Dei 12 operai occupati, dal 1° gennaio ancora 6 si recano alla
Fiat a Torino a lavorare; dovendo rispettare l'orario di lavoro,
dopo tre giorni questi dipendenti, che non sono assolutamente in
grado di farlo, dovrebbero essere licenziati. E' necessario quindi
prendere un'iniziativa, nel senso che o queste persone potranno
continuare ad andare a lavorare a Torino con una certa elasticità
nell'orario o verrà trovata un attività sostitutiva a Verrès con l'
impegno da parte della nuova azienda che verrà ad occupare l'area
della Fiat Engineering di assumerli alle sue dipendenze.
