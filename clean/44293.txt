Classificazione
SPORT E TEMPO LIBERO



Oggetto del Consiglio n. 1346 del 9 marzo 2022 - Resoconto
OGGETTO N. 1346/XVI - Interrogazione: "Avvio delle pratiche
per la candidatura della Valle d'Aosta a Regione europea dello
sport per il 2023".
Bertin (Presidente) -
Punto n. 14 all'ordine del giorno.
Risponde l'assessore Jean-Pierre
Guichardaz a cui passo la
parola.
Guichardaz J. (FP-PD) -
Come già abbiamo risposto il 12
gennaio del 2022, l'iter di candidatura della Regione Valle d'Aosta
a Regione europea dello Sport 2023, è stato avviato nel 2021 con
l'invio della lettera di candidatura, come previsto dal regolamento
di candidatura. Delle spese prenotate con la deliberazione di
Giunta che approvava la candidatura della Valle d'Aosta al titolo
di Regione europea dello Sport, la dgr 1594 del 29 novembre 2021,
al momento è stata impegnata la spesa di 6 mila euro più IVA,
relativa alla quota iniziale di candidatura, con un provvedimento
dirigenziale del 20 dicembre 2021. Poiché tuttavia ACES Europa non
ha ancora inviato la richiesta di pagamento, tale quota non è
ancora stata pagata.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
Quest'interrogazione arriva per
chiedere semplicemente se, a fronte di quello che le avevo
illustrato in aula, riteneva di poter modificare la sua decisione e
prendo atto che invece la sua decisione non cambia. Dopo averle
ampiamente dimostrato che questo non è un premio esclusivo, visto
che potenzialmente possono vincerlo centosessanta realtà differenti
oltre la nostra, che non c'è alcun legame con l'Unione europea e
che non vi è necessità di nessuna particolare elaborazione per
vincere, in questo caso sulle Regioni il primo che si presenta
vince, lei ritiene opportuno continuare con questa strategia. Ne
prendo atto, Assessore.
Il problema rimane uno: lei giustamente ha parlato di 6 mila
euro che vengono dati all'atto dell'iscrizione e che ACES, bontà
sua, non ha ancora chiesto; ne prendiamo atto. Quello che magari è
opportuno che tutti i cittadini sappiano è che la cifra finale che
lei ha prenotato con la delibera di Giunta è di 42.700 euro e sono
una cifra che in realtà avrebbero dovuto essere pagati - secondo
me, molto meno - secondo il regolamento che ACES stessa pubblica
sul suo sito, da degli sponsor, non direttamente
dall'Amministrazione. Tant'è vero che quando ci venne presentato il
progetto in Comune ad Aosta, ci venne detto: "Per noi, per il
Comune, è a saldo zero, perché le spese le pagano gli sponsor". Nel
regolamento viene scritto appunto che "Il Municipio si impegna a
individuare uno o più sponsor e partner, al massimo quattro, che
verseranno ad ACES Europe la somma complessiva prevista in base
alla dimensione del Municipio". Il fatto che si riversino dei soldi
dei cittadini valdostani invece che degli sponsor, già rappresenta
una netta anomalia.
Rappresenta un'anomalia anche il fatto che lei continui a
insistere pervicacemente su questa strada; ne prendiamo atto e ne
prenderanno atto anche i valdostani che ci ascoltano. Oltre ai
valdostani che ci ascoltano, qui sarebbe anche curioso andare a
fondo, magari lo farò, capire anche chi altro ci ascolta. Perché
vede, Assessore glielo dico, a seguito della mia interpellanza sono
stato contattato, anzi, in realtà ho preso il telefono e ho trovato
169 messaggi - 169 messaggi! - da parte di uno degli organizzatori,
che mi ha mandato tutta una serie di sue imprese straordinarie e di
mirabolanti risultati conseguiti da ACES Europe, che ha millantato
collegamenti con parlamentari e quant'altro, e che poi tra l'altro
recentemente mi ha aggiunto a un gruppo, da cui mi affretterò a
uscire in questo momento, ma l'ho tenuto soltanto per potervi
essere presente, che si chiama ACES e che ha altri 104 messaggi da
leggere. A quei 169 messaggi se ne sono aggiunti degli altri:
fotografie di biglietti da visita che lo qualificavano come console
della città di Genova nel mondo e cose di questo tipo. Io
obiettivamente mi chiedo, Assessore, se lei ha preso davvero
contatti con questa persona e se di questa persona lei ritiene di
potersi fidare. Se ritiene di potersi fidare, io le do un
grandissimo "in bocca al lupo" per la prosecuzione di questa
candidatura.
