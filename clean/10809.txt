Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1802 del 23 gennaio 1991 - Resoconto
OGGETTO N. 1802/IX - Definitiva conferma del prolungamento di
orario di apertura della biblioteca regionale di Aosta.
(Interrogazione)
Presidente: Do lettura dell’interrogazione
presentata dal Consigliere Riccarand ed iscritta al punto 5
dell’ordine del giorno.
INTERROGAZIONE
Ricordata l’interpellanza presentata dal Gruppo
Verde Alternativo, in data 8 novembre 1990, che sollecitava un
prolungamento dell’orario di apertura al pubblico
della Biblioteca regionale di Aosta;
Ricordato altresì che la Giunta regionale con deliberazione del
16 novembre 1990 ha provveduto ad ampliare l’orario
di apertura al pubblico della Biblioteca passando da 26 ore a 44
ore settimanali;
Sottolineato che il nuovo orario di apertura è stato apprezzato
dagli utenti della Biblioteca regionale perché consente di
organizzare meglio le attività di ricerca e permette anche ai
lavoratori di accedere alla Biblioteca fino alle ore 19;
Evidenziato che il nuovo orario di apertura della Biblioteca era
stato adottato, in via sperimentale, fino al 31 gennaio 1991;
Sottolineata la necessità di confermare definitivamente la
scelta di ampliamento dell’orario di apertura della
Biblioteca;
il sottoscritto Consigliere regionale del Gruppo Verde
Alternativo
interroga
l’Assessore regionale alla Pubblica istruzione
per sapere se la Giunta regionale intende confermare
l’ampliamento dell’orario di apertura
al pubblico della Biblioteca regionale e quando verrà assunto
l’opportuno provvedimento deliberativo in modo da
passare dalla fase sperimentale a quella definitiva.
Presidente
: Ha chiesto la parola
l’Assessore alla Pubblica Istruzione, Rusci; ne ha
facoltà.
Rusci (PRI)
: Con la deliberazione del 16 novembre 1990,
la Giunta aveva ampliato, dalle 26 alle 44 ore settimanali,
l’orario di utilizzo della biblioteca.
Anche a seguito di una valutazione positiva del Direttore della
biblioteca, in data 14 gennaio ho scritto una lettera alla
Segreteria generale, Servizio del personale, con la quale ho
chiesto di organizzare i servizi in modo da passare dalle attuali
44 alle 50 ore settimanali, per una razionalizzazione
dell’orario - il Consigliere Riccarand ricorderà che
nelle due giornate di martedì e venerdì continuavamo a fare una
pausa dalle ore 12 alle ore 15 - che prevede
l’apertura tutti i giorni, dal martedì al sabato
compreso, per complessive 50 ore settimanali, con 10 ore
giornaliere dalle 9 alle 19.
A ciò si è pervenuti grazie ad una positiva valutazione da parte
del Direttore della biblioteca e dei lusinghieri risultati,
nell’accesso e nella frequenza del pubblico,
ottenuti soprattutto in quei tempi lavorativi che erano e sono
considerati morti.
Porteremo quindi all’approvazione della Giunta
una deliberazione che consenta di partire con questo nuovo orario
di 50 ore settimanali fin dal prossimo 5 febbraio. Devo dire in
proposito che lunedì 21, in un incontro con i sindacati previsto
dal regolamento, è stato sancito questo accordo delle 50 ore
settimanali.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Esprimo la soddisfazione del nostro
Gruppo per la risposta dell’Assessore e per il
provvedimento che ci sembra molto utile ed opportuno.
***
