Classificazione
TRASPORTI E VIABILITÀ
Impianti a fune



Oggetto del Consiglio n. 1787 del 2 febbraio 2016 - Resoconto
OGGETTO N. 1787/XIV - Disegno di legge: "Disposizioni in
materia di costruzione ed esercizio di impianti a fune in servizio
privato per trasporto di persone, animali, cose. Modificazioni alla
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta)".
Viérin M. (Presidente) -
Punto n. 34.02 dell'ordine del
giorno. La parola al relatore Isabellon.
Isabellon (UV) -
Grazie Presidente.
Disegno di legge regionale n. 67 sul trasporto privato con
impianti a fune. A seguito di quanto disposto dall'articolo 2 dello
Statuto speciale per la Valle d'Aosta, dall'articolo 49 del decreto
del Presidente della Repubblica 22 febbraio 1982, n. 182 e dal
decreto legislativo 11 febbraio 1998, n. 79, la Regione autonoma
Valle d'Aosta ha competenza primaria nell'ambito del trasporto con
impianti a fune, ciononostante la Regione non ha mai disciplinato
l'ambito del trasporto a fune in servizio privato. Il presente
disegno di legge intende quindi colmare il vuoto normativo
riscontrato e regolamentare l'ambito della costruzione, modifica ed
esercizio degli impianti a fune adibiti al trasporto in servizio
privato di persone, animali e cose. Per "servizio privato di
impianti a fune" si intende il loro utilizzo gratuito ed esclusivo
da parte del proprietario, dei suoi congiunti, del personale di
servizio, degli ospiti occasionali e delle persone che devono
servirsi occasionalmente della linea per assistenza medica,
pubblica sicurezza o simili. Non sono invece considerati in
servizio privato gli impianti che soddisfano un interesse di
pubblico trasporto oppure un interesse pubblico finalizzato allo
sviluppo turistico.
Le ragioni che hanno portato a colmare il vuoto normativo sono
legate anche alle recenti richieste da parte dei privati per
soddisfare le quali i Comuni hanno riscontrato difficoltà
procedurali. Finora infatti sono state applicate le norme statali
in vigore, queste ultime individuano nei Comuni gli enti deputati
al rilascio dell'autorizzazione al trasporto privato. Ogni Comune
ha dunque gestito in autonomia le passate richieste di
autorizzazione, generando sul territorio regionale comportamenti
non del tutto omogenei. In un'ottica di "semplificazione
amministrativa" si è ipotizzato di canalizzare l'autorizzazione
alla costruzione dell'impianto nell'ambito del rilascio dei titoli
abilitativi di cui all'articolo 59 della legge n. 11/1998. A
seconda della tipologia di impianto da realizzarsi, è dunque
necessario chiedere ed ottenere dal Comune territorialmente
interessato, o dai Comuni interessati nel caso siano più di uno, un
permesso di costruire o consegnare una segnalazione certificata di
inizio attività. In pratica è il Comune a seguire l'istruttoria
nell'ambito del rilascio dei titoli abilitativi. Del controllo
tecnico e della progettazione è responsabile il proponente, mentre
il Comune si limita ad una verifica di completezza della
documentazione e infine il Corpo forestale e la Polizia locale
vigilano sulla corretta applicazione della legge nell'ambito delle
proprie attività di presidio del territorio. Pertanto, nell'ottica
della semplificazione amministrativa, la legge non comporta
aggravio sugli enti pubblici né regionali, né comunali. In seguito
all'ottenimento del titolo abilitativo e ultimata la costruzione
dell'impianto, il titolare deve inoltrare al Comune sul cui
territorio insiste la maggior parte del tracciato dell'impianto la
richiesta di autorizzazione all'esercizio. L'esercizio di ciascun
impianto è autorizzato per un lasso di tempo massimo di 20 anni,
nei quali esso deve essere mantenuto e gestito secondo le
informazioni fornite al Comune stesso. Nel caso di cessazione
dell'autorizzazione all'esercizio a qualsiasi titolo, il titolare è
invece obbligato a proprie spese alla rimozione delle funi e delle
parti di impianto che possono risultare pericolose per la pubblica
incolumità. Qualora il titolare non provvedesse alla messa in
sicurezza dell'impianto entro 18 mesi, all'esecuzione provvederebbe
direttamente il Comune e le relative spese sarebbero poste a carico
del concessionario.
Per quanto riguarda la progettazione, si chiede di applicare la
normativa europea relativa agli impianti a fune adibiti al
trasporto di persone. Per la progettazione e la costruzione di
impianti a fune per il trasporto privato di sole cose e animali, si
chiede invece di applicare le norme tecniche di sicurezza emanate
dallo Stato, le raccomandazioni contenute nei quaderni OITAF, o
altre norme tecniche di riferimento. Il progetto non è comunque
soggetto ad approvazione, ma il Comune semplicemente verifica la
completezza dei documenti presentati. Non vi è quindi controllo
tecnico sulla sicurezza da parte dell'ente pubblico non
ravvisandosi l'interesse pubblico su tali impianti.
Oltre a ciò, a maggiore tutela della sicurezza, è previsto che
del progetto e del collaudo e dell'esecuzione delle verifiche
periodiche degli impianti di cui alle categorie a) e b) seguenti si
occupino esperti funiviari. Ai fini del disegno di legge, gli
impianti a fune si suddividono infatti in: a) impianti per il
trasporto di persone, cose e animali; b) grandi impianti per il
trasporto esclusivo di cose e animali; c) piccoli impianti per il
trasporto esclusivo di cose e animali (impianti con fune traente o
portante-traente che non superino la capacità di trasporto massima
di 500 daN); d) palorci per il trasporto esclusivo di cose (fili o
funi a sbalzo, senza fune traente, per il trasporto di cose a
gravità con capacità inferiore a 200 daN); e) impianti temporanei
per cantieri e per trasporto di legname.
Presidente -
Siamo in discussione generale, qualcuno
chiede la parola? Se nessuno chiede la parola, chiudo la
discussione generale. Per dichiarazione di voto, la parola al
collega Bertschy.
Bertschy (UVP) -
Grazie Presidente.
Semplicemente per comunicare che voteremo a favore di questo
provvedimento, che va a regolamentare una parte importante di
normativa che oggi in vede in difficoltà soprattutto i privati che,
rispetto anche all'attività agricola ma non solo, si trovano oggi
con grosse responsabilità a carico. Riteniamo quindi positiva
quest'introduzione che va a colmare un settore che in questo
momento qua non aveva legislazione di riferimento. Rispetto a
questo, credo sia opportuno che si valuti l'introduzione di queste
norme per vedere che non ci siano appesantimenti, che ci sia anche
un sostegno alla loro introduzione sia presso gli uffici tecnici
che proprio per l'utilizzo e quindi vi invitiamo nella misura in
cui si approvano anche a far sì che nel prossimo periodo si tenga
in considerazione tutto quello che andrà fatto ed eventualmente ad
apportare i correttivi che sarà necessario apportare nel caso che
subentrino delle piccole difficoltà. Ripetiamo che è necessario
andare a colmare questo vuoto normativo, perché ci sono anche
responsabilità soprattutto nell'ambiente privato. Grazie.
Presidente -
Grazie collega. La parola alla Consigliera
Morelli.
Morelli (ALPE) -
Grazie Presidente.
Per annunciare il voto favorevole del nostro gruppo. Come ha ben
esplicitato il relatore, questa norma va a colmare un vuoto
rispetto ad un ambito su cui la nostra Regione ha competenza ed è
un ambito quello degli impianti a fune a carattere privato che in
una regione di montagna è comprensibilmente un ambito cruciale,
perché permette il trasferimento e il trasporto di beni, di
animali, di persone in situazioni che il territorio per le sue
caratteristiche morfologiche potrebbe rendere difficile. È bene
quindi che si sia stabilito un tempo limite congruo, che i titolari
siano obbligati alla rimozione degli impianti. Apprezziamo il fatto
che si sia cercato di trovare una giusta mediazione tra la
necessità di normare in modo chiaro, ma anche di facilitare il
privato, in particolare pensiamo agli agricoltori, pensiamo a chi
si occupa del trasporto di legname. Speriamo quindi che
effettivamente quest'equilibrio tra queste due necessità sia poi
verificabile nella pratica, quindi il nostro è un voto favorevole.
Grazie.
Presidente -
Non vedo altre richieste, possiamo procedere
alla votazione? Dichiaro aperta la votazione sull'articolo 1. La
votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Articolo 9. Stesso risultato.
Articolo 10. Stesso risultato. Articolo 11. Stesso risultato.
Articolo 12. Stesso risultato. Articolo 13. Stesso risultato.
Articolo 14. Stesso risultato. Articolo 15. Stesso risultato.
Articolo 16. Stesso risultato. Articolo 17. Stesso risultato.
Articolo 18. Stesso risultato. All'articolo 19 abbiamo
l'emendamento della IV Commissione che è allegato al testo, per cui
al comma 1 dell'articolo 19 le parole: "entro dieci anni" sono
sostituite dalle parole: "entro cinque anni". Possiamo dare lo
stesso risultato all'emendamento? Dobbiamo votarlo. Dichiaro aperta
la votazione.
Presenti: 33
Votanti: 33
Favorevoli: 33
Il Consiglio approva all'unanimità.
Pongo in votazione adesso l'articolo 19. La votazione è aperta.
La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Prima della votazione definitiva, ha chiesto la parola
l'Assessore Marguerettaz, ne ha facoltà.
Marguerettaz (UV) -
Brevemente per ringraziare la
commissione, il relatore e i Consiglieri per il lavoro e per la
celerità. Ringrazio ovviamente anche gli uffici che hanno lavorato
di concerto con i responsabili del CELVA e, come eravamo d'accordo
in commissione, ci sarà un passaggio nel momento in cui ci sarà la
deliberazione, dove si andranno a definire le modalità di
attuazione, per cui ci sarà una condivisione in commissione, perché
lì si andranno a definire alcuni dettagli.
Presidente -
Grazie Assessore. Possiamo procedere alla
votazione del testo complessivo. Dichiaro aperta la votazione. La
votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
