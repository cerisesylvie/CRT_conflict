Classificazione
CONSULTE COMMISSIONI E ORGANI COLLEGIALI



Oggetto del Consiglio n. 1826 del 8 marzo 2006 - Resoconto
OGGETTO N. 1826/XII - Consulta regionale per la condizione
femminile - Approvazione del programma di attività per l'anno
2006.
Il Consiglio
Premesso che la Consulta regionale per la condizione
femminile ha presentato il programma di attività per l'anno 2006,
corredato della previsione della spesa, chiedendone l'approvazione
da parte del Consiglio regionale, ai sensi dell'articolo 8 della
legge regionale 23 giugno 1983, n. 65;
Visto il bilancio di previsione del Consiglio regionale per
l'anno 2006;
Viste le deliberazioni dell'Ufficio di Presidenza del
Consiglio n. 185/03 del 25 luglio 2003, concernente la nuova
struttura organizzativa del Consiglio regionale e le relative
funzioni e n. 235/05 del 23 dicembre 2005, concernente
l'attribuzione, per l'anno 2006, alle strutture dirigenziali di
quote di bilancio per il perseguimento dei correlati obiettivi
gestionali;
Richiamata la legge regionale 23 giugno 1983, n. 65 e
successive modificazioni;
Visto il parere favorevole rilasciato dal Direttore della
Direzione Affari generali della Presidenza del Consiglio, ai sensi
del combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
legittimità della presente deliberazione;
Visto il parere della I Commissione consiliare
permanente.
Delibera
1) di approvare l'allegato programma di attività predisposto
dalla Consulta regionale per la condizione femminile per l'anno
2006, con la previsione della spesa di € 77.468,00
(settantasettemilaquattrocentosessantotto/00), che fa parte
integrante della presente deliberazione;
2) di stabilire che all'impegno della spesa fino
all'ammontare di € 77.468,00
(settantasettemilaquattrocentosessantotto/00), il cui stanziamento
è previsto sul capitolo 185 "Finanziamento del programma annuale di
attività della Consulta regionale per la condizione femminile" del
bilancio di previsione del Consiglio regionale per l'anno 2006 che
presenta la necessaria disponibilità, si provveda con successivi
provvedimenti dell'Ufficio di Presidenza del Consiglio o del
dirigente, secondo le rispettive competenze, ai sensi della
deliberazione dell'Ufficio di Presidenza del Consiglio n. 235/2005
in data 23 dicembre 2005, recante "Approvazione del bilancio di
gestione per l'anno 2006 con attribuzione alle strutture
dirigenziali di quote di bilancio per il perseguimento dei
correlati obiettivi gestionali".
Allegato
(omissis)
Presidente - Colleghi, la Consulta femminile ha presentato il
programma di attività per l'anno 2006. Come avete potuto notare dal
documento che vi è sottoposto all'approvazione, nell'anno in corso
la Consulta intende procedere ad analizzare dei dati relativi alla
popolazione femminile valdostana nel contesto familiare, con
particolare riguardo ai diversi modelli di famiglia e ai rapporti
con i figli, in modo particolare alle problematiche interculturali.
Le attività saranno coordinate dall'esecutivo con l'intervento
delle coordinatrici delle diverse commissioni, questo con
l'obiettivo di delineare una strategia complessiva di approccio al
tema in relazione alla funzione di indirizzo che la Consulta assume
nel panorama istituzionale.
Il programma che vi è sottoposto prevede di proseguire le
collaborazioni con vari soggetti operanti nel mondo del lavoro,
dell'imprenditoria, delle istituzioni con delle prospettive di
contatto, in particolare con i comitati di pari opportunità che
sono presenti sul territorio, le USL, le Poste italiane, la
Regione. Per quello che riguarda l'informazione nel corso del 2006
la Consulta intende continuare la pubblicazione dei periodici
"Informadonna", "Informadonna News", "Europa Donna", "Donna
Eletta", che sono stati rinnovati nel 2005. Tra le iniziative a
carattere culturale si evidenziano le proposte riguardanti il tema
"Pechino + 10 in Valle d'Aosta", la seconda fase del progetto
"Donne in opera", che nel 2006 sarà dedicato all'arte teatrale
musicale e il "Progetto Intercultura" in collaborazione con
l'Università della Valle d'Aosta. Proseguiranno poi le attività
della "Consulta delle elette" nell'ambito delle iniziative di
formazione-informazione, destinate ad amministratici ed
amministratori del "Centro donna contro la violenza" per
l'accoglienza telefonica, la consulenza legale gratuita, le donne
in difficoltà e del "Centrodonne insieme" per quanto riguarda il
coinvolgimento delle donne straniere presenti nel nostro
territorio. La previsione di spesa, secondo quanto previsto dalla
legge, per la realizzazione del programma ammonta a €
77.468,00.
Dichiaro aperta la discussione generale. La parola al
Consigliere Frassy.
Frassy (CdL) - Qualche parola la diciamo sul programma di
attività per il 2006, la diciamo in aula ribadendo il voto
contrario che è stato già espresso in Commissione dal nostro
gruppo, ed è un voto contrario che non è una novità, perché neppure
questo tipo di attività è una novità. Sembra un gioco di parole, ma
è un insieme di valutazioni che nel tempo abbiamo più volte cercato
di sottolineare e di ribadire rispetto a quello che alla fine è il
risultato che la Consulta produce e a quelle che sono le risorse
che vengono impegnate e le aspettative, dall'altra, che vengono a
crearsi. Questa mattina i lavori del Consiglio sono iniziati con un
gesto simbolico da parte del Presidente del Consiglio, che nel
ricordare la ricorrenza dell'8 marzo, ha voluto con un gesto di
galanteria e di cavalleria omaggiare dal punto di vista floreale le
presenze femminili dell'aula. Penso che una riflessione debba
essere fatta e noi la facciamo in serenità, anche se è una
riflessione che potrà urtare alcune sensibilità.
Pensiamo che il ruolo della donna nel 3° millennio debba essere
un ruolo da giocare a tutto campo e fuori da quella che è "la
riserva indiana", perché ogni volta che si creano delle "riserve
indiane" si sottolineano delle situazioni di inferiorità, delle
situazioni che sono bisognose di protezione. Se questo
ragionamento, Presidente Perron, fosse vero, mi vergognerei come
Consigliere regionale, ma penso che dovrebbe vergognarsi "in
primis" lei, come Presidente del Consiglio, da cui dipende la
costituzione della Consulta, per le risorse che destiniamo a questa
Consulta. Perché destinare a questa Consulta, collega Squarzino,
77mila euro, delle due l'una: o vogliamo far qualcosa di serio, e
allora lo stanziamento possiamo definirlo "risibile", poco serio,
non rispettoso di certi problemi e di certi progetti, oppure
vogliamo - usando un'espressione efficace, anche se un po' forte -
"lavarci la coscienza"; di conseguenza facciamo uno stanziamento
che ci consente di dire che noi, il problema, politicamente lo
abbiamo affrontato e poi ci disinteressiamo dell'effettiva
risultanza di questo organismo. Penso che pur nella differenza
delle posizioni che si potranno articolare sul prosieguo del mio
ragionamento, sfido chiunque a contestare questa impostazione
iniziale.
Se la condizione femminile in Valle d'Aosta è portatrice di
problematiche di un certo tipo, sociali, economiche, di tutela di
tutta una serie di diritti in quanto elemento debole della società
valdostana, 77mila euro in 12 mesi sono sicuramente il nulla!
Allora noi proseguiamo in questo ragionamento e andiamo a vedere la
sintesi di pagina 8, che poi è una sintesi che potrebbe essere
anche soddisfacente, ma che la dice lunga su "cosa fa" o - meglio -
su "cosa non fa" la Consulta femminile, perché quando su un
bilancio di 77mila euro vediamo che il capitolo attività sociali è
finanziato per 6mila euro, colleghi e colleghe, spiegatemi voi con
500 euro al mese - perché questa è la ripartizione nel corso
dell'anno - che tipo di attività sociale, seria, credibile si può
pensare di fare... dei 77mila euro, 30mila euro sono spesi in
carta, giornali e giornali!
Se vogliamo promuovere il ruolo della donna, che stenta a
sfondare nella politica in generale, nella politica nazionale c'è
stato un ampio dibattito sulle "quote rosa" e sui modi per tutelare
o meno le donne, e qui apro una parentesi: normalmente si tutelano
le minoranze, è curioso che il concetto delle "quote rosa" voglia
creare un meccanismo di tutela di quella che vogliamo definire
"categoria"? Definiamola "categoria", non è minoranza, perché dal
punto di vista statistico è noto che le donne rispetto agli uomini
sono maggioranza!
Chiudo la parentesi per riprendere il filo di questo
ragionamento. Abbiamo la convinzione che con la Consulta qualcuno,
utilizzando - lo dico nel termine forse deteriore del concetto che
il verbo utilizzare può esprimere - il concetto della tutela
femminile, va a relegare in una "riserva indiana politica" le donne
che sulla politica, mi riferisco alla politica regionale, non
riescono ad affacciarsi, né a sfondare; di conseguenza con la
Consulta regionale abbiamo creato un mini-Consiglio regionale di
serie "B", che è delegato alle donne valdostane. Questo è il senso
di un'impostazione così come viene sviluppata nel programma di
attività vincolato ai fondi che vengono qui assegnati. Riteniamo
che se ci sono delle problematiche serie che investono le donne,
così come investono i giovani e gli anziani, devono essere
problematiche di cui si fa carico il Consiglio nella sua interezza,
perché non ha senso andare ad ipotizzare che i problemi delle donne
possano e debbano essere affrontati in un limite di spesa di 77mila
euro... ma stiamo scherzando?
Paradossalmente il problema degli anziani - qui ne è buon
testimone l'Assessore Fosson - sono gestiti con risorse enormemente
superiori ai 77mila euro che mettiamo a disposizione per la
condizione femminile. Allora se ci sono delle politiche di
attenzione, le politiche di attenzione non vanno gestite attraverso
la ghettizzazione di situazioni che vengono messe in quello che ho
definito il concetto della "riserva indiana". La riserva indiana è
la Consulta femminile, i fondi della riserva indiana sono il
bilancio della Consulta femminile.
Ecco perché noi voteremo conto a questo documento: perché
riteniamo che questa logica sia offensiva della condizione
femminile, sia una logica che non tiene a sufficiente
considerazione le vere problematiche che esistono anche nel mondo
femminile, perché non ci sono solo le problematiche del mondo
femminile, ma ci sono tutte le problematiche del mondo giovanile,
dalle tossicodipendenze all'abbandono scolastico, a tutti quei
problemi che noi conosciamo e sui quali, in alcuni casi, riusciamo
a mettere in piedi dei progetti e in molti casi, invece, ci
sfuggono di mano. Lo stesso discorso vale per gli anziani. Allora
ribadisco il voto contrario, che già avevamo espresso in
Commissione.
Presidente - La parola alla Consigliera Squarzino Secondina.
Squarzino (Arc-VA) - Non pensavo di intervenire perché davo per
scontato che fra l'altro oggi, 8 marzo, mi sembrava che approvare
il programma della Consulta regionale per la condizione femminile
fosse in linea con la concomitanza con la Festa della Donna, quindi
fosse "tout court" approvato senza troppe osservazioni. Non mi
sottraggo alle riflessioni che ha fatto il collega Frassy, fra
l'altro già altre volte c'è stato questo scambio di impressioni
diverse, ed è anche giusto che sia così. Credo di non dover
difendere niente. La Consulta è stata istituita con una legge
regionale, non con una legge di Dina Squarzino o delle donne,
quindi è il Consiglio che ha fatto questa scelta e questa scelta va
portata avanti.
Le risorse sono poche: credo che il genio femminile serva anche
a questo, e spiego questa affermazione. Le attività sociali, per
cui ci sono pochissime risorse, sono in realtà portate avanti dal
lavoro gratuito delle donne, che mettono a disposizione il loro
tempo, la loro competenza; competenza che poi si fanno attraverso
le attività culturali e di formazione. Il "Centro donne contro la
violenza" è una delle tante risposte che sul territorio vengono
date alle donne che sono in difficoltà, e questo centro è gestito
da donne, che gratuitamente partecipano a corsi di formazione
proprio per imparare a gestire queste problematiche. Fra l'altro,
quando dico "il genio femminile" è perché quando emerge un
problema, non è che con l'ottica della "riserva indiana" dicono:
"questo problema è nostro, ce lo gestiamo noi"; quando è emerso
attraverso il "Centro donne contro la violenza", il problema delle
donne che buttate fuori di casa con un bambino non sapevano dove
andare, questo problema è stato posto all'Assessorato alla sanità
che, di fatto, ha cercato di rispondere con un progetto. Quello che
era un bisogno importante è stato quindi gestito dalle istituzioni;
la Consulta ha fatto da catalizzatore di esigenze e, una volta
verificate, le ha sottoposte alle istituzioni che hanno portato
avanti giustamente queste attività per rispondere alle esigenze
emerse.
Prendiamo il lavoro: anche lì, le donne hanno pagato sulla
propria pelle la difficoltà di essere imprenditrici, la difficoltà
di trovare lavoro per alcune fasce disagiate. Non hanno detto:
"adesso facciamo noi chissà cosa", non hanno gestito con l'ottica
della "riserva indiana" questi problemi, ma li hanno portati
all'Agenzia del lavoro o all'Assessorato alle attività produttive,
là dove si progettano corsi di formazione e di sostegno alle fasce
in difficoltà o ai disoccupati o là dove si individuano attività di
riqualificazione delle persone che cercano di accedere al mondo del
lavoro. Allora non rientrano più nel budget della Consulta i corsi
per donne in difficoltà o la gestione di una casa per donne
maltrattate che si trovano per strada.
Faccio un altro esempio, l'ultimo, richiamato stamani dal
Presidente Caveri: nel momento in cui c'è l'esigenza della
"Consulta delle elette", cioè delle donne che sono in politica,
nelle amministrazioni comunali, che dovendo far fronte a una serie
di problemi di cui hanno difficoltà ad impadronirsi, segnalano la
loro esigenza di formazione, le donne - lo ripeto - non fanno la
"riserva indiana", non dicono: "noi, come "Consulta delle elette",
organizziamo il corso per conto nostro"! Anche qui, hanno cercato
alleanze con tutti gli altri amministratori, con il "CELVA", hanno
cercato dalla parte istituzionale, la Presidenza del Consiglio e la
Presidenza della Regione, le risorse attraverso i fondi europei per
la formazione, e non solo per la riserva indiana delle donne, ma
per uomini e donne insieme! Questa è l'ottica con cui le donne che
sono nella "Consulta delle elette" stanno cercando di lavorare; può
non piacere questo modo, si troveranno altri modi migliori, ma
questo è il modo con cui si sta andando avanti oggi.
Non affrontiamo in questa sede il discorso delle "quote rosa",
che è un discorso di tipo diverso. Qui per le "quote rosa" sposo in
pieno le posizioni della Ministra Prestigiacomo di "Forza Italia",
mi stupisce che il collega Frassy non si riconosca in queste
posizioni, ma è sempre possibile anche per lui cambiare idea.
Président - S'il n'y a pas d'autres collègues qui veulent
intervenir, je soumets au vote l'acte:
Conseillers présents et votants: 29
Pour: 27
Contre: 2
Le Conseil approuve.
