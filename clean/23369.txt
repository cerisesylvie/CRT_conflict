Classificazione
AGRICOLTURA



Oggetto del Consiglio n. 2520 del 21 febbraio 2007 - Resoconto
OGGETTO N. 2520/XII - Provvedimenti per accelerare
l'erogazione di fondi per gli agricoltori. (Interpellanza)
Interpellanza
Ricordati i regolamenti europei in materia di Fondi
strutturali e di Fondo europeo agricolo di orientamento e garanzia
(FEOGA), nonché le Decisioni della Commissione Europea che
ripartiscono gli stanziamenti FEOGA e approvano il Piano di
Sviluppo Rurale della Valle d'Aosta;
Ricordato inoltre il DL 165/99 che istituisce l'Agenzia per
le erogazioni in agricoltura (AGEA), l'organismo responsabile della
gestione degli aiuti nel settore agricolo;
Constatato che con legge regionale n. 28/06 la Valle d'Aosta
ha trasferito 14.100.000,00 € all'AGEA a titolo di anticipazione
dei Fondi a carico dell'Unione Europea e dello Stato per il
pagamento dei premi agli agricoltori e agli allevatori
valdostani;
Evidenziato come l'AGEA dimostri non solo difficoltà
strutturali nell'ottemperare al proprio ruolo di Ente erogatore dei
sussidi agricoli, ma anche complessità e lentezza di procedura nel
trasferimento delle somme;
Al fine di garantire agli agricoltori e agli allevatori
valdostani tempi più stretti e più certi per la riscossione dei
contributi previsti dal Piano di Sviluppo Rurale, in fase di
rinnovo per il sessennio 2007-2013;
i sottoscritti Consiglieri regionali
Interpellano
il Governo regionale per conoscere se intenda:
1) aprire una trattativa con lo Stato al fine di consentire
ad un organismo regionale di poter svolgere la funzione di ente
erogatore per conto di AGEA, per ridurre i passaggi burocratici e i
tempi di erogazione, nonché per assicurare una maggiore
controllabilità del procedimento;
2) sottoporre a Finaosta S.p.a. l'opportunità che la stessa
finanziaria regionale prenda in carico tali procedure, in caso di
assenso da parte dell'AGEA;
3) affidare ai propri uffici, a quelli di Finaosta o a
consulenti esterni un incarico per un progetto di attuazione delle
procedure necessarie all'erogazione in sede locale di tutti i
fondi, europei, statali e regionali, a favore degli agricoltori e
degli allevatori valdostani.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Il tema sicuramente è ben conosciuto
dall'Assessore competente, perché si tratta di una quantità di
soldi importante, relativa a tutti i trasferimenti agli agricoltori
a qualunque titolo siano dati in base alla normativa europea che
prevede che il FEOGA prima, che rappresenta circa il 47% del
bilancio comunitario, quindi tutti i contributi agli agricoltori
passino attraverso un ente nazionale che autorizzi il pagamento
dopo la verifica di ammissibilità delle domande e alla loro
conformità alle norme comunitarie, che controlli che i pagamenti
siano effettuati correttamente e siano registrati nella contabilità
e che sia presentata la documentazione richiesta entro i termini
prescritti. Questo ente è l'AGEA a livello nazionale, che ha tutte
queste caratteristiche, il quale gestisce i fondi per gli
agricoltori e gli allevatori valdostani. Ricordo che nella
finanziaria alla fine dell'anno scorso avevamo dovuto anticipare 14
milioni di euro perché avevano finito i soldi, per cui abbiamo
dovuto mandare 14 milioni all'AGEA affinché potesse pagare gli
allevatori e le aziende agricole valdostane. Ora da una nostra
inchiesta è venuto fuori che in altre Regioni come il Piemonte,
l'Emilia Romagna, la Lombardia, la Toscana, il Veneto, le Marche,
la Sardegna, l'Umbria, gli agricoltori sono pagati a livello locale
e non dall'AGEA nazionale; per esempio, la Toscana ha istituito già
nel 2000 l'Agenzia regionale toscana per le erogazioni in
agricoltura, il 13 novembre 2001, meno di un anno dopo, il
Ministero delle politiche agricole e forestali ha riconosciuto
questo come un organismo pagatore ai sensi del regolamento della CE
e da quel momento gli agricoltori toscani sono pagati direttamente
dalla Regione Toscana attraverso questo ente. Siamo arrivati anche
al limite che il Piemonte nel 2002 ha incaricato "Finpiemonte".
Volevamo allora chiedere se non era possibile prevedere, proprio
per evitare questi andata e rivieni di soldi e di documentazione,
di fare in Valle d'Aosta rapidamente una legge in modo da creare un
istituto pagatore locale - potrebbe essere "Finaosta" o un istituto
"ad hoc" - che consenta la riduzione della burocrazia, la riduzione
dei tempi e gli agricoltori e gli allevatori possono ricevere i
soldi in tempi più stretti di quanto non succeda oggi: questo era
l'obiettivo dell'interpellanza, aspettiamo la risposta del
Governo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In un'interrogazione da parte del
Consigliere Tibaldi già stamattina era emerso, analizzando questa
problematica dei pagamenti AGEA, in conclusione un suggerimento per
intervenire nell'organizzazione di un organismo pagatore regionale,
che a quanto pare era già stato oggetto di sollecitazione negli
anni scorsi, ma c'era un impegno per degli approfondimenti. Non
sono a conoscenza degli iter precedenti, ma quello che posso
riferire è che attualmente questa interpellanza del Consigliere
Sandri cade in un momento in cui i lavori sono in avanzato stato di
procedimento, nel senso che la costituzione di un organismo
pagatore regionale per gli aiuti in agricoltura è stata vista come
parte complementare al nuovo Piano di sviluppo rurale 2007-2013 fin
dall'aprile 2006, quando la regolamentazione comunitaria iniziava a
delinearsi. In realtà, il problema di dotare la Regione di un
organismo pagatore regionale era già stato esaminato a fine 2005 in
una serie di incontri che abbiamo avuto con i colleghi del Friuli
Venezia Giulia e del Trentino Alto Adige. Infatti, dopo
l'approvazione del regolamento comunitario n. 1290/2005 del
Consiglio del 21 giugno 2005, relativo al finanziamento della PAC e
alla creazione di 2 fondi agricoli: FEASR e FEAGA, la necessità e
opportunità, come si suol dire, di dotarsi di questi strumenti
operativi per l'erogazione dei fondi a partire dal 2007 diventava
all'ordine del giorno. Ci siamo quindi attivati in collaborazione
con le altre realtà che hanno un'organizzazione simile alla nostra
per procedere in questa direzione. Tra le varie opzioni esaminate:
organismo pagatore interregionale, organismo pagatore interno
all'Amministrazione, organismo pagatore regionale come
articolazione delle finanziarie regionali o organismo pagatore come
agenzia esterna; dopo varie simulazioni, in seguito alla
pubblicazione a giugno 2006 dei 2 regolamenti applicativi n. 883 e
n. 885 - il primo sulla tenuta dei conti degli organismi pagatori,
la dichiarazione delle spese e delle entrate e le condizioni di
rimborso delle spese; il secondo sul riconoscimento degli organismi
pagatori e la liquidazione dei conti nell'ambito del FEAGA e del
FEASR -, si è optato per la formula dell'agenzia esterna
all'Amministrazione. Allo stato attuale posso quindi riferire come
esista la bozza di disegno di legge regionale per l'istituzione
dell'Agenzia regionale per le erogazioni in agricoltura della
Regione autonoma Valle d'Aosta; tale disegno di legge verrà
adottato dalla Giunta come proposta al Consiglio entro febbraio.
Questa premessa è stata necessaria per mettere a punto e
rettificare alcuni dati che gli interpellanti pongono... sulla base
delle loro domande...
Andando ai singoli punti, in merito al primo punto, occorre dire
che non è né necessario, né previsto aprire una trattativa con lo
Stato; ricordo infatti come AGEA sia stata istituita dal decreto
legislativo n. 165/1999 come organismo di coordinamento, nel senso
che agisce come unico rappresentante dello Stato italiano nei
confronti della Commissione europea per tutte le questioni relative
ai fondi agricoli; che lo stesso decreto legislativo stabilisce poi
come le Regioni istituiscono appositi servizi e organismi per le
funzioni di organismo pagatore, che devono essere riconosciuti
sentita l'agenzia; infine come si sia stabilito che, fino
all'istituzione e al riconoscimento degli appositi organismi
regionali, AGEA funzioni da supplente. L'iniziativa di costituzione
dell'OPR quindi avviene tenuto conto della normativa comunitaria e
delle leggi nazionali sopra descritte. La Regione Valle d'Aosta
sinora ha utilizzato AGEA come organismo pagatore per le misure del
Piano di sviluppo rurale regionale, con la quasi totalità delle
Regioni italiane. Riscontrata la necessità e l'opportunità di
costituire un OPR autonomo nel corso del 2006, si è anche convenuto
che AGEA portasse a termine la programmazione 2000-2006 per
subentrare in quella 2007-2013, con l'apparato normativo
comunitario completamente cambiato con l'agenzia regionale. La
concomitanza del passaggio da una programmazione all'altra quindi è
stata ritenuta essere il momento più opportuno per andare a
regolamentare diversamente la gestione dei pagamenti. Naturalmente
non posso dire di quello che è successo nel passato, io dico
dall'anno scorso a quest'anno quello che si è fatto.
La seconda parte del punto n. 1 pare porre un nesso di casualità
automatico fra l'istituzione dell'organismo pagatore regionale e la
riduzione dei passaggi burocratici e i tempi di erogazione. Infine
esprime il "voto" che l'organismo pagatore regionale assicuri
maggiore controllabilità del procedimento. La diminuzione della
burocrazia, compatibilmente con le complessità implementate dalla
Commissione europea e la tempistica, assieme alla possibilità di
anticipo e di migliore gestione dei controlli tramite le nuove
tecnologie e i concetti di portata, gravità e durata delle
infrazioni riscontrate, a cui applicare segnalazioni, interventi
correttivi, ammonizioni, o riduzioni, o sanzioni, sono gli
obiettivi prioritari dell'istituzione dell'organismo pagatore
regionale. È di tutta evidenza che per raggiungere tali obiettivi
sono necessari importanti interventi sul livello organizzativo e su
quello della formazione, tanto che l'intero impianto di controlli
"audits" ed erogazioni sarà messo a disposizione di tutti gli
interventi regionali per i quali questi sono necessari.
Per venire al secondo punto, presa in carico da parte di
"Finaosta", è sufficiente dire che la scelta dell'agenzia esterna è
successiva all'analisi delle varie possibilità indicate in
precedenza.
Punto n. 3: in attesa dell'attivazione dell'agenzia che dovrà
farsi carico di numerosissimi adempimenti, primo fra tutti il
riconoscimento da parte del Ministero competente, all'istanza vanno
allegati 10 documenti, senza dimenticare le 11 linee direttrici
dettate dalla Commissione, gli uffici del Dipartimento agricoltura,
che in questi anni hanno svolto per conto di AGEA parte dei compiti
di un organismo pagatore, hanno iniziato, anche in collaborazione
con AGEA e organismi pagatori di altre Regioni, a progettare il
futuro assetto, funzioni e procedure, dell'Agenzia regionale per
l'erogazione in agricoltura della Regione Valle d'Aosta. Per
completezza, informo che l'agenzia è stata pensata, come indicato
dagli interroganti, per erogare tutti i fondi europei statali e
regionali del settore. Come tempistica, come ho detto in
precedenza, è prevista, visto che è stata completata la
predisposizione del disegno di legge, l'approvazione da parte della
Giunta regionale per successivamente passare tutta la procedura al
Consiglio e alle Commissioni consiliari competenti.
Presidente
- La parola al Consigliere Sandri.
Sandri (GV-DS-PSE)
- Due note brevi. Prendo atto di
questa volontà di portare il disegno di legge prima possibile, però
tutto il suo intervento è stato: "io di questa cosa non ne voglio
sapere". Infatti, se c'è un'evidenza in tutta questa storia, è che
la stragrande maggioranza delle Regioni italiane ha deliberato fra
il 2000 e il 2005 e noi siamo ampiamente in ritardo e, dato che è
raro che la nostra Regione sia in ritardo rispetto ad altri temi,
ho l'impressione che qui vi sia la volontà precisa di impedire
questo, di non volerlo fare, per quale motivo? E non è solo perché
su un noto giornaletto locale il nostro Assessore è sempre in prima
pagina, quindi gli faccio i complimenti per la sua fotogenicità, ma
perché è evidente che in questa maniera si può fare spesso, come è
già stato fatto da questo Assessore e come è stato fatto da
personaggi di altro genere del mondo associativo agricolo... che
ogni tanto si va a Roma e si torna giù... "abbiamo sbloccato i
soldi dell'AGEA", quando sono un diritto sia degli agricoltori, sia
degli allevatori... ora con l'Agenzia regionale voi perdereste
questo ruolo. La sfido allora a portare entro un mese tale progetto
di legge in Giunta e a farselo passare, in modo da poterlo
discutere in questo Consiglio. Se fra un mese non ci sarà, allora
l'ipotesi un po' cattivella che ho tirato fuori aveva dei buoni
motivi per essere vera.
