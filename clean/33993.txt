Classificazione
BENI CULTURALI
Musei, biblioteche, archivi storici e aree di interesse archeologico
CAVE, MINIERE E TORBIERE



Oggetto del Consiglio n. 1962 del 21 settembre 2011 - Resoconto
OGGETTO N. 1962/XIII - Interrogazione: "Progetto di
musealizzazione del sito minerario di Cogne".
Interrogazione
La Giunta regionale ha recentemente preso atto che il sito
minerario di Cogne non costituisce più un giacimento sfruttabile,
prescrivendo conseguentemente le misure di sicurezza e di recupero
ambientale del compendio minerario rinunciato.
Con la stessa deliberazione sono state prescritte a Fintecna
Finanziaria S.p.A. le condizioni per l'accettazione della rinuncia
alla coltivazione e la conseguente rimozione del vincolo
minerario.
Nel corso dell'estate sono stati d'altra parte già eseguiti
alcuni lavori di manutenzione e di messa in sicurezza.
È dunque tempo di conoscere il percorso che si intenderà
seguire per proteggere, mettere in risalto e sfruttare
correttamente le peculiarità di un sito di grande importanza nella
storia dell'industria valdostana.
I sottoscritti Consiglieri regionali
Interrogano
La Giunta regionale per sapere:
1) se esiste già un progetto di musealizzazione e chi ne
curerà, eventualmente, la realizzazione e l'attuazione;
2) quali lavori ed entro quanto tempo siano considerati
necessari per rendere fruibile al pubblico il sito;
3) chi custodirà il sito minerario nel periodo transitorio, a
seguito della rinuncia di Fintecna;
4) quale organo di tutela abbia valutato le specifiche
necessità di salvaguardia per i beni di particolare interesse
storico-industriale presenti nel sito e quali disposizioni sono
state conseguentemente date in tal senso.
F.to: Louvin - Bertin - Chatrian
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. Ringrazio per questa
interrogazione e spero che si possano anche chiarire alcuni aspetti
relativi all'istanza di rinuncia della concessione mineraria, che
abbiamo portato a conclusione. Si tratta, come è noto, di un atto
dovuto da parte dell'Amministrazione regionale.
In merito al primo quesito:
"se esiste già un progetto di
musealizzazione e chi ne curerà, eventualmente, la realizzazione e
l'attuazione"
, da quello che mi risulta sono state effettuate
in passato alcune valutazioni sulla fattibilità del recupero e
della valorizzazione a fini turistici e culturali del compendio
minerario. Al momento però non c'è alcun progetto specifico in una
forma perlomeno definitiva relativa alla musealizzazione
dell'intero sito minerario di Cogne, anche perché finora è stata in
essere la concessione mineraria. Il procedimento di rinuncia ha
tuttavia comportato l'individuazione di una serie di interventi e
soprattutto ha richiesto di effettuare degli approfondimenti che
hanno permesso di aumentare il livello di conoscenza del sito, sia
per la ricerca documentale, ma anche per una serie di rilievi che
sono stati fatti sul posto ed estesi a tutto il sotterraneo.
Sicuramente altri elementi conoscitivi saranno acquisiti durante
l'esecuzione dei lavori, e l'insieme di tutta questa serie di
informazioni permetterà di avere maggiori dati di partenza per
valutazioni sulla futura destinazione del sito. Per quanto concerne
i soggetti deputati alla realizzazione e all'attuazione di un
progetto di musealizzazione, l'articolo 8 della legge regionale n.
12/2008, quello relativo alle disposizioni per la valorizzazione
dei siti minerari dismessi, dispone che questo tipo di interventi
di valorizzazione e di fruizione turistico-culturale di un
giacimento minerario esaurito sotto il profilo fisico e,
naturalmente, della possibile futura economica coltivabilità, sono
attuati prioritariamente dal Comune in cui è situato il sito
oggetto degli interventi, subordinatamente da chi ha la
disponibilità del sito. Quindi, allo stato attuale, i soggetti
deputati possono essere individuati nel Comune di Cogne e, in
subordine, dalla società Fintecna, che è la principale proprietaria
di tutti i siti, che finora non pare aver manifestato un interesse
in questo senso.
Secondo quesito:
"quali lavori ed entro quanto tempo siano
considerati necessari per rendere fruibile al pubblico il
sito":
la risposta potrà essere data solo in presenza di un
progetto specifico e dettagliato di recupero, che definisca
puntualmente tutti gli interventi e, conseguentemente, tempi e
costi di esecuzione. Voglio però far notare come gran parte dei
lavori prescritti per la messa in sicurezza e recupero ambientale
nell'ambito dell'istanza di rinuncia sono funzionali a consentire
una migliore fruibilità del sito e, quindi, concorrono anche a
ridurre i futuri interventi per un'azione di recupero.
Terzo quesito,
"chi custodirà il sito minerario nel periodo
transitorio a seguito della rinuncia di Fintecna"
: la tenuta
dei terreni e delle pertinenze tornerà in capo ai proprietari degli
stessi e, nel caso specifico, per la quasi totalità a Fintecna, per
cui l'attuale concessionario anche in futuro dovrà occuparsi della
manutenzione.
Ultimo punto:
"quale organo di tutela abbia valutato le
specifiche necessità di salvaguardia per i beni di particolare
interesse storico-industriale presenti nel sito"
; innanzitutto
va detto che la miniera di Cogne finora è stata tecnicamente un
sito operativo, anche se la stessa non è più di fatto produttiva
dal 1979, quindi il concessionario da quella data ha mantenuto un
presidio, ha eseguito una serie di operazioni di manutenzione che
hanno consentito il mantenimento finora dei principali impianti. Il
procedimento di rinuncia riguarda la sola individuazione di azioni
di messa in sicurezza e anche di ripristino e recupero ambientale,
che vanno prescritti al concessionario e quindi a suo carico.
Nell'individuazione di questi interventi si è posta la massima
attenzione, perché il sito mantenga i tratti identitari, oltre
naturalmente tutti gli impianti, i macchinari, le testimonianze
dell'attività mineraria svolta in passato. In questo senso la
Direzione tutela beni paesaggistici e architettonici
dell'Assessorato della cultura ha preso attivamente parte alla fase
istruttoria e ha valutato con grande attenzione le possibili
ricadute derivanti dall'esecuzione delle opere, soprattutto
fornendo indicazioni molto puntuali da prescrivere al
concessionario al fine di salvaguardare questo bene storico.
Il risultato dell'esecuzione delle opere prescritte, la cui
ultimazione è prevista in circa tre anni e che sono già state
avviate dalla società Fintecna, credo sia giusto dire che porterà
ad un miglioramento generale del sito e anche ad un miglioramento
del suo stato di conservazione. Una volta ultimate, tali opere
permetteranno di poter rendere accessibile la miniera anche con
minori interventi. Voglio sottolineare come l'accettazione della
rinuncia della concessione, una volta eseguite tutte le opere
prescritte, rappresenti un passaggio amministrativo necessario per
aprire una nuova fase, in cui affrontare il futuro del sito
industriale dismesso e valutare tutte le azioni di valorizzazione
che si intenderanno intraprendere.
Presidente
- La parola al Consigliere Louvin.
Louvin (ALPE)
- Grazie Presidente. L'Assessore è stato
molto cortese nel dare degli elementi di risposta, ma che
soddisfano solo in parte le nostre preoccupazioni.
Intanto prendiamo atto con piacere della chiusura della vicenda
amministrativa per quanto riguarda il rapporto con Fintecna, che
non esce di scena, ma che ha un percorso obbligato da adesso in poi
per quanto riguarda le operazioni di messa in sicurezza del sito
minerario. È strano che si sia arrivati nel 2011 a dover dichiarare
l'incoltivabilità di una miniera di cui era notorio, dico è curioso
che si sia andati attraverso università, ministeri, eccetera, a
fare un lungo percorso complesso per far dichiarare incoltivabile
una miniera, di cui era abbastanza scontato l'esito finale di
abbandono...ma questo non importa.
La questione nodale è per noi che c'è una scansione: messa in
sicurezza, recupero ambientale, musealizzazione. Allora, per quanto
riguarda i primi due passaggi ci siamo, perché sappiamo cosa è
necessario fare. A noi sembra che stia mancando però
drammaticamente la bussola per quanto riguarda il futuro, perché
leggiamo dai giornali: "approvato il progetto di recupero delle
miniere di Cogne, sarà la Fintecna a pagare". Questa è la notizia
che è filtrata non necessariamente da lei, ma quello che pensa il
popolo è: che bello, adesso c'è già il progetto di musealizzazione!
Non c'è, lei ci ha detto chiaramente che un progetto non c'è, non
si sa chi gestirà il museo, non si sa quali sono le prescrizioni
funzionali all'attività di musealizzazione. Su questo, rispondendo
alla nostra interrogazione, lei dice che la Sovrintendenza è molto
attiva, ha dato indicazioni... Ci rallegriamo che la Sovrintendenza
sia attiva, ma lei, Assessore, non ha dimenticato che la legge n.
12/2008 sulla valorizzazione dei siti minerari dismessi - come
questo - istituisce una commissione regionale per la valorizzazione
dei siti minerari dismessi. Allora non si è fatto niente finora,
non si sa qual è il perimetro di questa futura musealizzazione
perché, nel momento in cui prendete qualche chilometro di binario
del trenino e lo trasformate in pista ciclabile, non fate - se
questo verrà fatto e ci auguriamo che non venga fatto - un'opera di
musealizzazione.
Se vengono ad essere deperiti dei beni fondamentali che siano il
carrello sul piano inclinato, il trenino in galleria, quello che è,
perché non sono ritenuti necessari per la sicurezza e per la tutela
ambientale, questo vuol dire però andare contro l'idea futura di
valorizzazione. E se non c'è il progetto, non si sa chi se ne
occuperà...ma è possibile che dopo tanti anni non si sappia ancora
chi se ne occuperà? Avete chiuso il museo minerario, perché questo
è stato fatto nel suo Assessorato nel 2009, se non ricordo male,
lei vi ha dato corso come procedura amministrativa...chi si
occuperà di questa gestione? Sono questi i preoccupanti
interrogativi che ci siamo posti e che, nella sua risposta, non
hanno trovato indicazione. Ci sono degli studi a monte, lo
sappiamo.
Lei dice: adesso vedremo, mentre Fintecna lavora potremo sapere
meglio, avremo più dati; saremo contenti di sapere che abbiamo più
dati, ma se intanto dei macchinari vanno perduti per necessità di
messa in sicurezza o
prétendue
necessità di messa in
sicurezza, vengono pregiudicati determinati sbocchi museali, questo
è preoccupante e la comunità di Cogne si sta a chiedere quanto
tempo. Allora, la delibera n. 2042 mi sembra abbastanza chiara: 12
mesi di tempo per iniziare i lavori, poi ci sono tre anni di tempo,
ancora tre anni di monitoraggio da parte di Fintecna...quando parte
il museo minerario? Quando sarà fruibile un sito come questo,
magari anche solo in parte? Ma se non prende nessuno la testa di
questo corteo, se voi vi mettete come vagone finale di questo
ipotetico "trenino" dicendo: adesso iniziamo ad andare avanti, si
fanno queste cose, ma non sapete dove sta andando questo treno del
museo minerario futuro della miniera di Cogne, questo non fa che
alimentare della frustrazione in una comunità che già si è vista
pesantemente danneggiata da una scelta che ha fatto improvvidamente
questo Consiglio non molto tempo fa, relativa al collegamento
ferroviario, e che adesso si troverà a galleggiare su questa
ipotesi di recupero museale delle miniere per molto tempo.
Quindi la invitiamo, Assessore, a mettere in fila i problemi
secondo quello che, dal nostro punto di vista, è l'ordine giusto:
prima di tutto un progetto, sapere chi se ne farà carico insieme al
Comune, e non lasciare che gli eventi evolvano senza che ci sia una
direttrice di marcia ben precisa. Grazie.
