Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4178 del 15 febbraio 1993 - Resoconto
OGGETTO N. 4178/IX Quadro di applicazione della legge
regionale recante disciplina delle procedure di valutazione
dell'impatto ambientale.
(Interrogazione)
Interrogazione Ricordato che, a decorrere dal settembre 1991,
è diventata operativa la legge regionale 4 marzo 1991, n. 6,
concernente "Disciplina delle procedure di valutazione dell'impatto
ambientale";
al fine di avere un quadro completo sull'applicazione, dal
settembre 1991 al dicembre 1992, di una legge regionale di notevole
importanza;
il sottoscritto Consigliere regionale del Gruppo Verde
Alternativo
interroga
l'Assessore all'Ambiente, territorio e trasporti per
conoscere:
1) quanti studi di impatto ambientale sono pervenuti
all'Assessorato all'Ambiente nel periodo settembre 1991 - dicembre
1992, distinguendo fra studi su strumenti di pianificazione e studi
relativi a progetti di interventi e di opere;
2) quante sono state le riunioni del Comitato Scientifico per
l'Ambiente nel periodo preso in considerazione;
3) quante deliberazioni di Giunta sono state finora approvate
relativamente alla valutazione di compatibilità ambientale,
distinguendo fra il numero di valutazioni positive ed il numero di
valutazioni negative; per quanto concerne le deliberazioni con
valutazione negativa si chiede di conoscere gli estremi e il
progetto a cui si riferiscono;
4) se sono pervenute, nel periodo preso in considerazione,
osservazioni di cittadini e associazioni relativamente ai progetti
sottoposti a VIA e qual è il giudizio sul livello di partecipazione
e coinvolgimento che si è finora realizzato.
F.to: Riccarand.
Presidente Ha chiesto la parola l'Assessore dell'ambiente,
territorio e trasporti, Nicco.
Nicco (Ass. tec.)
Rispondendo alla prima domanda
posso dire che all'Assessorato sono pervenuti 183 studi di impatto
ambientale, di cui 142 relativi a progetti di interventi e di opere
e 41 relativi a strumenti di pianificazione territoriale.
Quante sono state le riunioni del Comitato Scientifico per
l'Ambiente nel periodo preso in considerazione?
Il Comitato Scientifico per l'Ambiente si è riunito 33 volte nel
periodo compreso tra il settembre 1991 ed il dicembre 1992.
Rispondo alla terza domanda dicendo che in questo periodo sono
state approvate 73 deliberazioni di compatibilità, di cui 62
positive ed 11 negative. Darò poi in dettaglio l'elenco delle
deliberazioni con valutazione negativa.
Rispondo ora all'ultima domanda. In questo periodo sono
pervenute dieci osservazioni da associazioni protezionistiche,
ENPA, Lega Ambiente, Italia Nostra, e due osservazioni accompagnate
da petizioni dei cittadini, relativamente ai progetti sottoposti a
valutazione di impatto ambientale. La partecipazione pubblica è
dunque, allo stato attuale, scarsa, nonostante la pubblicità data
non solo tramite il Bollettino Ufficiale, ma anche tramite
comunicati stampa, a partire dal luglio 1992, e nonostante la
pubblicazione di queste informazioni anche sulla pagina redatta
dall'Ufficio Stampa regionale.
Presidente
Ha chiesto la parola il Consigliere
Riccarand.
Riccarand (VA)
Ringrazio l'Assessore per la
puntuale risposta alle domande dell'interrogazione. Chiederei di
poter avere una copia della risposta scritta, comprensiva anche
delle indicazioni sulle deliberazioni di Giunta che hanno dato una
valutazione negativa sui progetti che sono stati presentati.
Mi riservo, ovviamente, di approfondire l'esame
dell'applicazione di questa legge, estremamente importante per il
governo dell'ambiente nella nostra Regione, anche se è ancora in
una fase iniziale. Credo comunque che il Consiglio regionale ed i
vari organi dell'Amministrazione quanto prima dovranno fare un
bilancio più approfondito sul funzionamento di questo provvedimento
e sui suoi risultati che a prima vista sembrano positivi.
Presidente
Se non ci sono obiezioni,
l'interrogazione iscritta al punto 7 può essere discussa
congiuntamente all'interpellanza iscritta al punto 17, com'è
consuetudine. Siamo d'accordo?
Va bene.
