Classificazione
TURISMO E INDUSTRIA ALBERGHIERA



Oggetto del Consiglio n. 2098 del 5 dicembre 2011 - Resoconto
OGGETTO N. 2098/XIII - Interpellanza: "Andamento della
stagione turistica estiva in Valle d'Aosta".
Interpellanza
Appreso dagli organi di informazione locali del buon
andamento della stagione turistica estiva in Valle d'Aosta;
Preso atto delle dichiarazioni dell'assessore regionale al
turismo, sport, commercio e trasporti, Aurelio Marguerettaz che,
sull'organo di informazione del proprio movimento (Le Peuple
Valdôtain nr. 38 del 13 ottobre scorso), sottolinea il "buon
appeal" dell'offerta turistica valdostana e celebra come "positivi"
i risultati estivi culminati con una perdita secca del 7,5% delle
presenze a luglio e del 5,4% ad agosto;
Rilevato come, nello stesso periodo preso in esame
dall'assessore Marguerettaz, in Italia l'andamento turistico,
nonostante la crisi, sia stato ben diverso, come sottolinea il
Ministro del Turismo, Vittoria Brambilla, in un comunicato
ufficiale del 21 settembre scorso dal quale emerge che le presenze,
in Italia, sono aumentate del 2,9% a giugno, del 3,7% a luglio e
del 5,4% ad agosto;
Verificato altresì tuttavia come, sempre dai dati del
Ministero e dell'Osservatorio Nazionale sul Turismo, l'andamento
turistico estivo abbia visto registrate le migliori performance nel
Nord-Est dell'Italia, sia per merito del prodotto "balneare"
(cresciuto del 4,2% a giugno, 3,3% a luglio e 5% ad agosto) che per
il segmento "montagna" dove, nonostante la partenza difficile di
giugno (-2,9%) poi c'è stata la ripresa di luglio (+3,8%) ed agosto
(+5,5%);
Convinta che non si possa, tutte le volte, attribuire la
responsabilità dell'andamento negativo del turismo valdostano al
solo "maltempo", perché le condizioni meteorologiche avverse, nel
periodo citato, hanno interessato anche altre aree del paese dove,
invece, il movimento turistico non ha subito le stesse difficoltà
valdostane;
la sottoscritta Consigliera regionale
Interpella
l'Assessore competente per sapere:
1) a quale logica rispondono le dichiarazioni soprariportate
dell'assessore regionale al turismo, sport, commercio e trasporti
non corrispondenti alla realtà del movimento turistico
valdostano;
2) come mai sul sito dell'Amministrazione regionale, nella
parte dedicata alle statistiche turistiche, i risultati vengono
pubblicati sempre con eccessivo ritardo tanto che, al momento, non
sono ancora note le cifre dei mesi di luglio ed agosto;
3) se intende ammettere che le strategie turistiche adottate
di recente dall'assessorato siano state inefficaci e quindi
ripartire da questi fallimenti per promuovere nuovi progetti di
coinvolgimento e sviluppo turistico che partano dalle reali
esigenze degli operatori.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Nonostante le vistose dichiarazioni rilasciate dall'Assessore
Marguerettaz, riprese dai giornali - articolo sul suo organo di
partito,
Le Peuple Valdôtain -
, i numeri a noi noti
sull'andamento turistico in Valle dicono cose molto diverse.
Dobbiamo sottolineare le voci a noi note, perché purtroppo sul sito
dell'Amministrazione regionale, a tutt'oggi, non sono ancora
riportati i dati di luglio ed agosto, dopo tre mesi per luglio,
dopo due mesi per agosto, non sono ancora indicati i movimenti
turistici sul sito, che dovrebbe essere il punto di riferimento per
tutti gli operatori. Questa è la prima pecca, perché se andate a
vedere sul sito del turismo del Trentino Alto Adige o in Emilia
Romagna, dove il turismo si vive e non se ne parla soltanto, le
cose sono un po' diverse e forse molto più professionali.
Detto questo, veniamo ai dati, perché nel comunicato
dell'Assessorato si dice che la Valle d'Aosta dimostra un appeal,
ma a cosa si riferiva l'Assessore, a quale appeal fa riferimento,
se emerge che a luglio c'è stato un calo del 5,3 percento degli
arrivi e addirittura del 7,4 delle presenze, solo parzialmente
recuperati dal più 6,1 di arrivi di agosto, dove però le presenze
sono state ancora una volta in negativo con un meno 5,4 percento? È
questo il dato che conta, non gli arrivi, contano le presenze,
perché sono quelle che incidono sul fatturato delle nostre
strutture ricettive; rappresentando i pernottamenti effettivi,
75.000 presenze in meno in estate significa circa 4.500.000 di euro
in meno in circolazione. Facendo un conto al ribasso di 60 euro per
persona al giorno di pernottamento, come si fa a parlare di
risultati ottimistici? Siamo proprio fuori dal mondo! Quindi se
abbiamo presenze in calo sia a luglio che ad agosto, come facciamo
a dire che la Valle d'Aosta dimostra il suo appeal?
Poi lo stesso Assessore, a parziale giustificazione dei
risultati che nonostante tutto lui stesso si rende conto non siano
di eccellenza, aggiunge: in un momento di crisi come quello
attuale, il nostro
savoir
faire
può essere un valore
aggiunto, per far fronte ad una concorrenza severa. Peccato che
queste sue dichiarazioni siano immediatamente smentite dal ministro
per il turismo, che in un lungo ed articolato documento prodotto
dal suo ministero e pubblicato nelle sezioni dell'Osservatorio
nazionale sul turismo il 21 settembre scorso, dice che nell'attuale
difficile congiuntura il turismo ha confermato il suo ruolo
strategico per l'economia italiana, le camere vendute nel trimestre
estivo del 2011 sono cresciute del 2,9 percento a giugno, del 3,7
percento a luglio e del 5,4 percento ad agosto. Allora, come la
mettiamo con le dichiarazioni dell'Assessore Marguerettaz, tendenti
ad accreditare una crisi generalizzata del turismo in Italia,
quando i numeri ufficiali dicono il contrario? Probabilmente la
crisi è reale in questo settore solo in Valle d'Aosta e allora,
invece di gettare ombre sull'intero sistema, sarebbe meglio che
facesse un esame di coscienza per capire dove lui stesso ed il
programma di questo Governo regionale hanno fallito!
Per queste motivazioni volevamo sapere dall'Assessore a quale
logica rispondono le dichiarazioni soprariportate dell'Assessore
regionale al turismo, sport, commercio e trasporti non
corrispondenti alla realtà del movimento turistico valdostano; come
mai sul sito dell'Amministrazione regionale, nella parte dedicata
alle statistiche turistiche, i risultati vengono pubblicati sempre
con eccessivo ritardo tanto che, al momento, non sono ancora note
le cifre dei mesi di luglio ed agosto; se intende ammettere che le
strategie turistiche adottate di recente dall'Assessorato siano
state inefficaci, e quindi ripartire da questi fallimenti per
promuovere nuovi progetti di coinvolgimento e sviluppo turistico
che partano dalle reali esigenze degli operatori. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Cercherò di dare
le informazioni che consentano alla collega di licenziare coloro
che l'hanno aiutata a fare questa interpellanza!
Risposta alla prima domanda: i dati dei flussi turistici
dell'estate valdostana periodo giugno-settembre evidenziano quanto
segue. Arrivi più 2,8 percento, il miglior risultato in assoluto
degli ultimi 8 anni, è il numero maggiore di arrivi che abbiamo
avuto. Le presenze sono diminuite, meno 4 percento per un totale di
1.393.000; non credo che questo dato la stupisca, perché la
contrazione del periodo di permanenza è un dato universale. Il dato
negativo delle presenze turistiche estive è dovuto ai soli flussi
italiani, meno 75.443 delle presenze, poi glielo lascio, così va ad
integrare il dato dei suoi osservatori, e per il 90 percento alle
tre regioni di prossimità italiana: Lombardia (meno 41.000
presenze), Piemonte (meno 22.000), Liguria (meno 4.959). Quasi la
metà del calo delle presenze degli italiani è da attribuire
all'avvenuta chiusura per ragioni di tutela della pubblica
incolumità del campeggio di Antey, che da solo ha contribuito per
il 42 percento, per un totale di 31.660 presenze, al calo dei
flussi italiani. Così le abbiamo già circoscritto quello che è
successo.
Se rapportiamo i dati dell'estate 2011 a quelli dell'estate
2010, senza considerare il campeggio di Antey, gli andamenti
complessivi risultano essere: giugno più 15,7 percento gli arrivi e
più 12,1 percento le presenze, luglio - che è stato un mese
terribile, lei dirà che non bisogna considerare il brutto tempo, ma
io dico che in montagna il brutto tempo influisce in modo
importante - meno 4,4 gli arrivi e meno 6 percento le presenze;
agosto 7,5 percento gli arrivi e 2,5 percento le presenze in calo;
settembre più 6 percento gli arrivi e più 4,9 percento le presenze.
Complessivamente nell'estate il dato, depurato dal campeggio di
Antey, è più 3,7 percento gli arrivi e meno 2 percento le
presenze.
Sul fronte dei turisti stranieri, i dati delle presenze
turistiche dell'estate 2011 sono stati molto positivi, più 8,8
percento gli arrivi complessivi e più 5,1 percento le presenze; la
Francia è salita di 1,4 percento, la Svizzera del 18, la Germania
del 16, la Svezia del 91, il Giappone del 27, gli Stati Uniti del
12, il Regno Unito dell'1,8 e i Paesi Bassi sono saliti di 0,5
percento, quindi anche a fronte delle regioni di nuova prossimità
italiana la variazione delle presenze turistiche è stata positiva,
Toscana più 4,8 percento, Lazio più 4,5. Quindi, riassumendo,
quelle tre regioni della nostra prossimità dove probabilmente la
crisi si sente in modo importante, hanno creato questa diminuzione,
di cui il 42 percento campeggio di Antey.
Alla luce del quadro sopra illustrato, ben si spiegano allora le
affermazioni del sottoscritto con riferimento al buon appeal
dell'offerta turistica valdostana, che ha attratto nell'estate 2011
il maggior numero di turisti degli ultimi otto anni facendo
registrare incrementi in alcuni casi anche sensibili dei flussi
provenienti dai paesi stranieri e dalle regioni della nuova
prossimità. Purtroppo all'aumento degli arrivi non corrisponde
sempre necessariamente un aumento delle presenze; la riduzione
della durata media dei soggiorni è un dato tendenzialmente globale
e tanto più significativo per una destinazione dove oltre la metà
dei flussi turistici proviene dalle regioni di prossimità. È fatto
noto che il punto di forza, ma anche di debolezza, della
destinazione turistica Valle d'Aosta è la forte dipendenza delle
stagioni diverse dall'inverno dalle regioni di prossimità, che sono
estremamente sensibili alla variazione meteo ed estremamente
propense nei periodi di crisi ad accorciare sensibilmente i periodi
di soggiorno, fino a ridurli ad una sola notte.
Per concludere, ritengo necessarie alcune precisazioni rispetto
alle affermazioni della collega Fontana. Il confronto effettuato
fra i numeri dell'estate valdostana, frutto di una rilevazione ai
fini ISTAT effettuata a tappeto su tutte le strutture ricettive
regionali, ed i numeri divulgati dall'ex Ministro Brambilla
sull'estate italiana, frutto di un'indagine telefonica campionaria
somministrata dall'Osservatorio nazionale del turismo, non è
praticabile. Sono due cose diverse: una è il dato reale, l'altra
sono indagini telefoniche e lei capirà che non può mettere insieme
le cose! È assai probabile che al risultato positivo del prodotto
montagna divulgato dall'ex Ministro Brambilla per i mesi di
luglio-agosto abbiano contribuito anche alcune imprese valdostane
che hanno fatto parte del campione di interviste dell'Osservatorio
nazionale del turismo. L'andamento negativo di luglio-agosto non ha
riguardato infatti tutte le località e tutte le tipologie di
strutture ricettive valdostane: le località di Champoluc,
Gressoney, Breuil-Cervinia e Brusson hanno registrato andamenti
positivi, sia negli arrivi che nelle presenze.
Risposta alla seconda domanda: dove lei lamenta un aggiornamento
che ha dei ritardi. Evidentemente ci sono dei problemi...,
normalmente il caricamento dei dati del movimento turistico presso
le strutture ricettive viene ultimato entro la fine del mese
successivo a quello di riferimento. L'elaborazione dei dati viene
effettuata nel secondo mese successivo, alla fine del quale i
report statistici sono anche caricati sul sito regionale. Con
riguardo ai mesi estivi si pone regolarmente il problema dei
rifugi, la maggior parte dei quali non rispondono di collegamento
Internet e consegnano i dati all'Ufficio del turismo di competenza
solo a fine estate alla chiusura del rifugio. Tenuto conto che i
dati pubblicati sul sito devono essere quelli definitivi, i
competenti uffici dell'Assessorato del turismo hanno dovuto
aspettare alla fine di settembre per avere i dati completi, per
effettuare ad ottobre l'elaborazione finale. I dati di luglio,
agosto e settembre (estate 2011), sono stati quindi caricati sul
sito nel mese di novembre. Lei ha ragione, ma lei ha preso l'Emilia
Romagna e là non ci sono i rifugi, quindi o troviamo delle
metodologie diverse di calcolo e quindi mettiamo dei dati
escludendo i rifugi - può essere una soluzione -, ma non sono i
dati definitivi; ad oggi questo è stato il criterio. Così le ho
spiegato perché abbiamo questo delta.
Risposta alla terza domanda: ritenendo sulla base dei dati e dei
risultati sopra esposti che la strategia di promozione attuata
dall'Assessorato del turismo non solo non si sia rivelata né
inefficace, né fallimentare - fallimentare è quello che hanno detto
a lei! -, ma sia stata anzi provvidenziale per compensare la
pesante flessione della tradizionale clientela lombarda e
piemontese, è intendimento proseguire nel 2012 con le azioni di
comunicazione e di promo-commercializzazione intraprese sulle
regioni di nuova prossimità e sui mercati di Francia, Svizzera,
Belgio, Olanda, Germania, Regno Unito, Paesi scandinavi, Russia e
Giappone, per continuare ad incrementare i flussi verso le
destinazioni turistiche regionali.
Una maggiore specializzazione dell'offerta per rispondere alle
esigenze sempre più sofisticate, evolute e differenziate della
domanda e l'utilizzo dei nuovi mezzi di comunicazione del web 2.0,
saranno i punti di maggiore attenzione per l'attività del 2012. Si
rammenta, in merito, come le reali esigenze da considerare prima di
tutto siano quelle della domanda e della clientela che si desidera
attrarre.
Le lascio il documento.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Diciamo che abbiamo un Assessore che ha sempre una
giustificazione...a Roma, i ministri piangono e il nostro Assessore
dice sempre che tutto va bene!
Mi scuso se i dati non sono precisi, ma io mi sono dovuta
arrampicare sui vetri per cercarli, perché non sono aggiornati;
naturalmente non ho gli uffici che mi possono in breve tempo dare
tutti questi dati, ma a me non sembra che la situazione sia così
rosea come pensa lei! In questo periodo che si sta aspettando, che
non nevica, il turismo è in ginocchio! Allora, noi, cosa vogliamo
fare? Aspettare che venga il bel tempo, aspettare che nevichi per
avere un turismo efficiente? Non mi sembra che questa sia la
situazione, Assessore! O lei è sfortunato negli assessorati che
amministra...perché la ferrovia non va bene, l'aeroporto non parte,
per il turismo siamo in queste condizioni...io le chiedo una cosa:
siamo sotto Natale, faccia un fioretto, e pensi...
(interruzione dell'Assessore Marguerettaz, fuori
microfono)
Presidente
- ...non dica certe cose...
Fontana (PD)
- ...non sono malata di testa, non si
permetta di dire quelle cose perché i dati sono questi, lei non si
permetta di farmi quelle mosse! Lei mi dimostri che le cose vanno
bene, che gli uffici dicono che il turismo in Valle dà lavoro ed è
in attivo, ed io le chiedo anche scusa, ma le cose non sono così!
Come io ho rispetto di lei, lei abbia rispetto di me!
(intervento del Consigliere Donzel, fuori microfono)
Presidente
- ...lei, ogni volta, interviene un po' fuori
luogo da professorino. Io ho appena detto all'Assessore di non
interrompere la collega, l'ho ripreso ed è stato zitto. Mi sembra
di avere a che fare con un professorino che vuole dare lezioni a
tutti: innanzitutto impari l'educazione, prima di tutto deve
prenotarsi per parlare!
La parola al Consigliere Donzel, per mozione d'ordine.
Donzel (PD)
- Credo che l'Assessore Marguerettaz sia una
persona maleducata, interviene puntualmente quando qualcuno
interviene dall'opposizione, cosa che non facciamo quando parla
lui! Noi abbiamo il diritto di essere tutelati...lei ha questo
compito, lo esegua!
Presidente
- Ripeto quello che ho già detto prima: quando
l'Assessore è intervenuto interrompendo la collega ho preso la
parola e gli ho chiesto di fare silenzio, e l'Assessore ha smesso.
Quindi mi sembra di essere intervenuto in tempo, mentre la collega
Fontana parlava: non ho aspettato che finisse l'intervento. È
giusto, collega Fontana? Non so cosa devo fare di più, il mio ruolo
è quello di impedire interventi fuori luogo che disturbano chi sta
parlando e questo è il compito che svolgo ogni volta, quando uno
interviene fuori luogo, lo riprendo. Mi sembra di essere stato
chiaro, non so cosa si debba fare di altro! Invito comunque
veramente i colleghi a tenere un atteggiamento corretto, quando
parla un collega lo si deve lasciare parlare, senza interromperlo,
in modo da permettere a tutti di svolgere il proprio ruolo
correttamente.
La parola all'Assessore al turismo, sport, commercio e
trasporti, Marguerettaz, per mozione d'ordine.
Marguerettaz (UV)
- Chiedo scusa alla collega Fontana,
perché mentre parlava gli chiedevo se mi insegnava la danza della
neve...solo in questo senso, ma in modo ridicolo.
Presidente
- La parola alla Consigliera Carmela
Fontana.
Fontana (PD)
- Volevo dirle che è lei l'Assessore, non
sono io l'Assessore, lei deve trovare le soluzioni per risolvere le
problematiche che ci sono, perché quando noi non diamo i servizi
efficienti...come possono arrivare i turisti se non diamo i
servizi? È lei che deve trovare questa soluzione, allora lei cerchi
di fare il suo lavoro!
