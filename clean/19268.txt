Classificazione
ASSETTO DEL TERRITORIO


Resoconto integrale del dibattito dell'aula
Oggetto del Consiglio n. 2450 del 6 febbraio 2002 - Resoconto
OGGETTO N. 2450/XI Provvedimenti regionali in materia di
onerosità delle concessioni edilizie ai sensi del Capo III della
legge regionale 6 aprile 1998, n. 11. Oneri di
urbanizzazione.
Deliberazione Il Consiglio
Richiamato il capo III (Onerosità delle concessioni edilizie)
del titolo VII (Disciplina dell’attività edilizia)
della legge regionale 6 aprile 1998, n. 11 (Normativa urbanistica e
di pianificazione territoriale della Valle
d’Aosta);
Visto l’articolo 64 (Contributo per il rilascio
della concessione), comma 1, della legge regionale di cui sopra, ai
sensi del quale il rilascio della concessione edilizia comporta la
corresponsione di un contributo commisurato
all’incidenza delle spese di urbanizzazione nonché
al costo di costruzione;
Visto l’articolo 65 (Determinazione degli oneri
di urbanizzazione), comma 1, della medesima legge, ai sensi del
quale l’incidenza degli oneri di urbanizzazione è
stabilita, ai fini del contributo per il rilascio della
concessione, con deliberazione del Consiglio comunale in base alle
tabelle parametriche a loro volta definite con deliberazione del
Consiglio regionale, per classi di comuni, in relazione:
a) all’ampiezza ed all’andamento
demografico dei Comuni;
b) alle caratteristiche geografiche degli stessi;
c) alle destinazioni di zona previste negli strumenti
urbanistici vigenti;
d) agli spazi da riservare per i servizi locali e ai limiti di
densità edilizia, altezza e distanza definiti dal Consiglio
regionale ai sensi dell’articolo 23 della legge in
questione;
Visto l'articolo 65, comma 2, il quale prevede che la misura
degli oneri di urbanizzazione è ridotta per gli interventi di
recupero dell’esistente;
Visto l'articolo 64, comma 3, il quale prevede che apposite
deliberazioni del Consiglio regionale provvedono a disciplinare
l’adeguamento degli oneri di urbanizzazione e del
costo di costruzione;
Richiamati i provvedimenti regionali a suo tempo assunti in
attuazione della legge 28 gennaio 1977, n. 10 (Norme per
l'edificabilità dei suoli), e più specificatamente la deliberazione
di Consiglio regionale n. 203 del 19 maggio 1977, integrata e
modificata con deliberazioni consiliari n. 417 del 24 novembre
1977, n. 208 del 4 aprile 1979, n. 203 del 3 aprile 1980 e n. 798
del 6 luglio 1994, concernente: "Approvazione delle classi di
Comuni, in rapporto all’effetto urbano, e delle
relative tabelle parametriche, in attuazione
dell’articolo 5 della legge statale 28 gennaio 1977,
n. 10", in ordine alla disciplina del contributo commisurato
all’incidenza delle spese di urbanizzazione;
Rilevata la necessità di provvedere agli adempimenti previsti
dalle disposizioni sopracitate;
Rilevato che, a tal fine, è necessario definire, con i criteri
previsti dalla legge, classi di comuni ed apposite tabelle
parametriche;
Ritenuto, per quanto concerne l’individuazione di
classi di comuni, di riconfermare, con gli opportuni adeguamenti,
la ripartizione in cinque classi dei comuni della Regione in
rapporto all’effetto urbano, di cui alla
deliberazione di Giunta regionale n. 203 del 19 maggio 1977, e
successive modificazioni (vedi allegato A);
Ritenuto altresì, per quanto concerne la definizione di apposite
tabelle parametriche, di riconfermare le tabelle parametriche a suo
tempo approvate dal Consiglio regionale con deliberazione n. 203
del 19 maggio 1977, e successive modificazioni, con le seguenti
ulteriori modificazioni:
- attualizzazione del costo standard medio delle opere di
urbanizzazione primaria e secondaria;
- correlazione con le disposizioni dell’articolo
73 della L.R. 11/98 relative alle destinazioni d’uso
e relative categorie, nonché integrazioni e modificazioni in
relazione a specifiche destinazioni d’uso, tenuto
conto di sopravvenute specifiche legislazioni di settore;
Ritenuto inoltre di dover stabilire che, in assenza di apposite
deliberazioni del Consiglio regionale che provvedano a disciplinare
l’adeguamento degli oneri di urbanizzazione, il
costo standard medio delle opere di urbanizzazione primaria e
secondaria, così come definito dal presente provvedimento, sia
adeguato annualmente in ragione dell’intervenuta
variazione dei costi di costruzione accertata
dall’Istituto nazionale di statistica (ISTAT);
Ritenuto, ancora, che il primo adeguamento annuale debba
applicarsi alle concessioni edilizie la cui domanda sia pervenuta
al Comune, completa, in data successiva al 31 dicembre 2002 e che
analogamente, per gli anni a seguire, l’adeguamento
annuale debba applicarsi alle concessioni edilizie la cui domanda
sia pervenuta al Comune, completa, in data successiva al 31
dicembre di ogni anno;
Richiamato il parere del Consiglio permanente degli enti locali
espresso, ai sensi di legge, con nota n. 2464/2001/CP del 3
settembre 2001, il quale esprime parere favorevole
sull’impostazione della presente deliberazione;
Preso atto che l’assunzione del presente
provvedimento comporta la revoca dei provvedimenti, più sopra
citati, assunti dalla Regione in materia di onerosità delle
concessioni edilizie;
Richiamata la legislazione in materia urbanistica, paesaggistica
ed ambientale;
Richiamata la deliberazione della Giunta regionale n. 13 in data
11 gennaio 2001 concernente l’approvazione del
bilancio di gestione per il triennio 2001/2003 con attribuzione
alle strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Direttore della
Direzione urbanistica, ai sensi del combinato disposto
dell’articolo 13, comma 1, lettera e), e
dell’articolo 59, comma 2, della legge regionale 23
ottobre 1995, n. 45, in ordine alla legittimità della presente
deliberazione;
Ai sensi degli articoli 64 e 65 della legge regionale 6 aprile
1998, n. 11;
Visto il parere della III Commissione consiliare permanente e
con gli emendamenti della Commissione stessa;
Delibera
1) di approvare le classi dei Comuni della Regione, in rapporto
all'effetto urbano, di cui alla tabella A e all'allegato A, e le
relative tabelle parametriche di cui alla tabella B; le tabelle A e
B e l'allegato A costituiscono parte integrante della presente
deliberazione;
2) di stabilire che le determinazioni assunte ai sensi del
presente provvedimento si applicano alle concessioni edilizie la
cui domanda sia pervenuta, completa, al Comune in data successiva a
quella di esecutività della deliberazione con la quale il Consiglio
comunale stabilisce l’incidenza degli oneri di
urbanizzazione ai sensi dell’articolo 65, comma 1,
della L.R. 11/98. Qualora il comune non provveda entro sessanta
giorni dall’entrata in vigore del presente
provvedimento, i coefficienti correttivi previsti si applicano
nella loro misura massima; fintanto che non trovano applicazione le
disposizioni derivanti dal presente provvedimento e dalle relative
determinazioni del Consiglio comunale continuano ad applicarsi i
provvedimenti comunali assunti ai sensi della legislazione
previgente;
3) di stabilire che, in assenza di apposite deliberazioni del
Consiglio regionale che provvedano ad adeguare il costo standard
medio delle opere di urbanizzazione primaria e secondaria, il costo
medesimo, così come determinato dal presente provvedimento, è
adeguato annualmente in ragione dell’intervenuta
variazione dei costi di costruzione accertata
dall’Istituto nazionale di statistica (ISTAT);
4) di stabilire che il primo adeguamento annuale si applica alle
concessioni edilizie la cui domanda sia pervenuta al Comune,
completa, in data successiva al 31 dicembre 2002 e che,
analogamente, per gli anni a seguire, l’adeguamento
annuale si applica alle concessioni edilizie la cui domanda sia
pervenuta al Comune, completa, in data successiva al 31 dicembre di
ogni anno;
5) di revocare le seguenti deliberazioni di Consiglio
regionale:
a) 19 maggio 1977, n. 203 (Approvazione delle classi di comuni,
in rapporto all’effetto urbano, e delle relative
tabelle parametriche, in attuazione dell’articolo 5
della legge statale 28 gennaio 1977, n. 10);
b) 24 novembre 1977, n. 417 (Integrazione del punto c) della
deliberazione consiliare n. 203 del 19 maggio 1977 concernente:
"Approvazione delle classi di comuni, in rapporto
all’effetto urbano, e delle relative tabelle
parametriche, in attuazione dell’articolo 5 della
legge statale 28 gennaio 1977, n. 10");
c) 4 aprile 1979, n. 208 (Integrazioni e modificazioni della
deliberazione consiliare n. 203 del 19 maggio 1977 concernente:
"Approvazione delle classi di comuni, in rapporto
all’effetto urbano, e delle relative tabelle
parametriche, in attuazione dell’articolo 5 della
legge statale 28 gennaio 1977, n. 10");
d) 3 aprile 1980, n. 203 (Aggiornamento della classificazione
dei comuni della Regione, in rapporto all’effetto
urbano, contenuto nella deliberazione del Consiglio regionale n.
203 in data 19 maggio 1977);
e) 6 luglio 1994, n. 798 (Modificazione della deliberazione
consiliare n. 203 del 19 maggio 1977 concernente: "Approvazione
delle classi di comuni in rapporto all’effetto
urbano e delle relative tabelle parametriche in attuazione
dell’articolo 5 della legge statale 28 gennaio 1977,
n. 10").
Allegati
(Omissis)
Presidente
Pongo in votazione il provvedimento di cui al
punto 26, nel testo emendato a maggioranza dalla III
Commissione:
Consiglieri presenti e votanti: 30
Favorevoli: 27
Contrari: 3
Il Consiglio approva.
