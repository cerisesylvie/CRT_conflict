Classificazione
EDILIZIA



Oggetto del Consiglio n. 2760 del 24 maggio 2007 - Resoconto
OGGETTO N. 2760/XII - Disegno di legge: "Nuove disposizioni
in materia di obbligo di costruzione del manto di copertura in lose
di pietra e disciplina dei relativi benefici economici.
Modificazione alla legge regionale 27 maggio 1994, n. 18".
Articolo 1
(Finalità e oggetto)
1. La presente legge, considerato l'interesse generale alla
salvaguardia dei valori ambientali e paesaggistici del territorio
regionale, la quale si esplica tramite la valorizzazione degli
elementi tradizionali che, nel tempo, si sono sedimentati in
seguito all'opera dell'uomo, disciplina gli interventi diretti ad
assicurare il mantenimento di tali elementi tradizionali, con
riferimento ai tetti delle costruzioni con manto di copertura in
lose di pietra.
2. La presente legge in particolare:
a) stabilisce i criteri per la definizione degli ambiti
territoriali e delle tipologie delle costruzioni il cui manto di
copertura del tetto deve essere realizzato in lose di
pietra;
b) definisce le caratteristiche fisico-petrografiche e
meccaniche delle lose e la finitura visiva del manto di
copertura;
c) stabilisce i criteri per la determinazione dell'entità dei
contributi economici concedibili.
Articolo 2
(Obbligo di esecuzione dei manti di copertura dei tetti in
lose di pietra. Formazione degli operatori)
1. Salvo quanto previsto dagli articoli 4 e 5, il manto di
copertura dei tetti delle costruzioni deve essere realizzato in
lose di pietra aventi le caratteristiche di cui all'articolo
3.
2. Le disposizioni di cui al comma 1 prevalgono su quelle
incompatibili dei piani regolatori generali comunali (PRGC) e dei
regolamenti edilizi comunali relative al manto di copertura dei
tetti delle costruzioni.
3. La Regione promuove iniziative di formazione rivolte agli
operatori del settore al fine di diffondere e migliorare le
tecniche di realizzazione dei manti di coperture dei tetti delle
costruzioni con lose di pietra.
Articolo 3
(Caratteristiche delle lose di pietra)
1. Le lose di pietra da impiegare nei manti di copertura dei
tetti delle costruzioni devono presentare caratteristiche
fisico-petrografiche e meccaniche atte a garantire nel tempo la
durata del materiale. La Giunta regionale, con propria
deliberazione, determina le predette caratteristiche sulla base dei
seguenti criteri:
a) assorbimento dell'acqua;
b) resistenza alla trazione indiretta mediante
flessione;
c) resistenza al gelo;
d) resistenza all'alterazione causata dagli agenti
atmosferici;
e) assenza significativa di pirite;
f) uniformità delle caratteristiche di aspetto delle
lose;
g) modalità esecutive di posa in opera delle lose. In ogni
caso, le lose devono presentare superficie a spacco secondo piani
naturali e contorno irregolare a spacco; la pezzatura degli
elementi non deve essere superiore a 0,80 metri quadrati e la
dimensione lineare degli elementi costituenti la linea di gronda
del manto non può superare 0,80 metri; la posa in opera nella sua
disomogeneità deve, inoltre, rispettare un criterio di decrescenza
dimensionale dalla base del tetto verso il colmo.
2. Al fine di orientare l'attività di vigilanza di cui
all'articolo 11, sono definite con deliberazione della Giunta
regionale le modalità di prelievo di campioni delle lose utilizzate
e le modalità di esecuzione delle prove fisico-petrografiche e
meccaniche da eseguire sugli stessi.
3. Le lose utilizzate devono essere corredate di idonea
certificazione attestante la loro provenienza, nonché di garanzia
attestante la conformità alle caratteristiche tecniche di cui al
comma 1, la cui durata è stabilita con deliberazione della Giunta
regionale.
Articolo 4
(Installazione di impianti tecnologici)
1. Sulle costruzioni soggette all'obbligo di cui all'articolo
2, comma 1, è consentita l'installazione di apparecchiature e di
impianti tecnologici che utilizzino fonti rinnovabili di energia.
Negli interventi di nuova edificazione ed in quelli in cui sia
previsto il completo rifacimento del manto di copertura e della
relativa orditura principale e secondaria debbono osservarsi le
seguenti condizioni:
a) le apparecchiature e gli impianti tecnologici risultino
inseriti nella struttura del tetto, senza rilevanti parti emergenti
dal profilo esterno del manto di copertura nel caso di pacchetti
con isolamento;
b) sia limitato il più possibile lo spessore della
sottostruttura d'ancoraggio degli impianti nel caso di pacchetti di
copertura senza isolamento o che presentino il solo assito
sottolosa.
Articolo 5
(Deroghe)
1. In deroga all'obbligo di cui all'articolo 2, comma 1, può
essere consentito l'impiego di un manto di copertura diverso dalle
lose di pietra nei casi in cui il contesto territoriale, la
vicinanza o meno di agglomerati abitati, la presenza di manufatti
edilizi specifici presentino caratteristiche tipologiche e visive
congrue rispetto a tale impiego e nei seguenti, ulteriori
casi:
a) costruzioni direttamente funzionali agli impianti di
risalita quando le stesse, per modalità ed esigenze costruttive e
di uso, non siano realizzate con tecniche e materiali
tradizionali;
b) costruzioni esistenti con tipologia che esclude, dal punto
di vista estetico, statico o strutturale dell'edificio, l'impiego
del manto di copertura in lose di pietra quali, in particolare, le
costruzioni con tetto in legno o in materiale formalmente coerente
con lo stile architettonico dell'edificio stesso, individuate nelle
cartografie elaborate dai Comuni ai sensi dell'articolo 6. Con
riferimento alle problematiche di tipo statico e strutturale,
l'esclusione dall'obbligo di copertura del tetto con lose di pietra
è subordinata alla presentazione, in fase progettuale, di una
relazione di calcolo attestante la presenza di tali problematiche,
redatta e sottoscritta da un tecnico abilitato;
c) costruzioni destinate ad attività non residenziali con
superficie coperta superiore a 500 metri quadrati o che, in
conformità agli strumenti urbanistici vigenti, siano dotate o
previste con copertura piana o con falde con pendenza non idonea
all'impiego delle lose di pietra;
d) immobili sottoposti a notifica o classificati quali
documenti o monumenti dai piani regolatori generali comunali, per i
quali il tipo di materiale di copertura del tetto è stabilito, caso
per caso, in sede di autorizzazione degli interventi, dalla
struttura regionale competente in materia di beni culturali e
paesaggistici;
e) costruzioni per il ricovero del bestiame e annessi a
destinazione rurale o pertinenziali all'attività agricola;
f) costruzioni o impianti di pubblica utilità che, per
esigenze architettoniche o tecniche, richiedano materiali di
copertura diversi dalle lose di pietra;
g) bivacchi e rifugi alpini;
h) piccoli annessi di nuova costruzione che non superino il
20 per cento della superficie coperta di costruzioni esistenti,
provviste di manto di copertura diverso dalle lose di pietra, con
esclusione di quelli compresi nelle zone territoriali di tipo A del
PRGC;
i) ampliamenti di edifici esistenti, o costruzione di piccoli
annessi destinati a legnaia e deposito e di piccole coperture a
protezione degli accessi esistenti ammessi nelle zone di tipo A dai
PRGC vigenti, con la finalità di evidenziare tipologicamente e
costruttivamente i nuovi manufatti rispetto al tessuto storico
originario. Il Comune definisce tipologie costruttive omogenee per
ciascuna zona;
j) interventi di manutenzione ordinaria del pacchetto di
copertura, ivi compresi gli interventi sugli strati di
isolanti.
2. Salvo che per le costruzioni di cui al comma 1, lettere b)
e d), l'impiego di un manto di copertura diverso dalle lose di
pietra è direttamente autorizzato dal Comune sul cui territorio è
ubicata la costruzione.
Articolo 6
(Individuazione cartografica degli ambiti e delle costruzioni
non sottoposti all'obbligo di copertura del tetto con lose di
pietra)
1. Entro dodici mesi dalla data di entrata in vigore della
presente legge, i Comuni individuano con apposita cartografia gli
ambiti e le costruzioni esclusi dall'obbligo di copertura del tetto
con lose di pietra, con particolare riferimento:
a) alle costruzioni di cui all'articolo 5, comma 1, lettera
b);
b) agli ambiti di insediamento recente o di futura
urbanizzazione aventi caratteri di paesaggio urbano o fortemente
connotati da strutture produttive.
2. La Giunta regionale, sulla base dell'esito
dell'istruttoria tecnica condotta dalle strutture regionali
competenti in materia di tutela storico-architettonica e
paesaggistica, approva con propria deliberazione le cartografie di
cui al comma 1; con la medesima procedura sono approvate le
varianti alle cartografie di cui al comma 1.
3. Le deliberazioni di cui al comma 2 sono pubblicate nel
Bollettino ufficiale della Regione.
4. In caso di inadempienza da parte del Comune, la Giunta
regionale assegna un termine non inferiore a sessanta giorni per
l'adozione della cartografia; decorso inutilmente tale termine, la
Giunta regionale, sentito il Comune inadempiente, adotta i
provvedimenti necessari.
Articolo 7
(Contributi. Esercizio delle relative funzioni)
1. Ai sensi dell'articolo 3 della legge regionale 12 marzo
2002, n. 1 (Individuazione delle funzioni amministrative di
competenza della Regione, ai sensi dell'articolo 7, comma 1, della
legge regionale 7 dicembre 1998, n. 54 (Sistema delle autonomie in
Valle d'Aosta), da ultimo modificato dall'articolo 15, comma 1,
della legge regionale 16 agosto 2001, n. 15, e disposizioni in
materia di trasferimento di funzioni amministrative agli enti
locali), e in relazione all'obbligo di cui all'articolo 2, comma 1,
spetta ai Comuni, singolarmente o in forma associata tramite le
Comunità montane, di concedere, ai soggetti tenuti al predetto
obbligo, i contributi a fondo perduto determinati con le modalità
di cui all'articolo 8.
2. Nelle more dell'adozione delle deliberazioni di cui
all'articolo 11 della l.r. 54/1998, le funzioni di cui al comma 1
sono esercitate dalla Regione per il tramite della struttura
regionale competente in materia di edilizia residenziale e le
risorse finanziarie occorrenti sono poste a carico del bilancio
regionale.
3. Le funzioni di cui al comma 1 sono esercitate dalla
Regione fino al 31 dicembre 2008.
4. L'assegnazione ai Comuni delle risorse finanziarie è
disposta con le modalità di cui all'articolo 11 della l.r.
54/1998.
Articolo 8
(Modalità di determinazione dei contributi)
1. La misura unitaria del contributo è commisurata alla
differenza di costo in opera tra un tetto con manto di copertura in
lose di pietra aventi le caratteristiche stabilite ai sensi
dell'articolo 3, comma 1, e un tetto con manto di copertura in
tegole della migliore qualità, strutturati per assicurare uguali
prestazioni protettive e previsti in località site a quota 1300
metri sul livello del mare.
2. La misura unitaria teorica del contributo è stabilita,
entro il 31 marzo di ogni anno, con deliberazione della Giunta
regionale, previa determinazione annuale dei costi analitici
unitari presunti delle tipologie di tetto di cui al comma 1. Con la
medesima deliberazione, la Giunta regionale definisce, inoltre, in
relazione alle disponibilità di bilancio, la misura unitaria
effettiva del contributo concedibile nell'anno di riferimento,
determinandola in percentuale rispetto alla misura unitaria
teorica.
3. In base al tipo di opere eseguite, la misura unitaria del
contributo concedibile è così determinata:
a) fino ad un massimo di quella effettiva stabilita con la
deliberazione di cui al comma 2, nel caso di costruzione e
ricostruzione totale;
b) fino ad un massimo del 70 per cento di quella effettiva
stabilita con la deliberazione di cui al comma 2, nel caso di
ricostruzione parziale con mantenimento, anche parziale, della
grande orditura o di recupero fino al 50 per cento delle
lose;
c) ulteriormente ridotta in misura proporzionale fino ad un
massimo del 40 per cento di quella effettiva stabilita con la
deliberazione di cui al comma 2, nei casi di mantenimento della
grande orditura o di recupero delle lose oltre il 50 per cento. In
tali casi, la misura unitaria effettiva del contributo concedibile
non è soggetta agli incrementi percentuali eventualmente disposti
ai sensi dei commi 5 e 6.
4. Per la determinazione del contributo concedibile, si
considera la misura unitaria effettiva relativa all'anno solare di
presentazione della relativa domanda.
5. La Giunta regionale dispone un incremento percentuale
della misura unitaria effettiva del contributo, nei limiti delle
disponibilità di bilancio, in relazione al tipo e alla qualità del
materiale utilizzato, sulla base di specifici coefficienti di
rispondenza correlati alle caratteristiche di cui all'articolo 3,
comma 1.
6. La Giunta regionale dispone un ulteriore incremento
percentuale della misura unitaria effettiva del contributo, nei
limiti delle disponibilità di bilancio, per le costruzioni site in
zone non raggiungibili con viabilità ordinaria.
7. Nei casi di cui all'articolo 4, comma 1, lettera a), il
contributo è determinato detraendo dalla superficie del tetto la
superficie dell'impianto.
Articolo 9
(Divieto di cumulo)
1. I contributi disciplinati dalla presente legge non sono
cumulabili con altre provvidenze pubbliche previste per le medesime
iniziative.
Articolo 10
(Ripetibilità del contributo)
1. I contributi disciplinati dalla presente legge non sono
ripetibili, per il medesimo immobile, se non dopo che siano
trascorsi almeno trent'anni dalla data di erogazione del contributo
precedentemente concesso, salvi i casi di rifacimento, anche
parziale, del manto di copertura dei tetti conseguenti al
verificarsi di calamità naturali, eventi eccezionali e
problematiche statico-strutturali, con esclusione di fatti
derivanti da dolo o colpa grave, da attestare mediante perizia
asseverata.
Articolo 11
(Vigilanza)
1. Ferma restando la responsabilità del direttore dei lavori,
in aggiunta ai controlli disposti dai Comuni, le strutture
regionali competenti in materia di edilizia residenziale e di
tutela del paesaggio possono effettuare, rispettivamente, ulteriori
controlli a campione sui materiali utilizzati e sulle modalità di
esecuzione dei manti di copertura dei tetti con lose di pietra,
anche attraverso l'ausilio di soggetti esterni qualificati, al fine
di verificarne la rispondenza alle caratteristiche di cui
all'articolo 3, comma 1, nel rispetto delle modalità di prelievo
stabilite ai sensi del medesimo articolo 3, comma 2.
2. L'esito dei controlli disposti ai sensi del presente
articolo è comunicato al Comune territorialmente competente, anche
ai fini dell'eventuale revoca del contributo.
Articolo 12
(Revoca)
1. Il contributo è revocato quando dai controlli effettuati
emerga la non veridicità della documentazione tecnica, delle
attestazioni e delle dichiarazioni prodotte ai fini della
concessione del contributo stesso.
2. In caso di revoca, il contributo percepito è restituito
entro sessanta giorni dalla comunicazione del relativo
provvedimento, maggiorato degli interessi legali a decorrere dalla
data di erogazione del contributo.
3. La revoca del contributo può essere disposta anche in
misura parziale, purché proporzionale all'inadempimento
riscontrato.
Articolo 13
(Rinvio)
1. I Comuni, singoli o associati, disciplinano ogni altro
aspetto concernente i procedimenti amministrativi preordinati alla
concessione dei contributi disciplinati dalla presente legge
definendo, in particolare, le modalità di presentazione delle
relative domande, la documentazione da allegare, i termini, gli
atti e le operazioni necessari per l'istruttoria e la definizione
delle pratiche.
2. Nelle more dell'adozione delle deliberazioni di cui
all'articolo 11 della l.r. 54/1998, e comunque sino alla data di
adozione degli atti di cui al comma 1, la disciplina dei
procedimenti amministrativi preordinati alla concessione dei
contributi disciplinati dalla presente legge è stabilita con
deliberazione della Giunta regionale.
Articolo 14
(Modificazione alla legge regionale 27 maggio 1994, n.
18)
1. La lettera b) del comma 1 dell'articolo 3 della legge
regionale 27 maggio 1994, n. 18 (Deleghe ai Comuni della Valle
d'Aosta di funzioni amministrative in materia di tutela del
paesaggio), è sostituita dalla seguente:
"b) ripristino e sostituzione parziale o totale dei manti di
copertura e dell'orditura primaria e secondaria, privi di pregio
intrinseco, dei tetti delle costruzioni;".
Articolo 15
(Abrogazione)
1. La legge regionale 28 febbraio 1990, n. 10 (Norme
concernenti l'obbligo di costruzione del manto di copertura in lose
di pietra e la disciplina dei relativi benefici economici.
Abrogazione della legge regionale 12 dicembre 1986, n. 71 e
successive modificazioni), è abrogata.
Articolo 16
(Disposizioni transitorie)
1. Le disposizioni di cui alla l.r. 10/1990 continuano ad
applicarsi alle domande di concessione dei contributi pervenute
fino alla data di entrata in vigore della presente legge.
Articolo 17
(Disposizioni finanziarie)
1. L'onere complessivo derivante dall'applicazione
dell'articolo 7 è determinato in euro 4.000.000 per gli anni 2007 e
2008.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio 2007/2009
nell'obiettivo programmatico 2.1.1.05. (Finanza locale - Altri
interventi).
3. Al finanziamento dell'onere di cui al comma 1 si provvede
mediante l'utilizzo per pari importo degli stanziamenti iscritti
negli stessi bilanci nell'obiettivo programmatico 2.2.1.02
(Interventi per l'edilizia abitativa) al capitolo 63500 (Contributi
per la costruzione e la ricostruzione del manto di copertura dei
tetti in lose di pietra).
4. Le somme derivanti dall'eventuale revoca dei contributi
erogati dalla Regione sono introitati nella parte entrata del
bilancio della Regione.
5. A decorrere dall'anno 2009, l'onere finanziario derivante
dall'applicazione della presente legge è determinato con la legge
finanziaria, ai sensi dell'articolo 19 della legge regionale 27
dicembre 1989, n. 90 (Norme in materia di bilancio e di contabilità
generale della Regione Autonoma Valle d'Aosta), previa motivata
richiesta del Consiglio permanente degli enti locali relativamente
agli oneri di cui all'articolo 7.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 18
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere Fey.
Fey (UV)
- Disegno di legge n. 157: "Nuove disposizioni
in materia di obbligo di costruzione del manto di copertura in lose
di pietra e disciplina dei relativi benefici economici.
Modificazione alla legge regionale 27 maggio 1994, n. 18".
Cari colleghi, la costruzione di coperture in lose di pietra è
una caratteristica peculiare dei nostri villaggi, risultato di una
forte volontà politica che ha contribuito a uno sviluppo più
armonico e in linea con gli elementi di architettura tradizionale
del paesaggio valdostano, oltre che aver indirettamente sostenuto
un indotto economico importante. Il presente disegno di legge si
inserisce proprio in questa linea d'azione consolidata nel tempo
che vede accanto all'obbligo di costruzione del manto di copertura
in lose la relativa disciplina dei benefici economici connessi. La
cifra stanziata per tali contributi è di 4 milioni di euro per gli
anni 2007 e 2008. Il disegno di legge, che si compone di 17
articoli, propone, quindi, una nuova disciplina in materia,
disponendo, contestualmente, l'abrogazione della precedente
normativa descritta dalla legge regionale n. 10 del 1990. La
necessità di una nuova legge più organica sulla materia discende in
massima parte dall'applicazione di un principio di sussidiarietà in
ambito regionale avviata con la riforma del sistema delle autonomie
locali. Conseguentemente le funzioni concernenti l'obbligo di
copertura delle costruzioni con lose di pietra e l'attribuzione dei
relativi benefici economici sono oggi di titolarità comunale. Come
vuole la buona prassi, con il presente disegno di legge si è
altresì colta l'occasione per apportare modificazioni ed
aggiustamenti di carattere tecnico-funzionale suggeriti
dall'esperienza applicativa sinora maturata.
Le novità più rilevanti introdotte con il presente disegno di
legge risultano le seguenti:
- i Comuni dovranno ridefinire, mediante procedure
particolarmente semplificate, gli ambiti territoriali entro i quali
gli edifici non sono sottoposti a vincolo, avendo cura di
salvaguardare gli abitati che tipicamente presentano
caratteristiche di tipo paesaggistico da tutelare, quali i centri
storici, così come i singoli edifici, escludendo, invece, quelle
aree che, per destinazione o altro, non presentano la necessità di
questa particolare tutela. Tenuto conto dei piani regolatori
vigenti e dell'introduzione sul mercato di nuove tecnologie volte
al risparmio energetico, l'adempimento imposto ai Comuni dovrebbe
assicurare una ridefinizione coerente delle aree sottoposte
all'obbligo, con particolare attenzione ai profili e alle esigenze
di salvaguardia del territorio;
- i Comuni provvederanno direttamente a concedere e ad erogare i
contributi sulla base di procedure autonomamente individuate, però
nel rispetto dei criteri generali previsti dalla legge. In tal modo
sarà possibile semplificare le procedure per i cittadini i quali
potranno congiungere le richieste di contributo alle istanze
autorizzative d'obbligo;
- le caratteristiche tecniche delle lose per la loro posa in
opera saranno determinate con deliberazione della Giunta regionale,
sulla base dei criteri individuati dalla legge. Tale previsione
intende consentire il rapido adeguamento degli standard tecnici e
qualitativi dei materiali, in relazione alle sempre più raffinate
tecnologie di analisi e all'immissione sul mercato di nuovi
materiali;
- tenuto conto delle rapide evoluzioni tecnologiche in materia
di energia "pulita", si vuole introdurre la possibilità, anche
sulle costruzioni soggette all'obbligo di copertura del manto con
lose di pietra, di installare impianti utili al contenimento dei
consumi energetici e alla riduzione dell'inquinamento;
- le misure del contributo saranno stabilite annualmente con
deliberazione della Giunta regionale, sulla base dei criteri
stabiliti dalla legge e differenziate a seconda della tipologia di
lose installate con modalità indifferenziate sull'intero territorio
regionale. Le modalità di determinazione della misura unitaria dei
contributi rispecchiano quelle contemplate nella legge regionale n.
10/1990, salva la previsione che il confronto, in termini di costo,
dovrà essere fatto tra la posa in opera di lose aventi le
caratteristiche tecniche e qualitative stabilite con deliberazione
della Giunta regionale e di tegole della migliore qualità. Una
novità è rappresentata dall'introduzione di una misura teorica del
contributo, determinata come prima descritto, ed una misura
effettiva, correlata alle disponibilità di bilancio. Sono inoltre
previsti possibili incrementi in termini percentuali della misura
effettiva dei contributi concedibili, correlati ad una maggiore
rispondenza delle caratteristiche delle lose agli "standard"
approvati e ai maggiori costi di trasporto per le costruzioni site
in zone non raggiungibili con viabilità ordinaria.
Grazie.
Presidente
- Ricordo che il disegno di legge è stato
approvato a maggioranza dalla II Commissione sul nuovo testo della
III Commissione, che c'è il parere favorevole del CPEL con alcune
osservazioni. Dichiaro aperta la discussione generale.
La parola al Consigliere Venturella.
Venturella (Arc-VA)
- Su questo disegno di legge il
nostro gruppo si asterrà ed è un voto che non è assolutamente da
considerare un voto contrario, anzi vi sono nel disegno di legge
alcune buone novità: dal punto di vista della scelta dei materiali,
dal punto di vista degli indirizzi generali rispetto a ciò che
devono fare i proprietari, i costruttori e i fornitori. Esprimiamo
alcune perplessità non tanto sulle specifiche tecniche quanto su
uno dei punti cardine di questo disegno di legge: il passaggio di
competenza dalla Regione ai Comuni rispetto a tutta la procedura
amministrativa, che non riguarda solo una questione puramente
procedurale, ma riguarda forse la predisposizione e il controllo
sul territorio di un disegno omogeneo, quello che qualcuno
affermava essere di regia generale. Il passaggio di competenze
dalla Regione agli enti locali su alcune questioni è naturale, ci
deve essere; noi esprimiamo però questo timore ed è questo timore
che ci impedisce di votare in maniera favorevole al disegno di
legge, temiamo ossia che possa mancare nel prosieguo
dell'applicazione della legge tale regia generale, anche perché non
si parla solo di modalità di costruzione, ma si parla di un
argomento che riguarda la tutela del paesaggio, la tutela del
tratto storico che hanno avuto le costruzioni tipiche dei tetti in
lose nel panorama valdostano. Crediamo che questo passaggio di
competenze possa essere prematuro rispetto ai tempi. Dichiariamo
fin d'ora il nostro voto di astensione sul disegno di legge.
Presidente
- La parola al Vicepresidente Tibaldi.
Tibaldi (CdL)
- Anche noi non abbiamo alcuna contrarietà
nei confronti di questa legge e, avendo ascoltato attentamente la
relazione del collega Fey, siamo d'accordo quando traccia alcuni
elementi di verità che sono a fondamento di questa norma: ovvero il
primo che ci troviamo in un contesto ambientale montano, dove
l'edificazione dell'uomo deve essere coerente; il secondo è che
dobbiamo valorizzare gli elementi tradizionali delle nostre
tecniche costruttive. Non possiamo quindi manifestare contrarietà a
tali presupposti di fondo, che hanno ispirato la modifica, ma anche
l'abrogazione della legge del 1990. Pensavamo però che la
Commissione, in particolare il legislatore, si sganciasse da una
logica imperativa, ovvero il principio dell'imposizione.
L'articolo 2 dice che il manto di copertura dei tetti delle
costruzioni deve essere realizzato in lose di pietra: questo è un
principio cogente al quale corrispondono sì delle deroghe, che sono
elencate all'articolo 5, ma sta di fatto che è un principio che
sancisce un obbligo in capo a qualunque soggetto privato - per i
pubblici ci sono già le deroghe - che voglia edificare nel contesto
montano della nostra Regione. Il collega Fey, come il sottoscritto
ed altri qui presenti, ha avuto la possibilità di recarsi in Alto
Adige e di valutare alcune concezioni di edilizia sostenibile che
lì sono all'avanguardia rispetto alle nostre. Se si ricorda bene il
collega Fey, l'estetica, gli elementi utilizzati e le tecniche
costruttive sono di secondaria importanza rispetto ad altri
obiettivi importanti. Ovviamente non si può costruire un edificio
della forma e delle dimensioni delle torri gemelle in mezzo ai
monti, però si possono conseguire obiettivi altrettanto importanti
come il risparmio energetico, lasciando un minimo di libertà anche
al progettista, al committente, ovvero al proprietario
dell'edificio. Crediamo che l'articolo 2 sia la riproposizione di
una norma dirigistica, che, invece di dire: "vi imponiamo di
eseguire un manto di copertura in lose di pietra e vi riconosciamo
il contributo dato dalla differenza fra il prezzo di queste lose e
il prezzo di un tetto in tegole della migliore qualità", avrebbe
dovuto impostare una logica dell'incentivazione, ovvero chi
costruisce con questa tipologia costruttiva, ossia il manto di
copertura in lose di pietra, ha un incentivo economico che viene
riconosciuto in questo caso dal Comune, perché le competenze sono
state trasferite ai Comuni.
Questa logica impositiva è una logica che non ci convince, siamo
liberali di natura, di conseguenza auspichiamo che in sede di
revisione questo principio venga convertito o meglio sovvertito;
riconosciamo la libertà di costruire e premiamo questa libertà, ma
se nel solco di una valorizzazione architettonica tradizionale e di
una coerente compatibilità con l'ambiente, allora lì può scattare
l'incentivo del contributo che anche in tale caso è a fondo perso.
Questa logica dirigistica emerge anche nei rapporti fra la Regione
e i Comuni, che diventano i destinatari dell'applicazione di certe
norme, norme che devono essere realizzate nell'ambito di direttive
regionali, in particolare entro 12 mesi i Comuni dovranno
individuare con apposita cartografia gli ambiti e le costruzioni
escluse da tale obbligo di copertura.
Se andiamo a vedere le deroghe, allora quando non possono essere
utilizzati i tetti in pietra? Se sono costruzioni direttamente
funzionali ad impianti di risalita - si rientra nell'ambito
pubblico, perché le società che gestiscono tali impianti sono tutte
controllate dal pubblico -, costruzioni esistenti con tipologia che
esclude l'impiego del manto di copertura in lose quali costruzioni
con tetto in legno, materiale coerente con lo stile architettonico
dell'edificio... il punto b) è la classica deroga elastica, dove ci
rientra di tutto e il contrario di tutto, è quella che permette
alla fine un'applicazione difforme e quindi in contrasto con la
logica dirigistica che avete impostato all'articolo 2; allora delle
due l'una: o si fissa una regola, o si gioca con la deroga, non
riusciamo a capire qual è l'indirizzo che avete voluto dare.
Il punto c) parla di costruzioni destinate alle attività non
residenziali, quindi immobili produttivi si immagina, con
superficie coperta superiore a 500 metri quadri, ci mancherebbe:
sono immobili a destinazione produttiva, quindi qui un minimo di
elasticità da parte dell'imprenditore di scegliere una copertura
confacente alle modalità produttive che vengono insediate in
quell'edificio; costruzioni per il ricovero del bestiame e anche
qui scatta una deroga, perché le costruzioni per il ricovero del
bestiame sono inserite in ambiente montano, chissà come mai tale
ruralità viene disconosciuta a questo tipo di costruzioni. Le
stalle, gli anziani ce lo insegnano, venivano costruite con lose in
pietra, come mai c'è una deroga di questo tipo? La Commissione ha
dedicato non poco tempo ad elaborare queste norme, per le
costruzioni insediate in ambiente tipicamente rurale è prevista la
deroga.
Costruzioni o impianti di pubblica utilità e qui torna di nuovo
il "leitmotiv" pubblico, al pubblico è concesso di derogare, il
privato deve sottostare al principio cogente. Ci sembra questo un
approccio inesatto, incoerente, inadeguato se vogliamo traguardare
altri obiettivi e il collega Fey, come altri, mi pare fosse
convinto di implementare altri principi, come quello del risparmio
energetico, senza violare l'ambiente, per carità; però questa norma
diventa un vincolo costoso, che nel bilancio regionale costa 4
milioni di euro che adesso sono stati spalmati nel primo biennio
2007-2008. Un vincolo costoso i cui contributi a fondo perso
verranno erogati dai Comuni, dove ci sarà una molteplice vigilanza
e sfidiamo i vari organi a ciò preposti, quindi i controlli
disposti dai Comuni, le strutture regionali competenti a verificare
quanti di questi edifici rientrano nella normativa che volete
proporre con una dichiarazione di urgenza. In queste deroghe è
concessa la solita flessibilità non al privato, ma alla Giunta
regionale che può disporre, secondo una modulazione di convenienza,
un incremento percentuale della misura effettiva del contributo o
un ulteriore incremento percentuale nei limiti delle disponibilità
di bilancio ed è un'altra delega in bianco per far sì che questa
modulazione possa essere effettuata più secondo le convenienze
politiche che non le effettive esigenze di armonizzare la capacità
edificatoria dell'uomo con la salvaguardia dell'ambiente rurale e
montano della Regione. Ci pare che questa norma sia il frutto di
una somma di contraddizioni che non di un'impostazione coerente e,
alla luce di queste contraddizioni, il nostro voto non può essere
favorevole, nonostante le buone intenzioni del relatore, che ha
cercato di convincerci, ma è un'impostazione disordinata che vede,
da un lato, l'imposizione di un obbligo da parte dell'ente pubblico
sovrano che è la Regione e, dall'altro, la solita erogazione di
denaro che alla fine costa - è denaro che si preleva dal bilancio
pubblico -, invece di invertire la tendenza, creare una nuova
mentalità, una cultura dell'edificazione.
Abbiamo imparato in questa recente "missione" che la cultura
dell'edificazione sta radicando, se c'è una precisa volontà del
legislatore senza bisogno di erogare contributi... ma premiando le
attività positive e non sanzionando - come qui si vuole fare - le
violazioni. Ci sembra un approccio ancorato a un passato che
peraltro era ispirato alla logica del contributo, ma è un
contributo fine a sé stesso, che alla fine deve remunerare un
vincolo pesante, anacronistico che viene imposto dalla pubblica
amministrazione. Per queste ragioni il nostro voto sarà di
astensione.
Presidente
- La parola al Consigliere Ferraris.
Ferraris (PPD-VDA)
- Ho ascoltato con attenzione
l'intervento del collega Tibaldi, condivido la sua impostazione
quando dice che, nella giusta salvaguardia dell'architettura
tradizionale della Valle, bisogna tener conto degli elementi di
innovazione e non deve essere assolutamente la norma un intervento
di carattere dirigistico: questa è una riflessione che può valere
in termini più generali, lo abbiamo ritrovato collegato alle
problematiche che si rapportano all'artigianato di tradizione e su
questo tema ritengo debba essere fatto un ulteriore
approfondimento.
Venendo alla legge e considerando questa legge una legge
limitata ai tetti in lose, considerandola comparativamente con la
situazione precedente, quindi lasciando in sospeso tale riflessione
di carattere generale, la posizione del mio gruppo è di voto
favorevole alla legge, nel senso che, rispetto alla normativa
precedente, troviamo degli elementi che condividiamo, a partire da
una definizione chiara dei criteri che uniformano la materia, la
formazione degli operatori che è un elemento di garanzia rispetto
alla realizzazione dei criteri.
L'articolo 4 contiene un dato interessante: quello relativo
all'installazione degli impianti che utilizzano fonti rinnovabili
di energia; questo è sempre stato un tema che nel passato ha creato
molti problemi e qui troviamo una prima sistemazione che consente
di affrontare il problema, è importante la parte relativa alle
caratteristiche tecniche che devono avere i tetti in lose.
Capisco le preoccupazioni del collega Venturella rispetto
all'attribuzione ai Comuni della facoltà di concedere i contributi,
ma condivido l'impostazione della legge. D'altronde avevamo avviato
con grande difficoltà l'applicazione della legge n. 54 e credo che
questa sia una strada che va seguita. Ritengo anche che, seguendo
tale strada, ai Comuni spetti l'erogazione di contributi e
l'effettuazione di alcuni controlli, ma mi pare che la legge stessa
consenta un presidio da parte della Regione che permetta
un'uniformità di trattamento su tutto il territorio regionale,
perché si rischia che vi siano difformità di trattamento a seconda
dell'orientamento specifico di qualche Comune, ma abbiamo
all'articolo 11 una garanzia, ossia la possibilità da parte
dell'Amministrazione regionale, a garanzia di tutti i cittadini
della Regione, di fare controlli a campione. Secondo me, è doveroso
il trasferimento ai Comuni, il problema che abbiamo è che dalla
legge n. 54 in avanti abbiamo trasferito troppo poco e sicuramente
i contributi sui tetti in lose non spostano la classifica. Danno il
segno che su questa strada bisogna fare molto di più.
Termino confermando il voto favorevole del mio gruppo.
Presidente
- La parola al Consigliere Borre.
Borre (UV)
- In III Commissione questa legge è stata
dibattuta a lungo, abbiamo portato anche degli emendamenti che
hanno tenuto conto delle richieste dei Comuni, comunque dichiaro la
mia soddisfazione e ringrazio la Giunta per aver portato questo
provvedimento, perché la losa è un elemento caratterizzante della
nostra Regione. Forse in città ci sono dei condomini, ci sono delle
grosse industrie che non sono coperte con le lose, ma, se guardiamo
il centro storico, ci accorgiamo del valore che hanno le lose sui
nostri tetti, specialmente, se giriamo le nostre vallate,
ritroviamo le stesse caratteristiche e lo stesso valore che da
tempo fanno sì che non si deturpino le nostre bellezze. Il collega
Tibaldi diceva che gli alpeggi sono stati costruiti con pietra, non
tutti; si ricoprivano con lose, che erano delle grosse pietre,
laddove c'era materia prima, altrimenti venivano coperti con assi o
dei rami di pino. Il fatto che si sia poi derogato e si deroghi
oggi con delle lamiere che abbiano una certa verniciatura e non
vadano quindi ad impattare è un fattore forse positivo.
Quello che trovo molto positivo in questa legge - ed è arrivata
in ritardo - è che si vanno ad eliminare quelle coperture in pietra
di inserizzo, che erano a taglio artificiale e poi bocciardate,
quindi delle brutture non indifferenti. Si va con questa legge a
premiare la qualità delle lose, quindi mi auguro che si riesca ad
eliminare quei tetti che vediamo in giro ricoperti di ruggine,
perché si ricorreva alla qualità inferiore, perché si aveva un
contributo legato al metro quadro e non alla qualità della losa,
invece oggi, oltre alle caratteristiche che vengono descritte con
chiarezza nella legge, c'è anche una differenziazione di prezzo su
quella losa di qualità.
Il Consigliere Ferraris mi ha preceduto nell'evidenziare un
altro elemento di pregio: quello della formazione, perché oggi
troviamo dei tetti che forse non sono fatti con la capacità di un
tempo. Oggi sono tutti tetti che hanno sotto la lamiera, quindi,
anche se perdono, è difficile riuscire a trovare la perdita
immediatamente, quindi la posa deve diventare di nuovo un momento
di specializzazione e per questo ci vuole una formazione e non
un'improvvisazione per quanto riguarda quel tipo di lavoro. Un
altro elemento è quello che si va a differenziare il contributo per
il momento di consegna della losa, perché la losa portata ad Aosta
con camion rimorchio e scaricata con una gru sul tetto aveva lo
stesso contributo di quella che arrivava nel Comune di Perloz, ad
esempio, dove si dovevano fare 2-3 traslochi prima di arrivare sul
tetto. Sono elementi di estrema importanza. Ringrazio la Giunta e
l'Assessore che hanno portato questa proposta di legge, soprattutto
ringrazio la Commissione che ha saputo lavorare portando i dovuti
emendamenti.
Presidente
- Se nessun altro intende prendere la parola,
dichiaro chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- Voglio anzitutto ringraziare tutti coloro
che sono intervenuti in questa discussione, in particolare il
lavoro fatto dalla e con la III Commissione. Involontariamente il
Presidente Borre ci ha dato una "tiratina di orecchie" parlando di
ritardo con cui arriva questa legge rispetto al desiderio di vedere
risolti alcuni aspetti negativi della vicenda "tetti in lose".
Ricordo che avevamo già presentato un disegno di legge, sul quale
abbiamo dovuto fare marcia indietro e l'abbiamo fatta per una sorta
di valutazione critica sul testo, fatta sia da parte della III
Commissione, sia dagli enti locali. Quel disegno di legge era il
frutto di un lavoro a più mani, fatto con il supporto di alcuni
colleghi, ma non era sufficiente a dare delle risposte alle
aspettative: questo ha comportato una dilazione dei tempi, ma al
tempo stesso ha portato a un prodotto che ritengo buono.
Per dare alcune sintetiche risposte, perché le risposte sono
venute in sede di dibattito a chi aveva diverse valutazioni sulla
legge, vorrei dire che non è assolutamente vero che manca una
regia: la regia rimane sempre in capo all'Amministrazione regionale
che esplicherà tale regia attraverso le deliberazioni di Giunta con
cui andremo a definire gli incrementi di contributi, le modalità...
e saranno univoche per tutta la Regione. I Comuni sono l'ultimo
anello di una catena, sono quelli che strumentalmente daranno il
contributo sulla base di regole che discendono prima dalla norma e
poi dalle deliberazioni. In questo senso è una legge che ritengo
coerente con degli obiettivi e con delle attitudini che sono il
contrario di quello che sosteneva il collega Tibaldi. In tutta
Italia e in tutta Europa ci sono delle azioni, ossia i pubblici
poteri riconoscono a dei beni un valore culturale, architettonico,
estetico che a volte è un valore che si estrinseca sui singoli
edifici e altre volte si estrinseca attraverso un insieme di
edifici, nei villaggi, pensiamo ai centri storici, non è
un'invenzione della Valle d'Aosta.
Per quanto riguarda la Valle d'Aosta, questa connotazione è
stata data alla particolarità dei tetti in lose, che compongono un
valore paesaggistico di altissimo pregio. Guardate che in 3/4
d'Italia e d'Europa questi valori vengono presidiati con degli
obblighi, si dice: "tu per costruire lì devi avere
un'autorizzazione che viene rilasciata da parte di chi presidia
questo valore culturale", ma di contributi non se ne parla! Pensate
a cosa avviene in Toscana e in molti borghi, dove si dice: "la
Sovrintendenza rilascia l'autorizzazione, indica la procedura e la
tipicità dei muri, dei tetti, fino alla tipicità dei viottoli", ma
di contributi non se ne parla assolutamente! Laddove si parla di
incentivo quindi... l'incentivo qui significa aiutare il cittadino
in tale azione di tutela di un valore paesaggistico che la
collettività vuole proteggere: questa è la logica della legge. Non
l'abbiamo inventata noi, fa parte della legge sui tetti in lose che
data da moltissimo tempo, ma il vincolo paesaggistico sui tetti in
lose c'era già da prima, per cui già da prima in certe zone il
tetto in lose si doveva fare senza contributi.
È una legge che vuole rendere giustizia alla realtà sociale;
oggi, con questa confusione che c'è, il tetto in lose in alcune
zone è un lusso, allora mi pare corretto che vi sia della gente che
si faccia questo lusso e in più sia anche sovvenzionata da parte
dell'Amministrazione. Da qui discende la revisione delle
cartografie che dovranno fare i Comuni nell'ottica di restringere
la superficie e gli ambiti in cui c'è questo obbligo, in modo che,
laddove c'è da presidiare un valore paesaggistico, si mantenga
l'obbligo e non si estenda un obbligo per poi moltiplicare le
deroghe, con il risultato che chi ha i soldi si fa il tetto in
lose, mentre chi non li ha fa il tetto in lose, ma di pessima
qualità per avere il contributo. Questa legge vuole fare un po' di
ordine in questa direzione e le cartografie che i Comuni devono
fare, non sono delle azioni amministrative arbitrarie, seppure
previste dalla legge, ma sono sottoposte alla revisione da parte
della struttura competente in materia di paesaggio, che sarà quella
che adotterà dei criteri uniformi per tutto il territorio regionale
e con interpretazione di questa volontà politica di presidiare tale
bene... ma di presidiarlo dove il bene ha un senso che sia
presidiato.
Ho cercato di riassumere i contenuti della legge, peraltro già
bene esposti da chi mi ha preceduto; ricordo al collega Tibaldi che
si è scandalizzato dalla spesa - dice: "4 milioni di euro l'anno" -
che si spendevano 6 milioni l'anno... quindi annualmente
l'erogazione dei contributi per i tetti in lose era di 6 milioni
l'anno e noi speriamo in una previsione che vada in quelle logiche
di spendere meglio e meno, sempre che non vi sia un'esigenza
oggettiva di rivedere le necessità del sostegno.
Rinnovo i miei ringraziamenti per tale collaborazione e sono
convinto che questa sia una buona legge per il mantenimento di un
paesaggio tipico della nostra Regione e spero che serva anche a
rivalutare la possibilità di utilizzare dei beni come le nostre
lose, che prima erano messe sullo stesso piano di qualsiasi altro
materiale che veniva "appiccicato" sui nostri tetti.
Presidente
- Passiamo all'esame dell'articolato nel nuovo
testo predisposto dalla III Commissione.
La parola alla Consigliera Fontana Carmela.
Fontana (GV-DS-PSE)
- Per dichiarazione di voto. Rispetto
a questo disegno di legge, ampiamente discusso ed emendato in III
Commissione, il voto del gruppo "GV-DS" sarà di astensione. Non ci
convince il passaggio di questa specifica competenza dalla Regione
ai Comuni, esprimiamo preoccupazione che non potrà più esserci
omogeneità nei controlli e nelle procedure amministrative.
Chiediamoci se i Comuni sono attrezzati per svolgere questo compito
molto delicato. Per tale motivo ci asterremo.
Presidente
- Pongo in votazione l'articolo 1:
Consiglieri presenti: 29
Votanti e favorevoli: 23
Astenuti: 6 (Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 2:
Consiglieri presenti: 29
Votanti e favorevoli: 23
Astenuti: 6 (Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 3:
Consiglieri presenti: 30
Votanti e favorevoli: 23
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 4:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 5:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 6:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 7:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 8:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 9:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 10:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 11:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 13:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 14:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 15:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 16:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 17:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione l'articolo 18:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti: 32
Votanti e favorevoli: 25
Astenuti: 7 (Bortot, Fontana Carmela, Frassy, Sandri, Squarzino
Secondina, Tibaldi, Venturella)
Il Consiglio approva.
