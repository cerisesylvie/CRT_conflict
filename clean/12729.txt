Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3685 del 23 settembre 1992 - Resoconto
OGGETTO N. 3685/IX Ipotesi di acquisto dall'ILVA dell'ex
colonia marina di Cavi di Lavagna.
(Interrogazione)
Interrogazione Ricordati gli impegni assunti dalle diverse
Giunte regionali succedutesi nelle ultime due legislature
relativamente all'acquisto dell'ex colonia di Cavi di
Lavagna;
ribadita l'assoluta importanza che tale costruzione può
rivestire per le attività socio-sanitarie della nostra
comunità;
avuta notizia di trattative avviate da parte di ILVA-Gestioni
patrimoniali- con diverse società immobiliari per il trasferimento
della proprietà stessa;
i sottoscritti consiglieri regionali
interrogano
il Presidente della Giunta regionale per conoscere:
1) se la Giunta regionale è ancora interessata all'acquisto
dell'immobile;
2) se la compravendita dell'immobile ha fatto parte degli
oggetti all'ordine del giorno nel corso dei colloqui intercorsi
recentemente con i vertici dell'ILVA;
3) se sono stati compiuti passi avanti nella trattativa di
compravendita dell'immobile avviata a suo tempo tra la nostra
regione e l'ILVA-Gestioni patrimoniali-.
F.to Trione, Ricco.
Presidente Ha chiesto la parola il Presidente della Giunta,
Lanivi.
Lanivi (GM)
Risposta breve e sintetica con una piccola
cronistoria.
Il complesso immobiliare di Cavi di Lavagna era stato stimato,
il 20 febbraio 1989, lire 2.860.000.000.
Nell'atto di acquisto del 1990 dei vari immobili di proprietà
Cogne, l'immobile non era stato acquistato per espressa volontà
della Regione.
Con nota del 19 marzo 1991, la Regione ha fatto presente alla
Società di essere interessata a riprendere le trattative per
l'acquisto della colonia.
La società ILVA, il 14 ottobre 1991, comunicava alla Regione che
il valore dell'immobile ammontava, da una loro stima, a lire
15.600.000.000.
Credo che le tre domande che pongono gli interroganti trovino,
per gran parte, risposta in questi due dati, da lire 2.860.000.000
a lire 15.600.000.000.
Su questa differenza credo che sia difficile affrontare il
discorso.
Per quanto riguarda la seconda domanda, che poi è legata alla
prima, questo problema non ha fatto parte dei recenti colloqui con
i vertici dell'ILVA circa l'acquisto di proprietà immobiliari
dell'ILVA stessa.
Proseguendo dovremo verificare se la valutazione dell'ILVA è
sta-ta una valutazione di tipo tattico trattabile oppure se è un
valore fisso, al che faremo delle considerazioni insieme in
Commissione se è il caso di continuare un discorso su questo
argomento.
Presidente
Ha chiesto la parola il Vicepresidente
Trione.
Trione (DC)
Ringrazio il Presidente per le risposte
che ha dato, erano notizie di cui ero anch'io a conoscenza, in
particolare l'elevato valore definito recentemente
dall'ILVA-Gestioni Patrimoniali.
Io ho però l'impressione che l'ILVA-Gestioni patrimoniali stia
bluffando quando alza il prezzo, perché se è vero che ha ricevuto
alcune proposte di compravendita è anche vero che a fronte del
prezzo chiesto da ILVA-Gestioni Patrimoniali credo ci siano stati
dei rifiuti abbastanza netti.
Io, la raccomandazione che farei e credo che non sia soltanto la
mia, ma la raccomandazione che più di una volta è pervenuta in
quest'aula, la stessa V Commissione che è stata a fare un
sopralluogo sulla ex colonia credo abbia valutato positivamente, e
continua a farlo il Consiglio stesso, questo acquisto, è la
raccomandazione di non perdere di vista l'immobile, perché sono
abbastanza convinto che l'ILVA-Gestioni Patrimoniali prima o poi
dovrà prendere una decisione.
La colonia è in condizioni statiche abbastanza compromesse, per
cui o interviene, e su questo siamo in molti ad avere dei dubbi,
oppure è costretta a dover cedere il fabbricato.
Io raccomanderei all'attenzione del Presidente della Giunta il
fabbricato stesso, in modo che se si dovesse parlare ancora di
acquisto di immobili, l'ex colonia di Cavi di Lavagna venga
compresa in questa trattativa.
