Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 577 del 11 novembre 1981 - Resoconto
OGGETTO N. 577/81 - CESSIONE ALLA PROVINCIA DI TORINO DELLA
QUOTA DI PROPRIETA' DELLA REGIONE SUL COMPLESSO IMMOBILIARE IN
COMUNE DI GRUGLIASCO, GIA' ADIBITO AD OSPEDALE PSICHIATRICO -
DELEGA ALLA GIUNTA
Presidente
- È relatore il Presidente della Giunta che ha
la parola.
Andrione (UV)
- È norma di comune di buon senso che chi
ha ragione debba mettere a favore di questa ragione anche un minimo
di buona volontà. Ha voluto che fossero allegate agli atti in
questione le ultime lettere scambiate con la Direzione Generale del
Demanio per dare un'idea dei rapporti in applicazione delle leggi
esistenti - non parlo di livelli politici - fra burocrazia dello
Stato e la Regione.
Grugliasco è stata una spina nel piede della Regione per lungo
tempo, con la legge 180 è diventato inutile. Abbiamo usato di
Grugliasco per arrotondare due bilanci regionali - se Mafrica
ricorda - mettendolo tanto per fare delle operazioni che poi sono
state risolte in conto consuntivo, ed è venuta a proposito
l'operazione, alla quale la Regione ha sempre detto che era
favorevole, della cessione gratuita della quota regionale a
Grugliasco, nella provincia del Comune di Torino, per la creazione,
negli ex-locali e terreni dell'Ospedale psichiatrico, delle nuove
facoltà di Agraria e Veterinaria all'Università di Torino.
La Regione aveva cercato di condizionare questa cessione
gratuita di un'area di edifici che valutati dall'UTE sono di almeno
4 miliardi a un comportamento se non favorevole, se non
particolarmente rispettoso delle leggi esistenti, per lo meno non
ostruzionistico da parte di organi dello Stato, di cui vi è traccia
nelle lettere che sono allegate: una del 17 settembre della
Direzione Generale del Demanio e una in risposta del 9 ottobre del
Presidente della Giunta.
Era nostra intenzione - ve lo dico francamente - di non
procedere a questa cessione gratuita fino a quando non ci fosse
stato un gesto da parte degli organi centrali, gesto che avrebbe
potuto trovare la sua formulazione in differenti occasioni. Non
parlo di questioni più difficili che abbiamo sollevato al Ministero
del Tesoro d'intesa con l'Assessore Rollandin, ma molto più
semplicemente della questione del Forte di Bard a cui fa
riferimento specifico la lettera in questione, Forte di Bard che
potrebbe rappresentare un motivo di conflitto tra Regione e Stato
se quest'ultimo facesse non dico un lavoro, ma per lo meno
garantisse la custodia. Dato che si ha paura, invece, la Direzione
Generale Demanio non si preoccupa che il Forte di Bard sia
restaurato o cose di questo genere, ma lo lascia in sospeso tra
intendenza di Finanza e Ministero dei Beni Culturali, senza che
atterri mai da nessuna parte. Il degrado è tale che da qui a tre
anni avverranno i crolli dei tetti dell'ala sinistra, e, d'altra
parte, non possiamo intervenire su qualcosa che non è di proprietà
della Regione e per cui non siamo delegati a intervenire.
Questa poteva essere, se non la prova del 9, per lo meno una
piccola prova di buon senso. Infatti, se ci fosse un conflitto tra
lo Stato che vuole fare qualche cosa e la Regione che vuole fare
qualcos'altro, sarebbe comprensibile; ma il conflitto fra chi non
fa niente e lascia che si degradi il patrimonio, e chi propone di
fare qualcosa, è incomprensibile, almeno dal mio punto di vista.
Per questo motivo, ho scritto la lettera allegata, alla quale non è
stata data risposta né spero di riceverla mai. Eravamo decisi a non
muoverci, ho ricevuto la visita del Sindaco di Torino e due lettere
pressanti da parte della Provincia che dicevano: "avete tutte le
ragioni di questo mondo, siamo disposti ad appoggiarvi ed a
aiutarvi, sosterremo la vostra causa; però, la vostra posizione
finisce per danneggiare indirettamente anche la Regione Valle
d'Aosta, perché l'Università di Agraria e Veterinaria sono anche
valdostane. In ogni caso, danneggia in maniera particolare il
Comune di Torino, che in questa permuta dà allo Stato beni per 45
miliardi di lire - stime UTE - e riceve in contropartita 24
miliardi di lire".
Il Sindaco Novelli mi ha anche proposto di dire che avrebbe
rinunciato a 25 miliardi di lire, facendosi attribuire il Forte di
Bard; evidentemente non è questo il problema perché non si tratta
di compensazione finanziaria, bensì dell'applicazione dell'art. 5
dello Statuto per il quale non possiamo non sostenere la tesi che
con un semplice decreto del Ministro dei Beni Culturali questo
debba essere trasferito alla Regione.
Di fronte alla situazione in cui si trovano i Comuni della
Provincia di Torino, la Giunta Regionale ha deciso di proporre al
Consiglio, dimostrando di avere maggiore buon senso che altri, di
cedere, comunque, Grugliasco, affinché sia possibile definire la
questione delle Università di Agraria e di Veterinaria.
Evidentemente, questo non impedirà che, per quanto possibile, si
continui a combattere per ottenere l'applicazione dello Statuto su
questo punto: il Comune di Torino, la Provincia e la Regione
Piemonte faranno presente il nostro comportamento e il tentativo di
trovare applicazione all'art. 5 dello Statuto. È per queste ragioni
che la Giunta Regionale propone al Consiglio di votare questa
cessione gratuita. Deve, però, essere sottolineato il punto 2 della
delibera, perché la cessione non è, in certo senso, completamento
astratta. Il punto 2 stabilisce che con questa cessione ogni
rapporto fra Provincia di Torino, Ospedale Psichiatrico di
Grugliasco e pretese di somme per rapporti intervenuti,viene
completamente a cessare.
Presidente
- È aperta la discussione.
Ha chiesto di parlare il Consigliere Carlassare; ne ha
facoltà.
Carlassare (DPROL)
- Sono abbastanza d'accordo sulle cose
che ha detto il Presidente della Giunta; vorrei chiedere solamente
se per caso è stato avanzata una qualche forma di collaborazione,
non dico di scambio di favori, nei confronti dello Stato ma del
Comune e della Provincia di Torino.
Mi viene in mente l'interrogazione fatta dal Consigliere Minuzzo
che sollevava il problema della sistemazione degli studenti
universitari a Torino. Non sarebbe possibile chiedere al Comune o
alla Provincia di Torino di aprire un discorso di questo genere,
per andare incontro alle cose che ha detto Minuzzo stamattina?
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Parlando con il Sindaco di Torino, in
termini giuridici, si dice "aliud pro alio". Abbiamo chiesto al
Comune di Torino, che si è impegnato in tal senso, a far presente
che esso perde 25 miliardi in questa questione e che può
rappresentare questi 25 miliardi anche nella quota valdostana.
D'altra parte, noi chiediamo semplicemente l'applicazione di una
legge esistente e non si vede perché la Direzione del Demanio
dovrebbe fare opposizione.
L'accordo con il Piemonte è questo, e ci sembra valido; non
speriamo che questo sblocchi la situazione, perché siamo al di là
di questi temi, ma ci sembrerebbe un torto da parte nostra bloccare
una questione alla quale siamo indirettamente interessati e che è
anche un bene per tutti.
Presidente
- Ha chiesto di parlare il Consigliere Tonino;
ne ha facoltà.
Tonino (PCI)
- Desidero esprimere il voto favorevole del
nostro Gruppo. Credo infatti si possa dire che questo è
sostanzialmente un atto di buon senso che può anche favorire le
giuste rivendicazioni che ha avuto la Regione finora. In
particolare, credo debba essere apprezzato questo accordo anche per
fare in modo che le sedi universitarie della Regione Piemonte, che
interessano anche gli studenti della nostra Regione, siano adatte e
confacenti allo scopo. Queste sono le ragioni per cui noi
approviamo questa proposta della Giunta.
Presidente
- Metto in votazione l'oggetto n. 22 bis.
Esito della votazione:
Presenti, votanti e favorevoli: 28
Il Consiglio approva all'unanimità.
