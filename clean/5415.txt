Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 307 del 9 maggio 1983 - Resoconto
OGGETTO N. 307/VII - DISEGNO DI LEGGE CONCERNENTE:
"MODIFICAZIONE ED INTEGRAZIONE DELLA L.R. 11.8.1981, N. 57,
CONCERNENTE: CONCESSIONE DI GARANZIA FIDEIUSSORIA DELLA REGIONE
ALLA MAXEL VALLEE D'AOSTE S.P.A. PER ESIGENZE DI CASSA".
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si tratta di prorogare la fideiussione
che avevamo già aumentato alla Maxel perchè i tempi sono quelli che
sono. La fideiussione in questione è legata al tipo di produzione
della MAXEL che praticamente viene accumulata per numerosi mesi per
essere venduta solo nel breve periodo che precede l'inizio della
stagione invernale. Il fatto di produrre e di dover mettere a
magazzino obbliga ad avere un'importante quantità di capitale
liquido, donde la fideiussione regionale perchè possa essere
continuata questa attività.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
La spiegazione data dal Presidente
della Giunta credo sia vera ma parziale. Per la MAXEL si tratta di
verificare non solo un andamento congiunturale legato al tipo di
produzione, ma anche qualcosa di più serio rispetto alla gestione
della società. Nel settembre 1982 la Giunta regionale aveva
deliberato di dare mandato alla Finaosta di intervenire con
l'acquisizione del 35% del capitale, che era stato portato da un
miliardo 200 milioni, a quattro miliardi e mezzo, di sottoscriverne
un altro di 500 milioni su 1 miliardo, prestito che avrebbe potuto
essere emesso successivamente.
Ora, fra le motivazioni contenute nella delibera con cui la
Giunta ha deciso questi interventi a favore della MAXEL era scritto
che si trattava di coprire una perdita per il 1981 di 800 milioni.
Se le nuove notizie che andiamo non sono errate, anche l'anno 1982
non è terminato meglio.
Allora, non è solo il problema di far fronte a necessità di
denaro, visto che c'è l'accumulo di produzione in un periodo e la
vendita nel periodo successivo, si tratta di valutare anche se la
gestione di questa società risponde ai requisiti per cui la stessa
meriti questi continui sostegni da parte dell'Amministrazione,
perchè il prolungamento della fideiussione permette alla MAXEL di
accendere mutui per altri 800 milioni. Si era detto che accanto
agli sci da discesa sarebbe stata messa in produzione anche una
partita di sci da fondo; se il Presidente della Giunta avesse
qualche informazione sull'andamento finanziario della MAXEL, sulle
capacità manageriali del Gruppo che attualmente ne è proprietario e
sulle prospettive, potremmo votare questo D.L. con maggiore
tranquillità.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Sulle prospettive non parlerò perchè
non sono un profeta, posso dire però al Consigliere Mafrica che
quanto detto prima distingueva due aspetti; uno è quello della
partecipazione della Finaosta, che lui ha ricordato, che ha visto
il cambiamento dell'Amministratore delegato, la
responsabilizzazione dell'Ing. Danieli e, in un tempo relativamente
breve, il passaggio da 4 ore per fare un paio di sci a 2,5 ore e
quindi un'impostazione nuova del lavoro ed una possibilità seria di
essere concorrenti sul mercato. E' vero che anche il 1982 si è
chiuso con delle perdite, ma questo riguarda in generale quasi
tutte le fabbriche del settore.
Per quanto riguarda lo sci da fondo, la linea è iniziata; uno
sci da fondo rappresenta come valore 1/3 di uno sci da discesa ed
in questo momento lo sci da fondo va molto meglio, però rappresenta
un profitto nettamente inferiore rispetto alle spese.
Infine, non è che si diano 800 milioni di prestito, ma si ha il
famoso castelletto con fideiussione che è un'apertura di credito
garantita presso le banche, ma è gestione ordinaria e non quanto
diceva invece il Consigliere Mafrica rispetto alla gestione della
società nella sua interezza.
In futuro è chiaro che questa produzione dovrà essere
concorrenziale sul mercato internazionale, ma dovrà soprattutto
occupare quegli spazi che sono liberi perchè praticamente tutte le
fabbriche di sci italiane hanno chiuso. C'è un pesante attacco
della Rossignol per cui può essere interessante da parte di tutti i
rivenditori avere una fabbrica locale che non dipenda dal mercato,
quindi dal punto di vista teorico l'avvenire della MAXEL potrebbe
essere buono.
PRESIDENTE:
Passiamo all'esame dell'articolato. Do
lettura dell'art. 1:
ART. 1
Il termine di decorrenza della garanzia fideiussoria previsto
dal secondo comma della L.R. 11.8.1981, n. 57, è prorogato di altri
due anni, per cui la predetta garanzia fideiussoria avrà scadenza
il 1° luglio 1985.
PRESIDENTE:
Metto in approvazione l'art. 1.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 2:
Ai sensi della L.R. 1° aprile 1975, n. 7, l'eventuale onere a
carico del bilancio della Regione, previsto in annue £ 5.000.000,
graverà sul cap. 51000 della parte spesa del bilancio di previsione
della Regione per l'anno in corso e sul corrispondente capitolo del
bilancio per l'esercizio 1984.
Alla copertura dell'onere di cui al comma precedente si
provvede:
per l'anno 1983 con l'utilizzo delle maggiori entrate già
accertate e riscosse sul cap. 8700 della parte Entrata del bilancio
di previsione per l'esercizio 1983;
per l'anno 1984 con la disponibilità relativa a "Oneri non
ripartibili -- 322. Altri oneri non ripartibili" del bilancio
pluriennale 1983/1985
PRESIDENTE:
Metto in approvazione l'art. 2
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 3:
ART. 3
Al bilancio di previsione della Regione per l'anno 1983
vengono apportate le seguenti variazioni:
PARTE ENTRATA
Variazione in aumento
Cap. 8700. Dividendi sulle azioni di società per la quota di
partecipazione regionale e su altri titoli di proprietà.
£ 5.000.000 PARTE SPESA
Variazione in aumento
Cap. 51000. Oneri derivanti dalle garanzie prestate dalla
Regione in dipendenza di disposizioni legislative.
L.R. 1° aprile 1975 n. 7 £ 5.000. 000
PRESIDENTE:
Metto in approvazione l'art. 3.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 4:
ART. 4
L'allegato n. 9 del bilancio di previsione della Regione per
l'esercizio 1983 viene così modificato:
L.R. 11.8.1981, n. 57
L. R.
n.
"Garanzia fideiussoria della Regione alla MAXEL Vallée
d'Aoste S.p.A. per esigenze di cassa".
PRESIDENTE:
Metto in approvazione l'art. 4.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'art. 5:
ART. 5
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'art. 5.
ESITO DELLA VOTAZIONE
Presenti: 30
Votanti: 30
Maggioranza: 18
Favorevoli: 30
Il Consiglio approva all'unanimità
PRESIDENTE:
Metto in approvazione la legge nel suo
complesso per scrutinio segreto.
VOTATION A SCRUTIN SECRET
RESULTAT DU VOTE
Présents, votants et favorables: 31
Le Conseil approuve à l'unanimité
