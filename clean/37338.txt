Classificazione
ISTRUZIONE PUBBLICA
Personale docente e non docente



Oggetto del Consiglio n. 1139 del 8 aprile 2015 - Resoconto
OGGETTO N. 1139/XIV - Interpellanza: "Chiarimenti in merito
al mancato collocamento a riposo d'ufficio dei dirigenti
scolastici".
Presidente
- Chi chiede la parola? La parola al collega
Donzel.
Donzel (PD-SIN.VDA)
- Grazie Presidente.
Come abbiamo riportato nell'interpellanza, noi vogliamo avere un
chiarimento rispetto al fatto che l'Amministrazione...come consente
la normativa...di non collocare a riposo d'ufficio dei dirigenti
scolastici; la parola "d'ufficio" dà un po' l'idea di una misura
quasi di forza, coatta, qualcuno scrive, parla di pensionamenti
coatti. È pur vero che stiamo ragionando in una regione dove siamo
arrivati alla disoccupazione a due cifre, dove c'è un
pressing
del precariato non indifferente nel mondo della
scuola, quindi vogliamo capire quale ragionamento sta dietro alla
scelta di dire: "no", due dirigenti scolastici o tre sono stati
così preziosi per l'Amministrazione da ritenere questa cosa non
necessaria. Lo dico perché in passato la stessa Amministrazione ha
operato con un criterio esattamente opposto, cioè invece ha
collocato...ha usato questo provvedimento, cioè ha collocato a
riposo d'ufficio due dirigenti.
Allora, anche qui è sempre da capire qual è l'elemento che ha
mutato le condizioni, qual è l'elemento nuovo. Certamente in una
regione così piccola in passato se si è andato a vedere qual era il
campo di militanza politica o meno delle singole persone per capire
se c'era una logica...perché poi tutto viene condotto a logiche o
di appartenenza familiare o partitica nelle valutazioni di questo
tipo, quindi...come dire? il rischio di incorrere in queste
superficiali valutazioni c'è sempre e quindi questa è in qualche
modo la ragione di questo chiarimento che noi chiediamo, perché
dalla scelta che fa l'Amministrazione discendono scelte molto più
gravi, cioè le scelte molto più gravi sono che non si va ad
esaurire immediatamente la graduatoria...scusi, Assessore, ma sono
delle considerazioni che non ci sono nell'interpellanza ma che le
anticipo, sennò vanno in replica e sarebbe scorretto farle...se
gliele dico dopo che è intervenuta lei, è antipatico, allora gliele
dico prima per correttezza. Siccome non si è collocato d'ufficio a
riposo, non si esaurisce la graduatoria concorsuale dei dirigenti
scolastici, così facendo...a parte che alcune persone non
completano il loro percorso concorsuale con l'assunzione
immediatamente in carica, ma neanche si utilizza questo come
ulteriore scusa per non fare un nuovo concorso di dirigenti
scolastici, che invece è un'opportunità che nel terribile Stato
oltre Pont-Saint-Martin viene comunque data a tutti quelli che
partecipano della scuola.
La scuola si sa che è un posto dove non ci sono possibilità
particolari di carriera, si finisce nella maggior parte dei casi,
per l'oltre il 90 percento delle persone, che fanno per 42 anni e 5
mesi...se si segue la legge Fornero o chissà per quanti anni se si
va con la pensione di vecchiaia...per oltre 45 anni
l'insegnante...nella maggior parte dei casi si fa sempre
l'insegnante: non ci sono promozioni, tutte queste cose che magari
ci sono al Casinò e quant'altro. Ad alcuni di questi è data la
possibilità di fare il dirigente, ma se noi non collochiamo
d'ufficio in pensione chi ha acquisito i requisiti per andare in
pensione, neanche poi si crea la necessità di fare il concorso,
quindi delle persone che magari hanno aspettato 40 o 35 anni per
dire: "finalmente è arrivata la mia ora, faccio il concorso per
diventare dirigente scolastico". "Eh no", perché noi teniamo in
servizio anche quelli che dovrebbero andare in pensione, cioè mi
sembra che... A parte l'iniquità col passato, cioè in passato noi
due li abbiamo mandati a casa d'ufficio e adesso invece...quindi
già c'è una disparità di trattamento, poi si crea praticamente un
blocco generazionale rispetto alla possibilità di accedere al
concorso da dirigente scolastico. È vero che uno dice: "mah, è una
questione di due o tre anni". Eh, ma per queste figure qua...sono
già così limitate nel mondo della scuola...in due o tre anni alle
volte uno si gioca il fatto che se è a cinque o sei anni dalla
pensione, magari a due anni dalla pensione non lo fa un concorso da
dirigente scolastico, invece se magari è a sei anni o sette anni
dalla pensione, lo fa, quindi gli cambia la vita. Questa scelta qua
quindi è abbastanza delicata e vorrei capire qual è la ragione per
cui l'Amministrazione regionale è un po' fuori dalla logica che sta
governando al momento, cioè chi ha la pensione faccia un passo
indietro: lasci spazio agli altri e anche ai giovani, perché se poi
qualcuno va a coprire la carica da dirigente scolastico, lascia
libero il posto da insegnante e quindi si creano a catena dei posti
di lavoro. Mi aspetto quindi una risposta chiarificatrice su questo
tema.
Presidente
- La parola all'Assessore Rini.
Rini (UV)
- Grazie Presidente.
Innanzitutto mi preme ringraziare il collega in maniera davvero
non retorica, ma sincera, perché questo è un tema che davvero
abbiamo cercato di seguire con attenzione. Devo in premessa
confidarle, collega, che nutrivo le sue stesse perplessità e i suoi
stessi dubbi e non è stato facile affrontare questa situazione, che
risulta essere particolarmente delicata.
Entrando nel merito, la vigente normativa ha portato a sistema
la disciplina relativa alla risoluzione unilaterale del rapporto di
lavoro che la normativa previgente limitava agli anni dal 2009 al
2014. La norma espressamente prevede che la facoltà per le
pubbliche amministrazioni di risolvere, a decorrere dalla
maturazione del requisito di anzianità contributiva per l'accesso
al pensionamento, il rapporto di lavoro anche del personale
dirigenziale sia esercitabile a condizione però, qual è la
condizione? A condizione che non si arrechi pregiudizio per la
funzionale erogazione dei servizi stessi. La Sovrintendenza agli
studi non si è avvalsa di tale facoltà proprio per non causare un
pregiudizio al regolare funzionamento delle istituzioni
scolastiche.
La Sovrintendenza ha assunto le proprie decisioni sulla base
delle seguenti motivazioni - e, come le confidavo in premessa, non
è stato facile seguire e decidere quale strada percorrere -:
innanzitutto la risoluzione unilaterale dal 1° settembre 2015 del
rapporto di lavoro dei tre dirigenti scolastici in possesso dei
previsti requisiti pensionistici avrebbe determinato la vacanza di
tre posti alla cui copertura non si sarebbe potuto provvedere
integralmente in quanto nella vigente graduatoria del concorso sono
presenti solamente due soggetti, due aspiranti idonei; l'esercizio
della facoltà di risoluzione unilaterale avrebbe pertanto
comportato la necessità di affidare un'istituzione scolastica a
reggenza per l'anno scolastico 2015-2016, con conseguenti
ripercussioni negative sulla gestione sia dell'istituzione affidata
a reggenza, sia sull'istituzione del dirigente incaricato della
reggenza e quindi una decisione in tal senso avrebbe determinato
quel pregiudizio alla funzionale erogazione dei servizi che la
disposizione normativa impone di evitare; ancora - e questo è un
fatto che, almeno per quel che mi riguarda, è stato particolarmente
determinante
-
la situazione di pregiudizio sarebbe
stata ulteriormente aggravata dal fatto che la legge di stabilità
per l'anno 2015 ha abrogato, a decorrere dal 1° settembre 2015,
l'istituto dell'esonero e del semi-esonero del docente per
l'esercizio delle funzioni vicarie. Infatti, in una situazione di
reggenza detto istituto assumeva significativa rilevanza nel
supporto dell'attività del dirigente scolastico, quindi questo
sicuramente era un problema oggettivo...sarebbe stato. È stata
inoltre considerata l'evoluzione delle cessazioni dal servizio dei
dirigenti scolastici...quindi anche con un'ottica di prospettiva
futura. Dal 1° settembre 2016, infatti, potrebbero cessare
volontariamente dal servizio altri due dirigenti scolastici che
matureranno i requisiti per l'accesso al pensionamento; il
verificarsi di tali ipotesi determinerebbe la vacanza di ulteriori
due posti di dirigente scolastico. In tale prospettiva l'esercizio
della facoltà di risoluzione unilaterale dal 1° settembre 2015 nei
confronti dei tre dirigenti scolastici, con effetti pregiudizievoli
già per l'anno scolastico 2015-2016, avrebbe arrecato ulteriore e
maggiore pregiudizio per l'anno successivo: quello 2016-2017.
L'esercizio della facoltà di risoluzione e la conseguente
assunzione di due nuovi dirigenti scolastici dall'anno scolastico
2015-2016 comporterebbe invero l'esaurimento della graduatoria
concorsuale e quindi la mancanza di una graduatoria utilizzabile
per la copertura dei due posti potenzialmente vacanti dal 1°
settembre 2016, i quali sarebbero da affidare anch'essi a reggenza,
quindi andrebbero a sommarsi all'altro. Nel passato invece la
Sovrintendenza ha esercitato la facoltà di risoluzione unilaterale
del rapporto, in quanto allora, conformemente alle direttive
ministeriali, lo scorrimento della graduatoria garantiva la
possibilità di coprire il totale numero dei posti resi vacanti
attraverso nuove assunzioni di dirigenti scolastici, senza la
necessità di ricorrere a reggenze e senza ingenerare disservizi
quindi conseguenti nelle scuole.
In buona sostanza, quindi nulla è cambiato in quanto al
criterio, semplicemente la Sovrintendenza si è trovata ad
affrontare situazioni tra di loro molto diverse proprio per i
motivi che le ho elencato. Io credo che però sia necessario e
imprescindibile un ragionamento profondo, un'analisi, perché
cogliamo anche l'occasione, quest'occasione per riconfermare ancora
una volta che noi crediamo nel principio che è stato portato avanti
negli anni e condividiamo quello che lei ha molto ben riassunto.
Crediamo - e lo diciamo in più occasioni e questa credo che sia
un'ottima occasione per ribadirlo - nel cosiddetto "Patto
generazionale", quindi questa potrà essere la strada che
percorreremo anche nel futuro, ovviamente dovremo fare...e vi
assicuro che la Sovrintendenza sta cercando di portare avanti tutte
quelle che sono le analisi anche oggettive di quali possano essere
le soluzioni migliori: per esempio, anche in merito al concorso,
anche quali siano i margini di operazione, i margini di movimento
che abbiamo rispetto alla normativa nazionale, proprio anche nel
settore dell'organizzazione di un concorso
ad hoc
. Credo
quindi che possiamo assumerci ufficialmente l'impegno di seguire,
di monitorare questa questione con la massima attenzione per poter
continuare a garantire quel giusto avvicendamento, quel giusto
cambio e quindi portare avanti quella che è stata la linea seguita
negli anni.
Presidente
- La parola al collega Donzel.
Donzel (PD-SIN.VDA)
- Grazie Presidente.
Grazie Assessore per la risposta che come, insomma, si è
percepito anche dal tono che lei ha usato, in alcuni punti non la
convinceva neppure troppo, insomma, non mi è sembrato molto
convincente il riferimento alla reggenza, che pare essere un
istituto che o non funziona, allora si fa di tutto in tutte le
scuole per cercare di risolvere il problema della reggenza, e
invece noi sappiamo che esistono scuole a reggenza permanente.
Allora, se la reggenza arreca grave danno all'istituzione
scolastica, forse un'Amministrazione dovrebbe chiedersi come mai in
Bassa Valle c'è questo disastro nella scuola secondaria di secondo
grado che, appunto, è legato alla questione della reggenza. Allora,
non mi si può venire a dire che la reggenza crea problemi di questo
tipo, lei dice, perché, allora, i genitori la prima cosa che fanno
vanno a vedere se nelle scuole c'è la reggenza, dicono: "mio figlio
qua non lo iscrivo più". Non si può rispondere così, eh! Non
funziona! La reggenza è una cosa che deve funzionare come
esattamente un altro istituto, perché altrimenti...allora sì qui
apriamo una discussione sulla scuola della Valle d'Aosta che
diventa un vero problema.
Secondariamente non mi si risponde in modo chiaro sul fatto
che...lei dice:
"ma comunque nel 2016 vanno di fatto in pensione
i due"
. Appunto, si esaurisce la graduatoria! Tanto valeva
farla esaurire quest'anno e mettersi già in campo con un concorso
che ci crea...nella condizione di arrivare magari a ridosso del
2016 con delle risposte! In futuro avremo bisogno di nuovi
dirigenti scolastici, semplicemente però abbiamo fatto una scelta
miope che ha penalizzato alcune persone ad oggi, perché se io fossi
in una graduatoria, direi: perché devo aspettare due anni per
diventare dirigente scolastico? Perché l'Amministrazione ha deciso
che le reggenze non vanno bene. Davvero? Allora perché ci sono
delle reggenze permanenti in Valle d'Aosta? C'è qualcosa che non
funziona in questo ragionamento che lei ha messo in piedi, non
funziona ed è, secondo me, come scenario di sfondo sbagliato il
principio che...fra l'altro, precisiamo: il pensionamento d'ufficio
di persone assolutamente capaci nel fare il dirigente...non c'è
quindi nessuna questione personale, non c'è niente di tutto questo,
semplicemente in passato due sono stati spediti a casa, oggi che
toccava dire ad altre due persone e aprire degli spazi...perché ci
sono due persone in graduatoria per coprire quei posti! Si dice:
"no, non mi conviene coprirli perché un altr'anno avrei di nuovo
bisogno di loro"
. Allora, gli nego il diritto di diventare
dirigente scolastico? Non sta in piedi! Io l'ho provata a guardare
da tutte le parti, la cosa che è stata messa in piedi non ha una
giustificazione sufficiente. Sì, si può anche non disporre il
pensionamento d'ufficio, ma si fa un grave danno alle persone che
sono in graduatoria; si fa un grave danno al fatto che non si
attivano da subito le procedure per attivare un concorso per nuovi
dirigenti e quindi si penalizza tutta una categoria di insegnanti
che giustamente ha come... La maggior parte degli insegnanti non
aspira a fare il dirigente, questo glielo garantisco, però dentro
quel corpo insegnanti c'è una percentuale che ha come un'unica
chance
di sviluppo di carriera quella. Dirgli: "aspetta
ancora due anni" per molti di loro vuol dire alle volte negargli
completamente la possibilità di accedere mai ad una procedura di
questo tipo, lo ritengo profondamente sbagliato.
Presidente
- Grazie collega. Punto 20 all'ordine del
giorno.
