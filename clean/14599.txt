Classificazione
PARTECIPAZIONE E INIZIATIVA POPOLARE
Referendum e iniziativa popolare
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1017 del 23 novembre 1994 - Resoconto
SEDUTA ANTIMERIDIANA DEL 23 NOVEMBRE 1994
OGGETTO N. 1017/X Presa d'atto della petizione per
l'eliminazione del traffico automobilistico dalla Piazza Arco
d'Augusto della città di Aosta.
Petizione popolare I sottoscritti cittadini
Accertato che da un'indagine effettuata dal Comune di Aosta si è
potuto rilevare che oltre tredicimila autovetture transitano
quotidianamente intorno all'Arco di Augusto, uno tra i più insigni
monumenti romani della Città;
Considerato che il grave inquinamento atmosferico, acustico e
forse meccanico costituisce una seria minaccia alla stabilità e
all'integrità dei materiali lapidei del citato monumento;
Constatato che una simile situazione non può ulteriormente
perpetuarsi nel tempo, se non a prezzo di pregiudicare l'esistenza
stessa di una testimonianza dal valore archeologico
inestimabile;
Constatato inoltre che una soluzione viabile che consenta
l'eliminazione del traffico automobilistico intorno all'Arco
d'Augusto necessita, sia per il rispetto delle competenze vuoi per
l'impegno finanziario richiesto da un intervento del genere,
un'azione congiunta e sollecita del Comune di Aosta e
dell'Amministrazione regionale;
Rilevato che in via transitoria può comunque essere attuata, in
tempi brevissimi, una soluzione volta almeno ad attenuare l'attuale
situazione di pericolosità, convogliando il flusso automobilistico
in entrata ed uscita esclusivamente lungo Viale F. Chabod e
deviando invece tutto il traffico proveniente da e per Via Torino
lungo Via Garibaldi, con utilizzo infine di Via Clavalité, di Via
Caduti del Lavoro e di Corso Ivrea per l'eventuale rientro in
Città;
Acclarato che in una simile prospettiva si conseguirebbe il
risultato di rendere pedonabile, pressoché per intero, la Piazza
Arco d'Augusto (a condizione però di spostare l'entrata e l'uscita
del parcheggio dell'omonima Piazza in Viale F. Chabod) con il
traffico automobilistico che verrebbe quindi a lambire
csclusivamente il lato Nord-Est dell'Arco d'Augusto anziché
circondarlo completamente, come succede allo stato attuale delle
cose.
Visti gli articoli 35 e 36 del regolamcnto del Consiglio
regionale
Inoltrano
al Consiglio Comunale di Aosta e al Consiglio regionale della
Valle d'Aosta la presente petizione volta a conseguire una
tempestiva azione dei due Enti per avviare a concreta soluzione i
seguenti problemi:
a) l'eliminazione totale del traffico automobilistico dalla
Piazza Arco d'Augusto, con la conseguente pedonalizzazione
dell'intero sito;
b) l'individuazione e la realizzazione immediata di una
soluzione alternativa che consenta, anche in via provvisoria e
secondo le indicazioni fornite nella premessa della presente
petizione, di isolare almeno parzialmente e quindi di valorizzare,
sotto il profilo della fruibilità, la presenza di un monumento
divenuto il simbolo stesso del Capoluogo regionale, ora invece
oltraggiato, mortificato e minacciato ogni giorno dal passaggio di
un numero abnorme di autovetture.
Seguono le firme di 3527 cittadini
Presidente Allegata all'oggetto c'è una relazione a firma dei
due Presidenti della V e della III Commissione. C'è inoltre una
nota inviata dall'Assessore Riccarand. Qualcuno chiede la parola?
Ha chiesto la parola il Consigliere Marguerettaz.
Marguerettaz (PpVA) Semplicemente due osservazioni molto brevi.
La prima, riguarda la relazione della Commissione di cui faccio
parte, vale a dire la quinta, anche se in questo caso è stata
concordata insieme alla terza.
Discutemmo all'epoca di questa relazione e, mentre ho notato che
una mia osservazione è stata accolta, là dove si diceva che
riguardo allo svincolo della strada regionale di Roisan con la
circonvallazione, per intenderci, il problema non era ancora stato
risolto, l'altra osservazione invece non è stata accolta. Avevamo
discusso in sede di commissione su quanto è scritto in questa
relazione, precisamente dove si dice: "Nel corso dell'audizione è
emerso che il degrado dell'Arco d'Augusto è causato non solo dal
traffico automobilistico che provoca inquinamento atmosferico e
vibrazioni dannose per la stabilità del monumento, ma anche da
altri fattori quali la sua esposizione al sole, eccetera". Ricordo
che nel corso dell'udienza, alla quale parteciparono quelli che
sono stati i propositori di questa petizione, un ingegnere dei
lavori pubblici e i Sovrintendenti alle Belle Arti, venne fuori
proprio da parte del dottor Perinetti che lo stato dell'Arco
d'Augusto non era tale da presentare preoccupazione. Ricordo che
l'unica cosa di cui parlò il dottor Perinetti fu la presenza di
queste muffe a nord dell'Arco d'Augusto, che lo stesso tecnico
vedeva come normali. Fu una cosa abbastanza strana il fatto che
queste sue affermazioni spiazzarono tutti i membri della
commissione, convinti, come ognuno di noi era convinto, che il
grosso traffico automobilistico intorno all'Arco d'Augusto
provocasse seri danni alla struttura. Perinetti in quell'occasione
disse che non era vero; questo credo valga la pena di ricordarlo
perché se non sono io che ho travisato il senso delle parole del
dottor Perinetti, a me era parso di intendere così.
Un'osservazione per quanto riguarda l'allegata proposta, sulla
quale non entro nel merito, perché è una legittima proposizione di
cittadini della città di Aosta, volevo farla sulla lettera
dell'Assessore Riccarand che scrive il 13 luglio al Sindaco e
all'Assessore all'ambiente della città di Aosta. Da questa lettera
si capisce proprio tutta l'esigenza che l'Assessore Riccarand
esprimeva poc'anzi quando, rispondendo alla mia interpellanza,
denunciava la necessità di una correlazione più stretta fra Regione
e Comune nel settore delle iniziative a tutela dell'ambiente, e in
un certo senso spronava il Comune di Aosta ad una maggiore
attenzione. Davvero ce n'è bisogno, perché in questa lettera lei
giustamente, Assessore, dice che la realizzazione di nuovi
parcheggi a corona dell'area centrale vanificherebbe ogni serio
proposito, eccetera; cioè, se dobbiamo fare dei parcheggi nella
città di Aosta, li facciamo alla periferia.
Lettera del 13 luglio: proprio durante quell'audizione, alla
quale partecipava anche l'Assessore Cortese, no... non era la
stessa, faccio confusione, era quella inerente alla
ristrutturazione del cinema Splendor; in quell'audizione, ad una
mia obiezione sulla carenza di parcheggi in quell'area, l'Assessore
Cortese rispose che eventualmente c'era a disposizione l'area a sud
di via Festaz, prospicente l'Ospizio di carità, dove si poteva
benissimo realizzare un bel parcheggio per soddisfare le necessità
dello Splendor. Questo è un piccolo aneddoto che dimostra come
sulla politica ambientale di salvaguardia urbanistica, in
particolare della città di Aosta, ci sia davvero ancora molto da
fare.
Presidente Ha chiesto la parola il Consigliere Borre.
Borre (UV) Quello che dice il Consigliere Marguerettaz non è
tutto vero, ma forse non abbiamo capito fino in fondo perché
Perinetti ha detto che era vero che in parte il degrado dell'Arco
era dovuto anche ai fumi dei camini, al riscaldamento, e in parte
alle macchine.
Comunque, quello che mi preme sottolineare è che la Regione
giustamente deve fare la sua parte là dove è competente, lasciando
al Comune di fare la sua parte di competenza. La Regione, se
intende veramente dare un grosso contributo alla viabilità
dell'Arco d'Augusto, dovrebbe riprendere in mano, in tempi veloci,
il progetto di svincolo della strada regionale di Roisan; quindi
tutto il traffico che oggi passa sul ponte di pietra e attraversa
il borgo del ponte di pietra per andare al Beauregard, Roisan e
Valpelline, verrebbe tolto diminuendo di un bel po' il passaggio e
quindi l'inquinamento di quella zona.
Le altre soluzioni il Comune di Aosta sta studiandole sulla
viabilità, sta attuando il piano regolatore, quindi credo che la
risposta verrà data dal comune stesso. Mentre per quanto è la
lettera allegata dall'Assessore al Comune per il tratto urbano
Quart-Sarre, penso che interverrò nel momento in cui si parla del
bacino di traffico, nella delibera che seguirà.
Presidente Ha chiesto la parola il Consigliere Parisi.
Parisi (VAP) La problematica sollevata dalla petizione è
sicuramente di grande attualità, non coinvolge soltanto i
firmatari, ma l'intera comunità valdostana. Ormai è da molto tempo
che si discute di inquinamento atmosferico; purtroppo tutto è
sempre rimasto a livello di buone intenzioni.
In tempi diversi si è cercato di porre dei rimedi tampone, senza
affrontare la problematica con un progetto organico, stabilendo
anche dei tempi tecnici per la sua realizzazione.
In passato sono stati effettuati degli studi sui bacini di
traffico, sono state individuate aree per realizzare dei parcheggi,
che prevedevano l'eliminazione del traffico nel centro storico e
quindi dei parcheggi (vedi ad esempio legge "Tognoli"); cioè sono
state fatte una serie di proposte, ma alla fine il tutto è rimasto
così come lo vediamo attualmente.
Credo che sia mancata, in passato, una grande volontà politica
per un reale cambiamento nel modo di pensare e nel modo di
programmare il futuro non solo di Aosta ma dell'intera nostra
regione. Ritengo che questo sia dovuto ad una poca cultura e ad una
mancanza di presa di coscienza sull'importanza storico-culturale
che rivestono i monumenti presenti sul nostro territorio. É da
sempre che si parla di degrado, di inquinamento, ma poi non si fa
nulla per porre i rimedi, e il risultato non certo edificante è
quello emerso dalle indagini della Legambiente. Se non si prende
coscienza dell'importanza di questi monumenti, finirà che la Valle
d'Aosta verrà esclusa anche dagli itinerari turistici
internazionali, perché sicuramente quello che sarà l'effetto
esterno non sarà di una regione che vive in un paradiso terrestre,
ma di una regione che è molto più inquinata delle altre regioni
italiane.
Quindi, a prescindere da quello che è il problema specifico,
riguardo al quale credo sia indispensabile e importante intervenire
perché anche a livello culturale può essere fonte di una grande
attrazione turistica (ci siamo dimenticati infatti che il turismo
culturale di cui tanto si parla, poi alla fine non viene
reclamizzato nella giusta dimensione), il problema
dell'inquinamento è un problema che va affrontato nella sua
globalità e sicuramente non sarà un problema che richiederà solo
l'intervento del Comune di Aosta, perché il Comune di Aosta può
intervenire da parte sua per quello che è il suo territorio. Però
la petizione va al di là della salvaguardia dell'Arco d'Augusto,
nel senso che vuole sollevare un problema molto più generale su
quella che è, come dicevo prima, l'importanza dei monumenti nella
città di Aosta e sull'intero territorio della nostra regione.
Quindi, preso atto che comunque il problema riguarda il Comune di
Aosta per la definizione dei bacini di traffico e gli interventi
per eliminare l'inquinamento sul proprio territorio, ripeto che è
un problema che va concordato anche con quelli che sono gli
interventi regionali.
Come commissione abbiamo fatto alcune proposte; ci auguriamo che
le stesse vengano recepite e che si trovi anche un tavolo di
confronto con gli enti locali, per definire una volta per tutte
quelli che sono gli interventi da effettuare sull'intero
territorio.
Presidente Ha chiesto la parola il Consigliere Chiarello.
Chiarello (RC) Ho ascoltato l'intervento di Marguerettaz, ma non
penso che ai promotori di questa petizione interessasse solo l'Arco
d'Augusto, voglio dire che hanno messo l'Arco d'Augusto solo per
fare più scalpore, ma a loro interessavano i monumenti di Aosta e
soprattutto la vivibilità della città di Aosta, cioè la vivibilità
della gente. Possiamo fare dei grossi discorsi, dei proclami,
parlare per delle ore; secondo me invece la Regione, per quel che
le compete, deve cercare di risolvere giorno per giorno i
problemi.
Sono d'accordo con Borre, ne avevamo discusso in commissione, ci
sono delle cose che si possono fare subito; c'è l'allacciamento
alla strada di Porossan che darebbe uno sfogo ad un alto numero di
automobilisti e toglierebbe dalla circonvallazione dell'Arco
d'Augusto diverse auto. Ripeto, non è solo l'Arco d'Augusto, ci
sono anche gli altri monumenti. A me piacciono i monumenti, però
pensiamo tante volte alla gente che vive in una città così
inquinata, cerchiamo di fare tutto il possibile perché sia sempre
meno inquinata e sempre più abbordabile dai turisti.
Quello che ha detto Marguerettaz sul cinema Splendor è un
discorso che è venuto fuori in commissione; effettivamente qualche
commissario si era posto il problema dell'opportunità di creare nel
centro di Aosta - a proposito del quale, è vero, c'è la discussione
se far morire il centro o se rivitalizzarlo - strutture che abbiano
5-600 posti nelle due sale nel centro di Aosta. Questo prevederebbe
dei parcheggi, è vero che le riunioni si fanno alla sera e tanti
parcheggi sono liberi, ma vorrebbe dire che anche alla sera Aosta
sarebbe riempita di auto per accedere a questi luoghi. É una
discussione veramente su cosa vogliamo fare in questa città.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Voglio intervenire in questa discussione, in quanto
secondo me c'è un fatto che deve essere evidenziato. Pur
concordando indubbiamente che il traffico in Aosta porta, come
tanti altri fattori, ad una situazione di degenerazione del tessuto
di cui sono composti, quindi sulla pietra, questi monumenti come
l'Arco d'Augusto ed altri, non è l'unico fattore. Anzi forse, e
proprio questo va sottolineato in misura determinante, non è quello
che opera maggiormente, perché ci sono fattori tipo il
riscaldamento, gli olii pesanti da riscaldamento, che indubbiamente
fanno una opera di degrado notevolmente maggiore, arrecano un danno
notevolmente maggiore, e a testimonianza di questo sta il fatto che
il Teatro Romano è quello più malmesso, è il monumento di Aosta su
cui dobbiamo intervenire per primo, per cercare di porre dei rimedi
al degrado in cui si trova. Ci sono le Porte Praetoriane e poi c'è
l'Arco d'Augusto, il quale si trova in una situazione non peggiore
degli altri due, anzi migliore di quella in cui si trovano sia il
Teatro Romano che le Porte Praetoriane.
Quindi il discorso del traffico è indubbiamente un qualcosa che
può servire, ma non è la causa principale del degrado dell'Arco
d'Augusto. Questo penso sia bene ribadirlo, perché non vorrei che
in questo contesto venisse preso questo come pretesto per un
discorso diverso, che va comunque affrontato, ma in un altro
contesto: con il Comune di Aosta, con una viabilità alternativa,
con la possibilità di creare un attraversamento nord-sud della
città, eventualmente potrebbe essere visto anche un attraversamento
sotterraneo del Comune di Aosta.
Ci sono fattori d'inquinamento portati dall'uomo, ci sono
fattori d'inquinamento dovuti alla situazione climatica; come è già
stato rilevato in commissione da parte del Sovrintendente ai beni
culturali, vi sono situazioni che vengono a crearsi a seguito alle
muffe che si formano nella parte nord, e la muffa è portatrice di
microfessurazioni che poi si trasmettono all'interno e che creano
il degrado della struttura.
Quindi la situazione climatica che ad Aosta è venuta a
determinarsi in questo periodo, probabilmente a seguito
dell'inquinamento complessivo di tutta la nostra atmosfera, ha
accelerato questo tipo di processo, però non è sicuramente soltanto
questo fattore il responsabile, e credo che questo aspetto debba
essere messo in risalto altrimenti rischiamo di deviare il vero
problema e di non riuscire a capire il problema dei monumenti di
Aosta, perché il problema dei monumenti di Aosta non è solo questo.
Ci tenevo a ribadirlo e su questo credo valga la pena fare un
piccolo ragionamento.
Presidente Ha chiesto la parola il Consigliere Squarzino
Secondina.
Squarzino (VA) Riprendo probabilmente cose già dette da altri,
ma mi sembra giusto anche puntualizzare alcune osservazioni che
sono già presenti nel rapporto che le commissioni hanno fatto.
Vorrei sottolineare il fatto positivo che dei cittadini si siano
mobilitati, dimostrando la cura e l'interesse per questa città, per
i suoi monumenti, per i suoi tesori. Credo che il messaggio che
emerge, al di là della richiesta della petizione, sia proprio la
richiesta che la Regione, in questo caso l'Assessorato al turismo,
si attivi insieme al Comune di Aosta, perché questi monumenti siano
curati, siano tutelati, siano liberati da quello che impedisce al
fruitore di goderseli tranquillamente, in modo che diventino
veramente accessibili. Lo so che è un altro piano, ma sotto questa
petizione c'è questa esigenza forte a cui noi come Regione non
possiamo non dare una risposta, perché c'è effettivamente
l'esigenza che questi monumenti siano resi fruibili.
Da qui il discorso delle zone pedonali, il discorso anche di
itinerari ben scelti, di ripristino di ambienti in cui non sia solo
l'asfalto. Ad esempio, nella piazzetta di Sant'Orso, l'asfalto è
veramente ciò che è più contrario a tutti i beni architettonici
presenti in quel sito. Chiudo la parentesi per dire che emerge da
questa petizione una richiesta di valorizzare i beni culturali.
I vari aspetti presentati oggi, qui, sono presenti nel rapporto,
nel senso che qui si dice chiaramente che sono interventi su più
livelli che vanno assunti, interventi a livello di viabilità ma
anche interventi a livello proprio di utilizzo di olii
combustibili, proprio perché sono i due grandi settori da cui
provengono fattori di degrado per i monumenti. Credo che proprio il
piano di bacino di traffico ed anche le proposte che vengono fatte
siano una risposta ad una parte delle cause che sono all'origine
del degrado dei monumenti.
Presidente Credo di poter concludere la discussione su questo
oggetto, ricordando che nella relazione dei due Presidenti delle
commissioni ci sono indicazioni che vanno nella direzione richiesta
dalla petizione, ancorchè, se tutti concordano sull'obiettivo di
eliminare il traffico, non tutti condividono la soluzione
provvisoria proposta, proprio perché ogni cambiamento dei flussi di
viabilità, come è scritto nella relazione, se non valutato
attentamente può determinare intasamenti al traffico cittadino. Ci
sono le condizioni per poter operare in proposito.
Presidente Il Consiglio prende atto della petizione e della
documentazione ad essa relativa.
