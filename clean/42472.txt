Classificazione
ASSISTENZA SANITARIA E OSPEDALIERA



Oggetto del Consiglio n. 46 del 4 novembre 2020 - Resoconto
OGGETTO N. 46/XVI - Interpellanza: "Piano di interventi per
l'individuazione di strutture per pazienti Covid
dimissibili".
Bertin (Presidente) -
Passiamo al punto n. 30 dell'ordine
del giorno. Per l'illustrazione, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
Con questa interpellanza noi
chiediamo se sia intenzione del Governo di organizzare un piano di
interventi volti a individuare strutture, in particolare strutture
alberghiere, da utilizzare per ospitare i pazienti Covid
dimissibili ma che non possono tornare presso la propria abitazione
o in microcomunità.
Presidente -
Per il Governo, risponde l'assessore
Barmasse.
Barmasse (UV) -
Con riferimento all'oggetto
dell'interpellanza, informo che, in considerazione dell'elevato
numero dei contagi e delle ospedalizzazioni, sono in corso di
valutazione modalità di assistenza ai malati di Covid non gravi,
alternative all'ospedale. Com'è noto, una collaborazione in tal
senso è già attiva con l'Isav di Saint-Pierre per un totale di 35
posti letto e in questi giorni sono al vaglio della Giunta
regionale soluzioni per alleggerire il carico ospedaliero tra cui
ulteriori rapporti con l'Isav; in particolare con la DGR n. 1114 in
data 2 novembre 2020 si sono previsti gli interventi previsti in
capo all'Azienda USL della Valle d'Aosta dal combinato disposto dei
commi 2 e 3 dell'articolo 1 decreto-legge 19 maggio 2020 n. 34,
secondo i quali: per far fronte a improrogabili esigenze connesse
alla gestione dell'isolamento dei contagi da SARS-CoV-2, le Regioni
possono stipulare contratti di locazione di strutture alberghiere
ovvero di immobili aventi analoghe caratteristiche di idoneità... e
che le aziende sanitarie possono implementare presso tali strutture
attività di assistenza domiciliare integrata o equivalenti
garantendo adeguato supporto sanitario per il monitoraggio e
l'assistenza dei pazienti. Possono essere effettuati in accordo con
gli enti gestori anche presso le strutture residenziali per anziani
in regione, tant'è vero che una delle attività che stiamo cercando
di fare, lo sapete perché è di dominio comune, è cercare di
utilizzare la struttura di Variney per poter mettere dei pazienti
Covid positivi; questo ovviamente va a tutela non solamente di
questi pazienti ma anche dei pazienti di tutte le microcomunità, ma
per poter portare appunto al di fuori dell'ospedale dei pazienti
che sono pazienti apparentemente guariti ma che necessitano ancora
di assistenza sanitaria, sono in corso inoltre delle trattative
anche presso strutture alberghiere per cercare dei posti dove poter
mettere a questo punto non tanto pazienti ma diciamo persone
positive che hanno dei problemi di rientro presso il proprio
domicilio.
Presidente -
Per la replica, la parola alla consigliera
Spelgatti.
Spelgatti (LEGA VDA) -
Sì, era proprio questo il punto a
cui volevo arrivare: volevo arrivare proprio in realtà al DL n.
34/2020 perché già a maggio era stato stabilito che ci fossero
delle risorse per poter utilizzare e fare degli accordi con degli
hotel per i pazienti che siano ovviamente non in situazioni gravi
ma che stiano piuttosto bene per poter essere dimessi quando non
possono rientrare a casa. Ci sono le risorse, questa è una formula
che è stata adottata già da altre Regioni con assoluta
soddisfazione. Non avevo visto ancora una soluzione di questo tipo
sui giornali come possibile e come ipotesi di lavoro concreto, pur
essendo già stata stabilita nel DL a maggio. Direi che questa
sarebbe una soluzione che aiuterebbe anche l'economia e potrebbe
quindi essere assolutamente utile.
Il discorso di Variney è tutto un capitolo a parte perché il
fatto di spostare gli anziani da Variney ha delle controindicazioni
terribili per la vita degli anziani. Io quindi mi auguro che invece
da questa soluzione si possa in qualche maniera tornare indietro e
trovare altre soluzioni alternative. In ogni caso comunque il punto
a cui volevo arrivare è: avete intenzione sì o no di attivare
questo comma dell'articolo 1, il comma 2 del DL 34/2020 quindi
andare in quella direzione? Adesso lei mi sta dicendo di sì,
vedremo quello che verrà fatto.
