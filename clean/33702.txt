Classificazione
ASSISTENZA SOCIALE
Assistenza socio-sanitaria
FORMAZIONE PROFESSIONALE



Oggetto del Consiglio n. 1790 del 4 maggio 2011 - Resoconto
OGGETTO N. 1790/XIII - Interpellanza: "Predisposizione di un
piano operativo per la formazione e la qualificazione professionale
degli assistenti personali operanti in Valle d'Aosta".
Interpellanza
Richiamata la deliberazione della Giunta regionale n. 2836
del 22 ottobre 2010 concernente "l'istituzione di un elenco aperto
degli assistenti personali operanti in Valle d'Aosta e del
procedimento di certificazione delle competenze";
Richiamata inoltre la deliberazione della Giunta regionale n.
3572 del 17 dicembre 2010 che definisce, attraverso un Accordo di
programma con il Ministero del lavoro e delle politiche sociali,
della durata di 18 mesi, "la realizzazione di un sistema integrato
di azioni finalizzate alla qualificazione dei servizi di cura e di
assistenza alla persona, all'erogazione di servizi
socio-assistenziali domiciliari da parte dei lavoratori immigrati,
all'attivazione di percorsi di formazione e qualificazione
professionale degli operatori del settore e alla promozione di
misure di contrasto al lavoro sommerso";
Evidenziato che, a partire dal 2014, la fruizione dei
contributi economici oggi concessi alle famiglie a favore delle
cosiddette badanti sarà subordinata all'utilizzo, in maniera
esclusiva, di assistenti personali iscritti all'elenco regionale
sopra richiamato;
Sottolineato che, a seguito dell'istituzione dell'elenco
regionale, per un corretto e trasparente passaggio da una procedura
burocratica ad un'altra per l'ottenimento dei contributi economici
è necessaria, oltre all'attivazione di specifici corsi di
formazione, una semplice ma efficace e mirata campagna di
comunicazione e di informazione;
il sottoscritto Consigliere regionale
Interpella
l'Assessore competente per conoscere gli intendimenti, le
tempistiche e le azioni che il governo regionale intende mettere in
atto per la definizione di un piano operativo capace di dare corso
alle deliberazioni della Giunta regionale sopra citate.
F.to: Rigo
Presidente
- La parola al Consigliere Segretario
Rigo.
Rigo (PD)
- I dati demografici che abbiamo a disposizione
e che abbiamo illustrato in questi anni in Consiglio ci offrono la
fotografia di una popolazione, italiana e valdostana, che non solo
invecchia, ma che si trasforma e si riduce progressivamente a causa
del declino della fertilità e del tasso di natalità. L'impegno
della politica deve essere quindi quello di trovare nuove strade,
perché quello che si chiama "il grande mondo degli anziani" che si
profila davanti a noi possa essere analizzato in modo specifico,
cercando di sezionarne i vari aspetti ed offrendo per ciascuno
tentativi di risposta.
La nostra regione, in questo senso, ha forti e consolidate
tradizioni di innovazione delle tradizionali forme di assistenza e,
spesso, la società, anche quella valdostana, ha la capacità di
darsi delle risposte prima ancora della politica e
dell'amministrazione pubblica, aprendo prospettive nuove, una per
tutte: le badanti. Badanti che ormai, da anni, rappresentano una
risposta concreta alle mille difficoltà che le famiglie incontrano
quotidianamente nell'assistenza di una persona non
autosufficiente.
L'attuale rilevante spesa sociale del bilancio regionale è
divorata dall'assistenza ai grandi anziani e dalle pensioni di
invalidità, assistenza e pensioni che insieme costituiscono più del
70 percento della spesa sociale del nostro bilancio; alle restanti
voci di spesa va molto poco. Se pensiamo agli effetti a lungo
termine che avranno l'invecchiamento progressivo della popolazione
e l'incremento della spesa sanitaria e sociale, inevitabile per
l'aumento della speranza di vita, ci rendiamo conto che questo
modello di welfare dovrà sempre più fare i conti con la
sostenibilità finanziaria. Una persona anziana ospite di una
microcomunità costa mediamente da 4.500 a 5.500 euro al mese e il
contributo regionale si aggira attorno a 2.500-3.000 euro; una
persona anziana assistita con la legge regionale che disciplina il
contributo alle badanti costa mediamente alla Regione da 600 a 900
euro al mese, a seconda del reddito familiare, con una soglia
massima di 1.200 euro. Non voglio paragonare semplicisticamente i
due interventi, ma voglio evidenziare che, attraverso l'innovazione
ed il confronto con altre realtà, abbiamo potuto rispondere in
maniera diversa e con minori risorse finanziarie alla richiesta di
oltre 350 persone non autosufficienti, le quali, pur avendone il
diritto, hanno optato per il contributo per la badante, scegliendo
l'assistenza al proprio domicilio invece di una richiesta per
l'inserimento in una struttura residenziale.
Qualità della spesa pubblica vuol dire modernizzazione,
integrazione, coordinamento nell'erogazione dei servizi, quindi
integrazione sociosanitaria tramite la conversione del sistema
sanitario nel senso di una presa in carico attuata con la
continuità dell'assistenza. Questo significa un grande
investimento, anche in questo settore, anche culturale, e
l'operazione portata avanti in questi anni dalla Regione, che è
alla base della nostra interpellanza, va a nostro avviso nella
direzione giusta. Proprio per questo, e quindi le interpellanze non
sono sempre contro, proprio perché siamo interessati alla
realizzazione del progetto relativo all'elenco regionale degli
assistenti personali che chiamavo erroneamente "badanti" perché
viene più facile, abbiamo presentato questa iniziativa. Pochi
giorni dopo, però, abbiamo letto la rassegna stampa relativa alla
presentazione del progetto da parte dell'Assessorato, lo scorso 27
aprile, un valido progetto che deve essere supportato da
un'altrettanta valida operazione culturale.
L'istituzione dell'elenco regionale è accompagnato da un accordo
fra la Regione e il Ministero del Lavoro, deliberazione della
Giunta n. 3572/2010. Vorrei leggere il primo comma dell'articolo 2
dell'accordo perché, in poche righe, è delineato bene il futuro
cammino del processo d'integrazione in materia di servizi alla
persona. Cito:
"Il presente accordo ha per oggetto la
realizzazione di un sistema integrato di azioni finalizzate alla
qualificazione dei servizi di cura e di assistenza alla persona,
all'erogazione di servizi socioassistenziali domiciliari da parte
di lavoratori immigrati, all'attivazione di percorsi di formazione
e qualificazione professionale degli operatori del settore ed alla
promozione di misure di contrasto al lavoro sommerso"
. In sei
punti sono poi delineate le finalità del programma. Ecco perché ho
parlato di "operazione culturale": perché il progetto e l'accordo
vanno ben al di là di una semplice istituzione di un elenco
regionale di nomi. Questo è il sentimento e la preoccupazione con
cui abbiamo scritto l'interpellanza e ascoltiamo interessati la
risposta dell'Assessore perché crediamo in questa operazione
culturale, che non è solo nei confronti delle famiglie, ma anche in
parte dei servizi sanitari.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Ringrazio il Consigliere Rigo per aver portato all'attenzione
del Consiglio questo tema, che è un po' collegato all'interpellanza
del Consiglio scorso sull'assistenza economica e sui contributi
alle famiglie, perché rientra nell'ottica di quella progettazione
che abbiamo di promuovere la domiciliarità degli anziani laddove è
possibile. Verranno quindi favorite le famiglie che decideranno di
aderire a queste iniziative e possono farsi carico di questa azione
importante e quindi è giusto illustrare questo percorso che - come
ha detto il Consigliere Rigo - è già partito con la delibera dello
scorso anno, e che adesso porterà alla formazione dell'elenco delle
assistenti personali.
Come premessa la Giunta regionale, con delibera n. 142/2008, ha
approvato il profilo professionale e lo standard formativo relativo
all'assistente personale, e ha previsto un protocollo d'intesa
della durata di tre anni per la definizione degli interventi volti
alla qualificazione del lavoro di cura dell'assistente personale
nel quadro delle politiche dei servizi alla famiglia. Ricordo che
questo profilo professionale era stato condiviso da tutti gli
attori, sindacati, patronati, e ci sembrava giusto ricordarlo,
perché è stato frutto di un tavolo di concertazione. Il tavolo di
lavoro interistituzionale, riunitosi nel 2009 e 2010, previsto dal
protocollo sopracitato, ha affrontato aspetti legati alla
definizione di un elenco unico regionale della formazione, delle
procedure di certificazione delle competenze e del piano
d'informazione e diffusione, giungendo alla definizione degli
aspetti confluiti nella delibera citata dal Consigliere Rigo del 22
ottobre 2010.
Nel corso del 2010 si è realizzato un percorso sperimentale di
formazione rivolto a 18 assistenti personali, di cui 15 hanno poi
terminato il percorso e superato le prove relative alla
certificazione in tutte le competenze, in capo al profilo
professionale dell'assistente personale. In data 26 aprile sono
stati consegnati gli attestati di profitto con la dichiarazione
delle relative competenze certificate: questo corso ha
rappresentato un corso pilota per sperimentare le materie e
l'organizzazione del corso che dura, di norma, quattro mesi.
Dall'esito della formazione sperimentale, e sulla base della
necessità di avviare l'istituzione dell'elenco, sono state avviate
le procedure per avvalersi dei finanziamenti del Fondo sociale
europeo, 630.000 euro - fondo che finanzia questo corso per formare
gli assistenti personali - necessari per avviare una gara d'appalto
per la realizzazione di un triennio di 12 corsi di formazione
rivolti a circa 300 assistenti personali, nonché per attivare le
misure di sostegno alla frequenza ai corsi e le commissioni per il
rilascio delle certificazioni di competenza tramite i fondi messi a
disposizione del Ministero del Lavoro e delle politiche sociali. Si
è inoltre proceduto alla predisposizione di un piano di
comunicazione avvalendosi della realizzazione di
dépliant
informativi anche multilingui. In data 27 aprile si è tenuta la
conferenza stampa in merito all'elenco unico regionale con il
conseguente programma: sono stati programmati tre incontri sul
territorio regionale, il 9 maggio a Verrès, alle ore 18, sala
Bonomi; il 17 maggio, ore 18, alla Biblioteca regionale di Aosta;
il 24 maggio, ore 18, presso la sala Poliambulatorio di Morgex.
Venendo alla domanda posta dall'interpellanza,
"le
tempistiche e le azioni"
, nel corso del mese di maggio 2011 è
prevista la definitiva predisposizione della modulistica necessaria
per l'iscrizione all'elenco e dei flussi da percorrere per gli
adempimenti connessi. Sarà predisposto un sistema sviluppato di
Microsoft Access
per la temporanea raccolta dei dati
contenuti nelle domande d'iscrizione, in attesa della realizzazione
di un sistema informativo regionale per la gestione dell'elenco.
Sono stati programmati e saranno realizzati incontri informativi,
sia con interlocutori privilegiati che forniranno un sostegno alla
compilazione della domanda, sono patronati INCA, EPACA, ACLI, INAS,
ITAL, Centro comunale immigrati extracomunitari, Centro solidarietà
della Valle d'Aosta, insieme a rappresentanti di associazioni
interessate quali
Uniendo Raices
e
Vento dell'Est
nelle giornate del 10 e 11 maggio, sia con la popolazione in tre
sedi differenti, che ho citato prima.
Sono stati realizzati nel mese di aprile - e proseguiranno per
approfondimenti - incontri con i centri per l'impiego e
l'orientamento, per la definizione della procedura di messa in
trasparenza dei requisiti richiesti per accedere al procedimento di
certificazione; tutto ciò con una progressiva distribuzione del
materiale informativo presso gli interlocutori sopracitati, nonché
nelle sedi di tutti i Comuni e delle Comunità montane, nei luoghi
di maggiore affluenza dei soggetti potenzialmente interessati (sedi
dei distretti sociosanitari). Nel trimestre giugno-settembre 2011
sarà avviata la procedura di gara per l'affidamento dei corsi di
formazione rivolti alle assistenti personali, distribuiti su 12
gruppi, a cui potranno aggiungersi, in qualità di uditori, un
numero ridotto di assistenti personali da coinvolgere su singole
unità formative. Mi riferisco qui al fatto che teniamo in
considerazione già dei corsi di formazione che sono stati fatti in
passato come punteggio da aggiungere, nel momento in cui ci siano
già stati dei percorsi di formazione; naturalmente questi percorsi
di formazione vengono considerati validi e si permette la frequenza
solo in parte del periodo che è stato predisposto: questi sono
aspetti che sono in corso di definizione. I corsi dovranno essere
realizzati su sedi diverse del territorio regionale in orari
pomeridiani distribuiti nel tempo, per facilitare la frequenza
oltre alle condizioni di ulteriori facilitazioni che saranno
previste, quali l'eventuale servizio di trasporto e di sostituzione
per situazioni di particolare problematicità.
A partire dalla metà del mese di giugno si inizierà la raccolta
di moduli di domande di iscrizione nell'elenco tramite prenotazione
telefonica e consegna diretta da parte degli interessati. Nel corso
dei mesi estivi si intende inoltre proseguire la definizione di un
impianto metodologico stabile e ricorrente nelle diverse edizioni
di riconoscimento delle competenze, per poter avviare, nell'autunno
2011, le prime commissioni per il rilascio delle certificazioni,
previo un lavoro di accompagnamento da concordare con i centri per
l'orientamento, rivolti a coloro che, in possesso dei requisiti
richiesti, affronteranno le prove a cui verranno sottoposti in sede
di esame. Ad inizio 2012, a conclusione della procedura di gara
d'appalto, si giungerà alla definizione dell'ente di formazione,
che gestirà i percorsi di formazione la cui attuazione è prevista
nel periodo 2012-2013-2014, parallelamente all'attivazione delle
commissioni di certificazione di competenze, sia per coloro che
accederanno dopo la frequenza ai corsi, sia, perché in possesso dei
requisiti previsti, per coloro che accederanno direttamente a tale
processo.
Questo è il percorso che abbiamo iniziato con la delibera dello
scorso anno e, come ho avuto modo di ricordare nella presentazione
del corso, questo rappresenta un'ulteriore garanzia, una tutela
soprattutto per le famiglie e gli utenti, e una tutela anche per
l'ente che contribuisce in modo importante a mantenere questo
servizio. Questo perché - riconoscendo che tanti assistenti
personali in questi anni hanno lavorato in modo egregio -,
sicuramente, in quattro mesi di formazione in cui verranno
insegnate materie a carattere socioassistenziale, e dove si
insegnerà anche la lingua italiana, si auspica, andranno a
rafforzare quel sistema di assistenza agli anziani e a dare un
valore aggiunto di qualità a questo importante sistema di
assistenza che abbiamo nella nostra regione. Grazie.
Presidente
- La parola al Consigliere Segretario
Rigo.
Rigo (PD)
- Il programma di comunicazione ed informazione
che hanno preparato gli uffici e che ha illustrato l'Assessore oggi
è interessante, completo, e cercheremo di seguirlo, per quanto
possibile.
L'Assessore ha parlato di promuovere la domiciliarità...sono
perfettamente d'accordo, questo servizio va in quella direzione; io
parlerei anche di sostenere la domiciliarità con l'aiuto economico,
con la formazione delle badanti e quindi un servizio sempre più
all'altezza dei bisogni della persona non autosufficiente, ma anche
aiuto concreto, quotidiano nell'attivazione degli altri servizi di
continuità assistenziale.
Dobbiamo in questo programma di informazione dare l'impressione,
ma anche la certezza, alle famiglie che non solo saranno supportate
dal contributo economico, bensì che il contributo è parte di un
progetto più complessivo nei confronti della persona non
autosufficiente. Quindi assicuriamo la famiglia che non sarà
lasciata sola con la badante, ma che avrà sempre più facilità anche
nell'accedere alla dotazione degli ausili (letti, materassi) e a
quanto serve per assistere in qualità una persona non
autosufficiente, l'affiancamento dell'infermiere e dei
professionisti della salute quando necessitano, e anche servizi di
sollievo per quelle famiglie che si prendono in carico una persona
a loro cara che ha bisogno di aiuto.
Credo che il programma di informazione e di comunicazione oggi
presentato debba tendere a illustrare la formazione delle badanti
con una visione integrata della cura e dell'assistenza delle nostre
persone care al domicilio, integrazione di quei servizi
indispensabili, oltre all'aiuto economico.
