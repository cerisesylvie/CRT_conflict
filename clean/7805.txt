Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2205 del 24 settembre 1986 - Resoconto
OGGETTO N. 2205/VIII - VICENDA MULTI-BOX. (Interrogazioni ed
interpellanza).
PRESIDENTE:
Signori Consiglieri, per quanto attiene i
punti 16-17-18, se gli interroganti e gli interpellanti non hanno
niente in contrario, ne facciamo oggetto di una unica discussione,
trattando lo stesso argomento.
Do lettura delle due interrogazioni iscritte ai punti nn. 16 e
17, presentate rispettivamente dal Consigliere Baldassarre e dai
Consiglieri Pascale e Breuvé, e dell'interpellanza iscritta al
punto n. 18, presentata dal Consigliere Mafrica:
INTERROGAZIONE
Sono trascorsi alcuni mesi dallo "scandalo" MULTIBOX e
nonostante gli impegni assunti dall'esecutivo regionale di mettere
a disposizione dei diversi Gruppi politici tutta la documentazione
inerente la MULTIBOX, si continua tuttora sulla strada del silenzio
che non giova né a questo esecutivo né alla comunità
valdostana.
Tutto ciò premesso il sottoscritto Consigliere
INTERROGA
la Giunta regionale per conoscere quali sono le reali
intenzioni dell'esecutivo, se intende continuare nel silenzio più
assoluto oppure mettere a disposizione la documentazione per
consentirne una seria valutazione politica.
F.to: G. Baldassarre
INTERROGAZIONE
Nella seduta consiliare del 29 maggio fu dibattuta la vicenda
MULTIBOX alla luce dei noti avvenimenti giudiziari: in tale
occasione la Giunta, respingendo ogni richiesta di Commissioni
speciali di indagine, si impegnò a presentare alla competente
Commissione consiliare permanente tutta la documentazione relativa
giacente presso la FINAOSTA, per permettere alle forze politiche un
approfondimento obiettivo della vicenda.
Poiché a tutt'oggi tale impegno non è stato ancora mantenuto,
i sottoscritti Consiglieri regionali del gruppo socialista
INTERROGANO
l'Assessore all'Industria, Commercio, Artigianato e
Trasporti, al fine di conoscere se ha ricevuto dalla FINAOSTA la
documentazione relativa alla vicenda MULTIBOX e, in caso
affermativo, se e quando intende sottoporla all'esame della
Commissione consiliare competente.
F.ti: L. Pascale, L. Breuvé
INTERPELLANZA
RICORDATO che in più occasioni la Giunta regionale ha
ribadito la propria disponibilità a consentire tutti i chiarimenti
possibili sull'andamento della vicenda MULTIBOX;
CONSTATATO che a tutt'oggi non è pervenuta ai Gruppi
consiliari alcuna documentazione relativa ai rapporti intercorsi
tra MULTIBOX, Giunta e FINAOSTA;
il sottoscritto Consigliere regionale
INTERPELLA
la Giunta regionale per conoscere i motivi che hanno impedito
di fornire al Consiglio la documentazione richiesta e per sapere
quali sono stati gli sviluppi del caso MULTIBOX nei suoi risvolti
giudiziari, finanziari, produttivi ed occupazionali.
F.to: D. Mafrica
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Devo innanzitutto rinnovare la
protesta che ho già fatto in questo Consiglio per il fatto che la
Giunta regionale non mantiene gli impegni che prende. Quando si è
discusso, e a lungo, del caso MULTIBOX, si erano presi due impegni
precisi: di portare nella Commissione competente tutta la
documentazione necessaria, e di imparare la lezione e di avviare
una revisione della FINAOSTA. Si erano fissate alcune date, si era
parlato di fine giugno, luglio; siamo a settembre e finora per
entrambe le cose non si sono visti risultati. La Giunta su questo
problema preferisce tacere.
A nostro giudizio invece questa è una vicenda da non
dimenticare, è una vicenda che deve portare ad una svolta nel modo
con cui si fanno gli interventi industriali nella nostra Regione.
La MULTIBOX doveva essere, per come è stata presentata, una azienda
sana, una azienda che occupava settanta persone; invece nel giro di
pochi mesi si sono dissipati oltre sei miliardi, si sono avute
delicate vicende giudiziarie con sette persone arrestate, tra cui
un valdostano; si sono avute numerose comunicazioni giudiziarie,
tra cui una ad un ex Assessore della nostra Regione, e una ad un
funzionario della FINAOSTA. Non credo che faccia piacere neanche a
queste persone che il tutto rimanga sospeso con l'ombra del
prospetto.
La vicenda MULTIBOX, per come è finora apparsa sulle fonti di
informazione, è una vicenda in cui si è parlato di truffa, si è
parlato di tangenti, si è parlato di fatture false, sono apparsi
strani e oscuri intrecci societari, ci sono stati episodi
stranissimi. Crediamo di aver diritto, come Consiglieri regionali,
di capire se al di là delle responsabilità penali ci sono anche
responsabilità politiche. Vogliamo avere, come abbiamo chiesto,
tutta la documentazione intercorsa fra la Giunta regionale, gli
Assessori regionali, e la FINAOSTA. Vogliamo avere copia delle
relazioni prodotte per conto della Regione e per conto della
FINAOSTA, e vogliamo capire esattamente come si sono svolti i
fatti.
Inoltre, siccome oltre al problema di politica industriale si
presenta, come per gli altri casi, la questione del personale,
vorremmo sapere cosa è successo in questi mesi dei lavoratori
impiegati alla MULTIBOX, cosa sta succedendo dell'attività
produttiva insediata in quel capannone, cosa si pensa di fare di
quella struttura che è costata molto; cosa in sostanza si vuole
fare per dare in qualche modo, una risposta a quei lavoratori che
una volta erano dipendenti della Pollein Confezioni, poi erano
diventati lavoratori dell'Inteva, adesso, almeno in parte, erano
passati alla MULTIBOX, e che non hanno ancora avuto una risposta
duratura e soddisfacente ai propri problemi di lavoro.
PRESIDENTE
: Ha chiesto di parlare, in risposta alle
interrogazioni e all'interpellanza, l'Assessore all'Industria,
Commercio, Artigianato e Trasporti Lanivi, ne ha facoltà.
LANIVI - (A.D.P.):
Intervengo per dire due cose: la prima
è per riconfermare l'impegno della Giunta a fornire la
documentazione e i dati conoscitivi. Questa è una preoccupazione
non solo degli interroganti e dell'interpellante, ma anche
dell'Amministrazione regionale, che vuole disporre di un quadro
definitivo su cui ragionare.
E qui voglio aprire una piccola parentesi per ragionarci
seriamente e non per fare una bandiera di polemica politica, perchè
se è vero che MULTIBOX è una esperienza negativa da cui dobbiamo
trarre delle lezioni non riferite solo alla MULTIBOX, ma che
servano per ridefinire l'intero comportamento regionale nella
politica industriale, dobbiamo tenere conto che ci sono due
condizioni di base che dobbiamo rispettare per non scendere in
contraddizione: l'una è quella che si pretende, giustamente, un
intervento diretto dell'Amministrazione pubblica nella vicenda
industriale; l'altra (che non è del caso MULTIBOX quindi non ne
voglio fare una pezza giustificativa alla vicenda MULTIBOX) che
quando una Amministrazione pubblica è coinvolta nella vicenda
imprenditoriale industriale, deve sapere che affronta i rischi
connessi con questo tipo di attività.
Quindi, se è vero che una Amministrazione Pubblica quando decide
di fare una scuola la fa, è altrettanto vero che quando è coinvolta
direttamente nella vicenda industriale, queste garanzie e queste
certezze assolute non ce le ha e deve affrontare margini di rischio
più o meno grandi.
Ripeto che questo discorso non vuole essere una pezza
giustificativa alla vicenda MULTIBOX, che è una esperienza
negativa, dalla quale dobbiamo trarre conseguenze logiche,
razionali, e soprattutto riordinare gli operatori principali, in
questo caso FINAOSTA e Amministrazione regionale nel suo insieme.
Chi ha avuto, o ha esperienza nel campo amministrativo, sa quanto
sia difficile mettere insieme modi di agire e di essere dell'Ente
pubblico rispetto a modi di agire degli imprenditori privati o
comunque del mondo economico privato.
Per quanto riguarda la MULTIBOX, ribadisco che è intenzione del
Consiglio regionale fornire tutti i dati e la documentazione
necessaria a questi fini, non ai fini meramente scandalistici, tipo
quello di enfatizzare delle cifre che non corrispondono alla verità
e che in definitiva possono produrre nell'opinione pubblica delle
conseguenze negative sull'intera politica industriale, sul ruolo
che, purtroppo, in prima persona l'Amministrazione regionale deve
esercitare. Il dimenticare la realtà e i connotati della nostra
realtà sarebbe troppo facile per difendere o per accusare il
Governo regionale.
Un'altra domanda posta dalle interrogazioni e dall'interpellanza
è se la Regione ha ricevuto dalla FINAOSTA la documentazione su
questa vicenda. La risposta è che la Regione non l'ha ancora
ricevuta perchè gli atti riguardanti la MULTIBOX sono ancora sotto
sequestro da parte della Magistratura. Devo fra l'altro annotare
che gli accertamenti da parte della Guardia di Finanza nello
stabilimento di Pollein sono stati interrotti dal primo agosto al
quindici settembre. Le ulteriori uniche notizie che abbiamo a
disposizione, e che non ci sono state comunicate ma che conosciamo,
sono che la MULTIBOX è stata dichiarata fallita nel luglio 1986, è
stato nominato un curatore fallimentare nella persona del dott.
Parini, e i dipendenti della MULTIBOX sono attualmente in cassa
integrazione speciale.
Ancora per quanto riguarda la MULTIBOX, devo dire che vi sono
numerose richieste di aziende interessate ad utilizzare lo
stabilimento di Pollein per attività analoghe, si tratta di aziende
che si presentano con molte carte in regola. Questo vuol dire che
il settore individuato è quello giusto, e che se errore di
valutazione c'è stato, riguardava l'affidabilità degli imprenditori
che hanno gestito la MULTIBOX.
Per concludere, con gli intendimenti che ho detto in precedenza,
appena l'Amministrazione regionale, tramite la FINAOSTA, sarà in
possesso dei dati per poter valutare in maniera complessiva
l'intera vicenda MULTIBOX, sarà impegno e premura della Giunta
regionale di portarli a conoscenza delle Commissioni competenti e
del Consiglio regionale.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Devo dire con grande amarezza
che le risposte date dall'Assessore non sono soddisfacenti. Mi
spiace dovermi rivolgere proprio a lui su questa vicenda triste
della MULTIBOX.
Il discorso fatto dall'Assessore stasera è il solito che ormai
sentiamo da diverso tempo: il problema industriale, i rischi
dell'Amministrazione regionale di non saper calcolare. Ma qui
l'Amministrazione regionale va incontro sempre a dei grossi rischi,
allora c'è un fattore negativo che l'Assessore dovrebbe
spiegarci.
Ma quello che è più grave è l'atteggiamento che assume questo
esecutivo - non solo nei confronti della pubblica opinione - che
cerca di nascondere le proprie responsabilità politiche, perchè è
inutile tentare di nasconderlo, queste responsabilità politiche
dell'esecutivo esistono.
Vorrei scindere i due problemi: c'è il problema penale che
compete alla Magistratura, e che personalmente non mi riguarda più
di tanto, e c'è quello, a cui più tengo come Amministratore, delle
responsabilità politiche, responsabilità politiche che ritengo
siano esclusivamente di questo esecutivo.
Si vuole nascondere all'opinione pubblica, ma anche agli
Amministratori che hanno il diritto di chiedere gli elementi per
poter poi esprimere un giudizio, addirittura si cerca di non
mantenere (qui esprimo una ferma protesta) un impegno che è stato
assunto alcuni mesi fa: quello di trasmettere ai Capigruppo (allora
non fu accettata la nomina di una Commissione) tutta la
documentazione. E non mi si venga a dire che la documentazione
della FINAOSTA è sotto sequestro. Sarà anche sotto sequestro, non
lo metto in dubbio, però copie di questa documentazione devono
essere in possesso dell'esecutivo, altrimenti non si spiegherebbero
certe lettere, certi impegni dell'esecutivo nei confronti della
MULTIBOX.
Vogliamo venire in possesso di questi elementi per esprimere un
giudizio politico, e non per farne una bandiera di polemica - come
diceva poc'anzi l'Assessore. Questo esecutivo non può più
continuare a scegliere la strada del silenzio, che poi è una scelta
negativa perchè l'affare MULTIBOX, con le dovute proporzioni,
supera l'affare Casinò, in quanto in tre mesi son stati distrutti
sei miliardi e mezzo dei contributi dei valdostani.
Ritengo che l'atteggiamento che continua ad assumere questa
Giunta sia negativo, e mi auguro che finalmente (e questo è il
secondo impegno che si è preso l'Assessore) si porti a conoscenza
tutta la documentazione ai Capigruppo e che questo avvenga in uno
spazio di tempo ridottissimo. In caso contrario saremmo costretti
(lo farò in prima persona) a scegliere altre strade pur di venire
in possesso della documentazione necessaria.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE - (P.S.I.):
Neppure io posso essere soddisfatto
delle risposte dell'Assessore Lanivi all'interrogazione che abbiamo
presentato.
Quando vi fu il dibattito sulla MULTIBOX il 29 maggio in
Consiglio regionale, fu preso un impegno preciso dalla Giunta,
dall'Assessore, di portare all'esame della competente Commissione
consiliare quella che era la documentazione relativa alla MULTIBOX.
In modo particolare, quella che era la documentazione che aveva
preceduto la stipula della convenzione, cioè la relazione dell'Ing.
Chatel e la relazione della FINAOSTA che esprimeva un parere su
questa convenzione, inviata al Presidente della Giunta e
all'Assessore. Questo era necessario per capire come si era giunti
alla decisione politica di stipulare questa convenzione, sulla base
di quali giudizi espressi dai tecnici.
Posso anche capire che la Magistratura abbia posto sotto
sequestro gli atti successivi intercorsi fra la FINAOSTA e la
MULTIBOX, ma a parte il fatto che una copia deve comunque essere
giacente presso la FINAOSTA o presso l'esecutivo, questa
documentazione precedente indubbiamente era già in possesso allora,
e lo è ancora, dell'esecutivo. Quindi, senza esprimere dei giudizi
di colpevolezza, perchè qui poi non si è capito ancora (e volevamo
accertare proprio questo) se certe responsabilità fanno capo più
alla FINAOSTA o più all'esecutivo nell'assumere questa decisione,
senza esprimere questo giudizio, volevamo arrivare a leggere queste
relazioni per cercare di capire. Mi pare che fosse una richiesta
legittima e lo è ancora, perchè nella nostra interrogazione
chiediamo solo se è possibile portare questa documentazione a
conoscenza della Commissione e dei gruppi consiliari.
Il fatto che l'Assessore ci dica che si impegna a farlo, senza
fissare una data precisa, ovviamente non ci può soddisfare. Credo
che non ci voglia molto a fare delle fotocopie di queste relazioni
che esistono e che sono in possesso dello stesso Assessorato, e
portarle in Commissione consiliare. Quindi sotto questo punto di
vista non possiamo assolutamente essere soddisfatti di quella che è
la risposta dell'Assessore in questo momento.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Devo dire che non solo non sono
soddisfatto, ma faccio fatica a vincere anche un po' di irritazione
in quanto ho la netta impressione di essere preso in giro
dall'Assessore e dalla Giunta. E essere preso in giro non piace a
nessuno.
È la terza interpellanza che facciamo per richiedere relazioni
in possesso della Giunta e lettere firmate dall'Assessore; queste
non sono state sequestrate dalla Magistratura, ci si faccia
pervenire questi documenti altrimenti li richiederemo attraverso il
Pretore.
È inutile che l'Assessore continui ogni volta a ripeterci la
stessa cosa: i documenti sono sequestrati, aspettiamo la relazione
della FINAOSTA, quando si fanno degli interventi industriali si
rischia. Questo lo sappiamo tutti. Degli interventi industriali
della Regione Valle d'Aosta quelli che stanno in piedi sono le
eccezioni, non sono i rischi le eccezioni. Soltanto negli ultimi
cinque anni abbiamo assistito ad esperienze negative quali
l'INTEVA, la Fortuna West, la SIV, l'Alluver, la R.B.S., la MAXEL,
la MULTIBOX; qui c'è qualcosa che non funziona. Non può essere il
rischio dell'imprenditore. I casi positivi sono eccezioni ancora da
verificare: parliamo di Olivetti, parliamo di Seiko. Alla Conca non
ci crediamo, abbiamo lasciato stare la Malusa, altre piccole
aziende perchè sono incidenti, però fatti grossi, significativi per
aziende ritenute importanti dalla Regione non ce ne sono stati
finora. Crediamo che sia necessaria una riflessione, perchè sarà
responsabilità dell'esecutivo, sarà responsabilità in parte della
FINAOSTA, ma la politica industriale della Regione va sottoposta ad
una seria revisione. Il Consiglio regionale deve essere messo in
possesso dei dati necessari.
Vogliamo avere questa documentazione, vogliamo avviare questa
riflessione sulla FINAOSTA. Finché non avremo soddisfazione su
questa materia, non lasceremo tranquilla la Giunta. Speriamo di
dover sollecitare per l'ultima volta, altrimenti nel prossimo
Consiglio ritorneremo sull'argomento.
