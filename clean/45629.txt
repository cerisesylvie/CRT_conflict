Classificazione
EDILIZIA
Edilizia residenziale



Oggetto del Consiglio n. 2297 del 6 aprile 2023 - Resoconto
OGGETTO N. 2297/XVI - Reiezione di mozione: "Aggiornamento
degli indirizzi regionali al cda dell'ARER al fine di destinare le
somme derivanti dagli investimenti nei buoni fruttiferi postali
agli investimenti.
Bertin (Presidente) -
Punto n. 71. Per la presentazione
della mozione, si è prenotato il consigliere Baccega, ne ha
facoltà.
Baccega (FI) -
Abbiamo approfondito l'approvazione della
delibera della Regione che dava gli indirizzi al Consiglio di
amministrazione dell'ARER - anche questa è una mozione datata - e
sapevamo che l'ARER doveva veder rientrare le somme investite nei
buoni fruttiferi postali che all'epoca ammontavano a circa
8.140.408 euro rispetto a una risposta che ci aveva dato l'allora
Assessore Barmasse nel maggio 2021, quindi magari l'Assessore ci
potrà dare l'aggiornamento dei valori.
All'epoca si sottolineava che anche proprio in considerazione
della scadenza ormai prossima dei buoni... era appunto il marzo
2023, quindi sono già scaduti, "Ha potuto ottenere quale rimborso
dell'investimento del 2003"... l'utilizzo di queste somme potranno
essere oggetto d'indirizzo all'ARER da parte dell'Amministrazione
regionale.
Siamo andati a verificare questa delibera, approfondendola, e un
attento esame del deliberato ci dice che si dovranno realizzare gli
interventi di cui all'allegato programma delle opere pubbliche
dell'ARER per il 2023: sono dieci schede ben individuate, bisognerà
monitorare e documentare.
Con piacere leggiamo che c'è un indirizzo chiaro nel fornire un
supporto tecnico alle competenti strutture regionali nella
redazione della proposta di revisione dell'impianto di legge
regionale n. 3/2013, questa è una nostra richiesta, nostra ma anche
di altre forze di opposizione: è ormai da due anni che
sottolineiamo quest'aspetto e questa necessità, ma anche il Comune
di Aosta in una recente mozione è andato in quella direzione.
...la gestione centralizzata a livello regionale dei fondi e
delle incombenze amministrative legate alla morosità incolpevole e
soprattutto abbiamo allargato le competenze dell'ARER a un ex
Istituto Autonomo Case Popolari. È chiaro ed evidente che ARER e
Case Popolari hanno un loro percorso ben definito anche rispetto
alla modifica del passaggio da Istituto Case Popolari ad
azienda.
Credo che ci sia una difficoltà nel dover interpretare che la
morosità incolpevole deve essere trasferita a tutti, anche al
mercato libero, ma su questo credo che faremo poi i dovuti
approfondimenti proprio nella valutazione della legge 3.
È chiaro che noi abbiamo individuato cinque percorsi per il
sostegno per una casa per i cittadini valdostani: il sostegno con
emergenza abitativa, quindi l'ARER e i Comuni della Regione;
l'Edilizia Residenziale Popolare Pubblica, ex IACP, gestita
dall'ARER; l'Edilizia Convenzionata, gestita dall'Assessorato; il
sostegno alla locazione - che mi auguro, come hanno più volte detto
anche altri colleghi, che si vada a rivedere anche quella delibera
- e il sostegno e l'acquisto della prima casa con mutui a tassi
agevolati. Quindi un panorama di aiuti che sicuramente fanno di
questa Regione, una Regione virtuosa dal punto di vista del
sostegno all'edilizia.
Facendo quindi un'attenta verifica, abbiamo riscontrato che la
delibera di approvazione degli indirizzi della Regione al Consiglio
di amministrazione dell'ARER non fa menzione di questi fondi, che
sono sicuramente rientrati, e non dà nessuna indicazione su come
potranno essere utilizzati.
Io credo che da questo punto di vista si debba intervenire e
fare quantomeno un'aggiunta a quanto scritto nella delibera e dare
indicazioni chiare e precise all'ARER o quantomeno far capire dove
sono impegnati questi soldi.
La preoccupazione che vadano a essere impegnati in spese
correnti, che non è possibile come lei ben sa, perché all'epoca,
quando nel 2003 fu indicato quel percorso, attraverso gli
investimenti in buoni fruttiferi postali, il Consiglio
d'amministrazione aveva dato indicazioni ben precise affinché
fossero destinati poi i recuperi esclusivamente agli
investimenti.
Quindi, "Noi impegniamo la Giunta regionale ad aggiornare gli
indirizzi del Piano investimenti inserendo la destinazione delle
somme derivanti dai buoni fruttiferi, evitando che le stesse
possano essere utilizzate per le spese correnti".
Presidente -
La mozione è presentata, la discussione
generale è aperta. Chi volesse intervenire, è pregato d'iscriversi.
Non vedo richieste d'intervento, chiudiamo la discussione generale.
La discussione generale è chiusa. Per il Governo, l'assessore
Sapinet.
Sapinet (UV) -
Come giustamente ricordava il collega
Baccega, probabilmente la mozione è già un po' datata per tutte le
vicissitudini politiche che hanno fatto seguito, però è comunque
un'iniziativa che ci permette di trattare l'argomento e così posso
anche aggiornare l'Aula, in particolar modo il collega, perché
probabilmente proprio nei giorni nei quali veniva presentata la
mozione, con una deliberazione, la n. 2 del 12 gennaio 2023, il
Consiglio di amministrazione dell'ARER ha approvato il proprio
bilancio di previsione pluriennale e ha fornito altresì, ai punti
11 e 12 del deliberato, gli indirizzi sull'utilizzo dei buoni
fruttiferi postali, integrando e completando gli indirizzi già dati
con le deliberazioni precedenti, parliamo della n. 32 del 5 maggio
del 2022, la n. 38 del 31 maggio 2022, poi le darò una copia, se
vuole, e la n. 66 dell'8 settembre del 22, la n. 67 dell'8
settembre del 22, la n. 87 del 3 novembre 22 e la n. 93 del 30
novembre 22.
Infatti il punto 11 recita: "Dare indirizzi per i seguenti
impieghi dei buoni fruttiferi postali a integrazione e rettifica di
quanto disposto con la deliberazione del Consiglio di
amministrazione", quindi viene elencato di seguito il tutto.
Come dicevo - e come è possibile evincere da tale deliberazione,
regolarmente trasmessa dall'ARER all'Amministrazione regionale
nell'ambito delle funzioni di vigilanza della stessa sull'attività
di ARER e pubblicata sul sito delle aziende -, tutte le somme
derivanti dai buoni fruttiferi postali - parliamo delle cifre che
cita anche lei nella sua iniziativa - sono state destinate a spese
d'investimento, per gli interventi edilizi di ristrutturazione e
riqualificazione del patrimonio ARER (di cui al programma delle
opere pubbliche dell'ARER, approvato con delibera di Giunta
regionale 1586/22) e in minima parte a spese correnti ma comunque
spese accessorie alle spese d'investimento di cui sopra, ad esempio
spese per fideiussioni bancarie, spese per maggiori oneri dovuti
all'aumento dei tassi d'interesse eccetera.
Come sappiamo, riguardo ai finanziamenti - ne abbiamo parlato in
occasione di una mozione nello scorso Consiglio e stiamo
predisponendo la documentazione per poi vederci in Commissione -
abbiamo 20 milioni di euro sul superbonus, 20 milioni di euro sul
progetto PinQua, 25 sul progetto di efficientamento energetico, 4
milioni sul progetto "Sicuro Verde Sociale"e 5 sulle
manutenzioni.
Pertanto direi che quanto richiesto viene già fatto con questa
deliberazione n. 2 e inviterei al ritiro della mozione, anche in
virtù poi del principio di non porre ulteriori vincoli sui bilanci,
ovvero non ulteriori a quelli già previsti dalle norme in materia e
dalle regole di contabilità pubblica, e, appunto, come dicevo, in
considerazione del fatto che quanto richiesto è già stato
deliberato dall'ARER. In caso contrario, ovviamente, ci
asterremo.
Presidente -
Consigliere Baccega ne ha facoltà.
Baccega (FI) -
Assessore, io poi le chiederò la risposta,
affinché si possa poi in qualche modo reintervenire.
Lei mi ha detto che sono già state allocate le risorse, e,
guardando la delibera, che è del 12 dicembre, queste risorse non
risultano allocate in nessuna scheda di quelle indicate nella
vostra delibera degli indirizzi, perché sono dieci schede e io la
sfido a trovare una nota che dica: "Risorse recuperate dai buoni
fruttiferi" eccetera eccetera eccetera.
Qui vedo, per esempio, i 20 milioni dei fondi ARER rispetto al
programma Superbonus prevedono importi di 17 milioni con apertura
di credito in conto corrente del credito di imposta e 2 milioni e
mezzo, per prestito a breve stipulato con BCC.
Vado avanti: i 25 milioni e 100 dei fabbricati in diritto di
superficie, Progetto PinQua: 25 milioni e 100, stima di massima del
finanziamento necessario; 17 milioni e 430 mila, fondi derivanti
dalla linea di credito Cassa depositi e prestiti, sul 110%.
Su fondi derivanti da mutuo chirografario Cassa depositi e
prestiti 7 milioni e 601, e così via. Non c'è una nota di nessun
tipo che richiama a quelle risorse.
Non mi ha detto qual è l'importo totale di quelle risorse, se
poi mi aggiorna, ci fa piacere, immagino che glielo abbiano
comunicato quelli dell'ARER.
È abbastanza preoccupante la sua risposta, quindi io non ho
nessuna intenzione di ritirare questa mozione. La mozione chiede
solo l'aggiornamento dei documenti rispetto a risorse che sono
rientrate nelle casse dell'ARER. Le dicono che sono stati investiti
in questi interventi, ma in questi interventi non c'è traccia. Lei
legga le schede con attenzione... sono qui le schede, non è che
possiamo in qualche modo fare diversamente.
Qualora ci siano delle cose da aggiornare, ritengo che debbano
essere aggiornate, solo questo. La mozione va in questa direzione,
niente di più. Mi risponda lei, comunque non la ritiro.
Presidente -
Assessore Sapinet ne ha facoltà.
Sapinet (UV) -
La cifra esatta è euro 8.258.664 a fronte
del lordo di euro 8.452.457, poi glielo faccio avere. Sono
8.258.664,86, impegnati con delibera del Consiglio di
amministrazione dell'ARER, la n. 2 del 12 gennaio 2023, ma, come
detto, le farò avere la copia della risposta.
Presidente -
Consigliere Baccega, per dichiarazione di
voto.
Baccega (FI) -
Ovviamente non ritiriamo la mozione,
quindi saremo costretti a ritornare su questo argomento nel
prossimo Consiglio.
Ribadisco la necessità di aggiornare la delibera della Giunta
regionale, quella del dicembre 2022, che doveva dare gli indirizzi
all'ARER per come utilizzare quegli 8.258.000 euro che lei mi ha
sottolineato adesso.
C'è, nella delibera dell'ARER una bella gran confusione. La
verifichi con attenzione e poi magari ci ritroviamo in
Commissione.
Presidente -
Se non ci sono altre dichiarazioni di voto,
non vedo richieste, mettiamo in votazione. La votazione è aperta.
La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
La mozione non è approvata.
