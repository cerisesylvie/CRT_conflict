Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 918 del 11 dicembre 1989 - Resoconto
OGGETTO N. 918/IX - AGEVOLAZIONI PER L'USO DEI TRASPORTI
PUBBLICI DA PARTE DELLE PERSONE ANZIANE. (Interpellanze)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 11 dell'ordine del
giorno.
INTERPELLANZA
RILEVATO che, nonostante le ripetute sollecitazioni, permangono
notevoli i ritardi nell'applicazione della legge regionale 49/88
che definisce le agevolazioni per l'uso dei pullmans e autobus;
RICORDATO che lo scorso mese di settembre, rispondendo ad una
interpellanza, l'Assessore regionale ai trasporti aveva affermato
che a fronte di 6000 domande complete e regolari erano stati
spediti i biglietti solo a 1600 persone;
RICORDATO ALTRESI' che in tale occasione l'Assessore ai
trasporti aveva preannunciato un utilizzo di personale
straordinario in modo da arrivare in due mesi a regolarizzare la
situazione;
EVIDENZIATO che i Sindacati regionali dei pensionati con un
recente documento hanno sollecitato l'invio dei titoli di viaggio,
l'abolizione delle marche da bollo sulle domande, la sostituzione
dei biglietti con un tesserino per evitare le attuali
complicazioni;
Il sottoscritto Consigliere regionale
INTERPELLA
l'Assessore regionale all'Industria, Commercio, Artigianato e
Trasporti per sapere:
1) quante sono attualmente le domande (regolari o da
regolarizzare) e a quanti sono finora stati spediti i titoli di
viaggio;
2) quali provvedimenti sono stati assunti per potenziare
l'Ufficio Trasporti per renderlo in grado di recuperare i ritardi
accumulati e dare reale applicazione alla legge regionale
49/88;
3) che risposta s'intende dare alle richieste dei Sindacati
regionali dei pensionati;
4)quando s'intende convocare un'apposita riunione della
competente Commissione consiliare per riesaminare l'intera
questione ed individuare un migliore e più efficiente sistema di
applicazione della citata legge.
PRESIDENTE:
Do lettura dell'interpellanza presentata dai
Consiglieri Bajocco e Mafrica, ed iscritta al punto 13 dell'ordine
del giorno.
INTERPELLANZA
CONSTATATO che il meccanismo scelto per attuare la legge
regionale, che prevede la gratuità dei trasporti per gli
ultrasessantacinquenni e la semigratuità per le persone con età
compresa tra i 60 ed i 65 anni, ha provocato malumore e lunghe
attese tra gli interessati ed un sovraccarico di lavoro per il
personale del servizio trasporti;
ALLO SCOPO di fare il punto della situazione e di valutare altre
possibili modalità di attuazione della legge 16 giugno 1988, n.
49;
i sottoscritti Consiglieri regionali del Gruppo comunista
INTERPELLANO
l'Assessore regionale competente per conoscere:
1) il numero delle richieste pervenute e di quelle finora
soddisfatte, per ciascuna delle due fasce di assegnazione dei
biglietti;
2) se la Giunta non ritenga opportuno, con apposito
provvedimento, annullare la richiesta retroattiva della marca da
bollo da lire 5.000, non prevista al momento della presentazione di
numerose domande;
3) se la Giunta non intenda studiare la possibilità di
utilizzare strumenti diversi dai biglietti come titolo di trasporto
(tesserini con fotografia, tessere da punzonare, ecc. ...);
4) se, onde evitare un sovraccarico di lavoro per il personale
del conteggio del rimborso dovuto alle società di gestione delle
autolinee, non si intenda procedere attraverso convenzioni che
prevedano un rimborso forfettario.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Questa mattina abbiamo accettato il rinvio
della discussione delle interpellanze a questo pomeriggio, perché
si tratta di una prassi ormai consolidata e poi perché a noi
interessa risolvere veramente il problema della gente e non di
parlare solo se vi è una tribuna piena di pensionati.
Questa interpellanza fa seguito ad una lettera che le
organizzazioni dei pensionati della CGIL, CISL, UIL e del
SAVT-Pensioni hanno inviato ai Capigruppo consiliari
sull'applicazione della legge n. 49 che concede il diritto a
circolare gratuitamente o semigratuitamente sui pullman nella
nostra Regione. Quella legge è stata votata nel giugno del 1988, ma
oggi, alla vigilia del 1990, non è ancora applicata neanche al 50%.
Questo ci dispiace, anche perché, se raccogliamo tutti gli
interventi che sono già stati fatti in questo Consiglio, possiamo
creare un grande libro bianco.
Io mi auguro che l'Assessore, che ci ha chiesto di rinviare a
questo pomeriggio la discussione dell'interpellanza, possa proporre
una soluzione immediata al problema. C'è da osservare che
l'Assessore non ha visto l'interpellanza solo oggi qui in
Consiglio, ma l’ha tenuta per diversi giorni sul suo
tavolo, per cui sarebbe potuto venire debitamente documentato per
darci le informazioni dovute.
Che cosa chiediamo noi nella nostra interpellanza? Chiediamo
innanzitutto che si risolva rapidamente questo problema. L'ufficio
competente ci ha riferito (e mi auguro che i dati dell'Assessore
siano diversi) che alla fine di novembre c'erano ancora giacenti
10.000 domande e ci è stato precisato testualmente:
"Siamo fermi
ancora al febbraio del 1989".
Non è la prima volta che solleviamo questo problema, ma tutte le
volte l'Assessore ci ha garantito che sarebbe stato risolto nel
giro di poco tempo. Occorre che oggi ci indichi delle soluzioni e
si arrivi a delle conclusioni, altrimenti non ci fermeremo più
all'interpellanza od all'interrogazione, ma chiederemo con una
mozione la sfiducia nei confronti dell'Assessore, perché non si può
più continuare in questo modo. E' veramente vergognoso che
un'Amministrazione, con tutti i mezzi e le persone che ha a
disposizione, non riesca a risolvere questo problema.
Nella nostra interpellanza si chiedono poche cose. Se sono i
biglietti a creare grandi difficoltà, cerchiamo di sostituirli con
dei tesserini o con qualche cosa di più pratico e di più veloce,
perché i pensionati non possono aspettare.
Io sono un pensionato e frequento anche altri pensionati, ma a
volte sono stanco e mi vergogno io stesso di quello che sento: "Ma
che razza di Amministratore sei, Bajocco! Questa legge è già in
funzione da un anno e mezzo, mentre i pensionati aspettano ancora
da mesi e mesi una risposta!".
Quando i pensionati avevano presentato la domanda, non si faceva
alcun cenno alle 5000 lire per l'applicazione della marca da bollo.
Ora, poiché neanche gli uffici sapevano che c'era bisogno di quella
marca, noi chiediamo che l'Amministrazione regionale intervenga e
decida in merito.
Chiediamo di sostituire i biglietti con dei tesserini, muniti di
fotografia, di due colori diversi, magari uno rosso per chi ha il
diritto alla semigratuità e l'altro nero per chi ha diritto alla
completa gratuità, oppure facciamoli pure come vogliamo, ma
facciamo qualche cosa. Probabilmente sarà stata anche questa
distinzione ad aumentare i ritardi.
Io spero che l'Assessore voglia farci un pensierino, altrimenti
presto dovremo provvedere noi a presentare una proposta di modifica
alla legge per chiedere la totale gratuità del trasporto a partire
dai sessanta anni, così forse si potrebbe risolvere più celermente
il problema.
Faccio una breve cronistoria, per ricordare che un anno fa,
proprio nel mese di dicembre, si era svolto un incontro tra il
responsabile dell'ufficio trasporti ed i rappresentanti delle
organizzazioni sindacali, e poi anche con l'Assessore competente. A
quella data ci era stata garantito che nel giro di pochi mesi
sarebbero stati risolti tutti i problemi. Ci era stato chiesto: "In
questa situazione, siete disposti ad aiutare l'ufficio?". I
dirigenti sindacali dei pensionati si misero a disposizione per
ricevere le domande e dichiararono di sentirsi responsabili sino
alla distribuzione di tutti i biglietti corrispondenti alle domande
presentate.
Gli uffici competenti avrebbero avuto poi tutto il tempo per
ricontrollare le pratiche. Comunque non bisogna certamente pensare
che i sindacati non siano costituiti da persone serie che non sanno
compiere il loro dovere: state tranquilli, che l'avrebbero fatto
bene e certamente molto meglio di come si sta andando avanti in
questo momento.
Visto che l'Assessore ha chiesto un altro paio d'ore di tempo,
mi auguro veramente che ci presenti una soluzione al problema, ma
tale soluzione non deve essere solo a parole, perché, caro
Assessore Lanivi, tu sei certamente un bravo ragazzo, ma non hai il
polso rigido che ha il tuo Presidente, che è un po' diverso da te.
Occorre allora che tu porti via qualcosa a lui per poter risolvere
anche questi problemi che interessano la categoria degli
anziani.
Anche voi, che siete al di là del banco, un giorno entrerete a
far parte come noi di questa categoria di pensionati e mi auguro
che non vorrete certamente, come non vorremmo noi, essere presi a
sberle in faccia, come purtroppo sta accadendo in questi giorni ed
in questi mesi ai pensionati.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Dal settembre del 1988 al dicembre del
1989, praticamente ogni due mesi, il sottoscritto ed il Consigliere
Bajocco, rispettivamente dei Gruppi di Nuova Sinistra e del Partito
Comunista Italiano, hanno presentato delle interpellanze e delle
interrogazioni per chiedere e sollecitare un'applicazione puntuale
della legge del giugno 1988 relativa alle agevolazioni agli anziani
per i trasporti con pullman. Nonostante tutte queste
sollecitazioni, i risultati che abbiamo ottenuto sono del tutto
insoddisfacenti, nel senso che l'applicazione della legge è stata
avviata faticosamente con la raccolta delle domande nel febbraio
1989 e dopo parecchi mesi si è cominciato a spedire i primi titoli
di viaggiò, ma sicuramente ancora adesso, dopo oltre un anno e
mezzo dall'entrata in vigore della legge, siamo ancora in una
situazione completamente insoddisfacente per quanto riguarda la
gestione di questa legge.
L'ultima discussione avvenuta in Consiglio risale a tre mesi fa,
cioè a settembre, quando chiedemmo di fare il punto della
situazione, che risultò molto preoccupante, perché, su 6000 persone
che avevano presentato le domande complete e regolari in tutta la
loro documentazione, nonché controllate, solo 1600 avevano ricevuto
i titoli di viaggio e potevano quindi usufruire dei benefici
previsti dalla legge.
Nonostante gli impegni assunti in quella sede dall'Assessore di
potenziare gli uffici e di trovare del personale straordinario per
accelerare la trasmissione dei titoli di viaggio, non ci risulta
che in questi tre mesi si sia potuta capovolgere la situazione di
ritardo ormai cronico, rimettendola in sesto e riuscendo poi ad
affrontare nel migliore dei modi anche i problemi, che sicuramente
si presenteranno, del rinnovo di questi titoli di viaggio e dei
controlli che verranno chiesti dalle società di gestione delle
autolinee, cioè tutti quei problemi che nascono dall'applicazione
di questa legge regionale.
Ecco, quindi, che torniamo alla carica con queste interpellanze
per riuscire ad avere il quadro preciso della situazione in questo
momento e per sapere che evoluzioni ci sono state in questi ultimi
tre mesi, e ciò anche alla luce delle sollecitazioni che continuano
a pervenirci dall’opinione pubblica, dai giornali,
dalle associazioni sindacali di categoria e dai pensionati, i quali
continuano a lamentare una gestione del tutto insoddisfacente di
questa legge, fanno delle proposte e manifestano la loro
disponibilità, alla quale però si oppongono delle difficoltà che
finora si sono rivelate insormontabili, per arrivare a gestire
insieme e nel migliore dei modi questa legge che, credo, tutto il
Consiglio e tutta la Giunta vorrebbero applicare in modo
soddisfacente, ma che finora non siamo riusciti a far funzionare
nel modo dovuto.
Nella discussione di tre mesi fa, noi avevamo anche chiesto di
fare una riunione della Commissione consiliare competente per
riesaminare un po' tutto il problema e per vedere se, in tempi
relativamente brevi, anche alla luce dell'esperienza maturata nel
corso dei mesi precedenti, sarebbe stato possibile pensare ad una
gestione diversa di tutto il meccanismo: ipotesi di un compenso
forfettario alle società di autolinee, un tesserino al posto dei
biglietti... Questo per dire che si potrebbero esaminare tante
ipotesi diverse, che varrebbero a rendere più efficiente il
sistema, basandosi ovviamente sui dati che dovrebbero già essere
stati raccolti sui primi mesi di gestione di questa legge, sul tipo
di utenza che c'è stata e sulla quantità dell'utenza, con tutta la
provvisorietà e la parzialità di questi dati, anche perché finora,
evidentemente, non siamo mai andati a pieno regime.
Comunque, con questa interpellanza chiediamo:
- di avere nuovamente un quadro definito sul numero delle
domande, regolari o da regolarizzare, e su quanti sono stati finora
i titoli di viaggio regolarmente spediti;
- quali sono stati i provvedimenti assunti o che si stanno per
assumere, per potenziare il personale dell'ufficio trasporti, in
modo da renderlo in grado di far funzionare la legge n. 49 del
1988;
- se ci sono delle risposte e di che tipo, rispetto alle
proposte e alle richieste avanzate dai sindacati regionali dei
pensionati;
- infine se e quando si intende convocare la riunione della
Commissione consiliare, per valutare quali proposte e possibilità
ci sono per un salto di qualità nella gestione di questa importante
legge.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi, ne ha facoltà.
LANIVI (ADP):
Mi sono state fatte delle domande alle quali
cercherò di rispondere, anche se non so fino a che punto le
risposte saranno ritenute soddisfacenti dagli interpellanti.
Finora sono state evase circa 3700 pratiche, delle quali 1700
rinnovi, cioè assunzioni nella nuova legge della precedente che
riguardava gli invalidi. Risultano ancora da spedire circa 4000
pratiche, un migliaio circa delle quali dovrebbe essere spedita
entro la fine del 1989.
Al Consigliere Riccarand, che chiede di conoscere i
provvedimenti sul potenziamento dell'Ufficio Trasporti, rispondo
dicendo che ciò può dipendere solo da una modifica legislativa
dell'organico del servizio stesso. Attualmente, tutti i posti di
coadiutore sono coperti e sono utilizzati nel lavoro dei buoni,
tenendo conto che il servizio deve anche far fronte ad altri e
pesanti impegni.
Alla quarta domanda, che chiede una apposita riunione della
competente Commissione consiliare con la partecipazione dei
rappresentanti sindacali dei pensionati, rispondo dicendo che
possiamo oggi stesso stabilire una data, tenendo presente che già
venerdì mattina mi vedrò con i sindacati dei pensionati, proprio
per sapere se nel frattempo sono maturate delle proposte di tipo
diverso.
In merito alla seconda domanda del rappresentante del Partito
Comunista, relativa alla marca da bollo da 5000 lire, tengo a
precisare che le domande presentate a suo tempo senza la marca da
bollo da 5000 lire vengono evase ugualmente con l'invio dei buoni
direttamente al domicilio degli interessati e con l'avviso di far
pervenire la marca per la regolarizzazione, cosa che può avvenire
quando gli utenti si presentano per il rinnovo.
Questa procedura non danneggia nessun richiedente, al quale
pervengono i buoni secondo l'ordine di presentazione delle domande.
Successivamente sarà definita la regolarizzazione della domanda. Da
vari, comunque, le domande vengono presentate in modo regolare con
la marca da bollo.
Una diversa sanatoria delle domande presentate a suo tempo senza
la marca da bollo, come ad esempio il richiesto annullamento della
marca, è impossibile. Speravamo, infatti, di poter avere una
risposta positiva da parte del competente Ministero delle Finanze
sulla possibile esenzione, ma la Risoluzione Tasse n. 450789 del 3
maggio 1988 precisa quanto segue:
"Le domande con cui gli appartenenti a determinate categorie
sociali ed anche mutilati ed invalidi del lavoro e di guerra,
mutilati ed invalidi civili e per servizio, sordomuti..., chiedono
il riconoscimento di agevolazioni di viaggio su linee di trasporto
pubblico locale, sono soggette ad imposta di bollo fin
dall'origine, ai sensi del DPR n. 642, art. 5".
Gli impiegati del Servizio Trasporti sono pertanto costretti a
richiedere la marca da bollo sulle domande che vengono presentate e
a richiedere la regolarizzazione di quante risultino agli atti
incomplete. Come ho già detto, ciò può avvenire con la
regolarizzazione, tant'è che noi spediamo ugualmente i biglietti.
In caso contrario, essi stessi (gli impiegati dell'Ufficio
Trasporti) vanno incontro alle sanzioni pecuniarie, fermo restando
che gli atti non sono comunque efficaci finché non si è pervenuti
al pagamento e questo indipendentemente dalla volontà
dell'Amministrazione regionale.
Veniamo ora alla terza domanda. Attualmente il Servizio
Trasporti è impegnato attivamente a smaltire l'accumulo delle
domande ed a rilasciare i buoni. In effetti, non l'ho detto
all'inizio, ma lo dico adesso, con il trasferimento della sede vi è
stata una indubbia accelerazione nell'evasione delle pratiche,
anche in conseguenza di una migliore situazione logistica.
Non certo per giustificare, ma per tener conto delle obiettive
difficoltà e della delicatezza della situazione, vorrei fare alcune
precisazioni.
Le domande devono essere comunque controllate ed opportunamente
registrate, indipendentemente dal fatto che il titolo di trasporto
sia una tessera o un blocchetto di buoni. Come ho già detto questa
mattina alle rappresentanze della categoria dei pensionati, noi non
ci troviamo di fronte, come nel caso delle Ferrovie dello Stato, al
rilascio di buoni su servizi gestiti direttamente
dall'Amministrazione, ma dobbiamo fare i conti con società che
gestiscono in concessione il trasporto, alle quali noi dobbiamo
fornire il rimborso del costo del servizio. Ciò innesca una
procedura complessa e difficile che non fa piacere a nessuno e
tantomeno a me, e la prima parte della procedura è inevitabilmente
uguale, anche se venisse consegnata una tessera in luogo dei
buoni.
Le disposizioni legislative in materia sono numerose: già si è
detto del bollo, ma si pensi che la legge impone persino
l'indicazione del numero di codice fiscale su qualunque domanda
rivolta all'Amministrazione pubblica per la concessione di
agevolazioni, come nel caso in questione. Gli impiegati sono
costretti a controllare e ad esigere anche il codice fiscale, salvo
le sanzioni che loro incombono.
Poi c'è tutta la parte relativa alla registrazione, dato che
trattasi sempre di denaro pubblico, e c'è l'inserimento nei
programmi informatici, che rallenta la prima fase di impostazione
del programma, che però poi dovrebbe avere una procedura più
rapida. Tale rallentamento è dovuto anche ai passaggi tra le
differenti classi di età e tra le differenti condizioni di
invalidità. E' da precisare tuttavia che i passaggi tra le due
categorie di età (sotto e sopra i 65 anni), pur non alleggerendo,
non aggravano certamente in misura consistente il lavoro
preparatorio.
Per quanto invece riguarda la seconda parte della procedura,
quella cioè oltre i controlli iniziali, posso dire che è in corso
lo studio di un diverso impiego del titolo di trasporto nel senso
desiderato dagli interpellanti, trasformandolo cioè in una tessera
di libera circolazione almeno nella città di Aosta. Il rilascio del
tesserino pertanto non è ancora avvenuto, proprio perché si sta
studiando di trasformarlo da documento di identificazione a titolo
unico di viaggio. Non si avrà più, quindi, la tessera per
identificare l'utente in aggiunta al biglietto, ma ci sarà un unico
documento, cioè una tessera di libera circolazione, almeno per la
città di Aosta.
Veniamo ora alla quarta domanda del Consigliere Riccarand, che
chiede se sia possibile pervenire ad una convenzione con le aziende
di trasporto. Questo problema è in parte risolvibile con
l'assegnazione di un titolo di viaggio diverso dai buoni, ma la
vera difficoltà è proprio quella di pervenire ad una
quantificazione, nel rispetto delle leggi vigenti in materia, della
contribuzione pubblica alle aziende di trasporto. Queste norme,
infatti, impongono la conoscenza del numero dei trasportati, anche
ai fini del mantenimento in esercizio delle linee.
Apro una parentesi per sollevare una questione che potremo
eventualmente chiarire meglio in sede di Commissione: per il
mantenimento delle linee occorre dimostrare che esse siano
frequentate da un certo numero di persone, ma con la tessera di
libera circolazione questa operazione diventa molto difficile e
complessa. Questo è uno dei tanti problemi che rendono
particolarmente difficile affrontare in termini concreti la materia
ed avanzare delle proposte che siano realmente praticabili: per
arrivare alla convenzione dobbiamo quantificare; per quantificare
dobbiamo tener conto che certe linee potrebbero anche essere
eliminate, perché non si potrebbe dimostrare la frequenza di
utilizzo.
Tenuto conto di queste disposizioni, che sono contenute
nell'ultima e recentissima legge sui trasporti, la n. 160, che
potremo discutere ed approfondire meglio in sede di Commissione, a
noi, ma non solo a noi, è venuta in mente l'idea della libera
circolazione sui mezzi di trasporto. Occorre tener presente, però,
che esiste anche la necessità di dimostrare l'effettiva frequenza
di utilizzo della linea, cosa che aggrava la situazione o almeno i
problemi che dobbiamo affrontare.
Si pensi poi che alla data odierna sono in mano agli utenti
circa 400 mila buoni spendibili su relazioni di trasporto, che
vanno ognuno da una tariffa da lire 500 ad oltre lire 20 mila Il
non aggiornamento delle tariffe ed il mantenimento di una tariffa
unica nel circuito urbano di Aosta è stata una scelta di tipo
politico generale, proprio per rispondere all'esigenza di
convogliare o comunque di migliorare il rapporto trasporto
pubblico-trasporto privato, ammesso che ciò possa servire. Diciamo,
comunque, che abbiamo dei biglietti di circolazione urbana che da
anni sono ormai attestati sulle 500 lire e non hanno subito alcun
incremento, così come da anni abbiamo biglietti di circolazione
sulle linee regionali che possono arrivare sino ad un massimo di
lire 20 mila.
Ai 400 mila buoni spendibili, prima della fine dell'anno se ne
aggiungeranno altri 200 mila. Se dovessimo fare un conto teorico
dell'uso o dell'invio di buoni a tutti coloro che ne hanno i
requisiti, i buoni a disposizione degli utenti ascenderebbero a
circa 4 milioni. Ridurre questi conteggi ad una entità
convenzionale per un rimborso forfettario richiede una certa
prudenza, sia da parte delle aziende concessionarie sia da parte
della Regione, perché le leggi in materia di trasporti pubblici e
di finanza pubblica non ammettono errori di valutazione e di
controllo.
Uno dei grossi problemi consiste proprio nel fatto che questi
buoni, se usati, entrerebbero in una certa contabilità, perché
spetta alla Regione riconoscere alle società concessionarie il loro
uso. Questo è l'aspetto che distingue la questione dei buoni dalle
altre. Ecco perché certi esempi di realtà provinciali o regionali
che hanno attuato forme analoghe sono differenti dal caso nostro:
noi dobbiamo passare attraverso aziende private che sono
concessionarie del trasporto pubblico e quindi siamo soggetti a
tutte le regole che attengono all'intervento finanziario dal
pubblico verso il privato.
Personalmente, anch'io avrei piacere che tutta questa procedura
fosse attuata e risolta nel modo migliore e nei tempi più rapidi,
anche perché non solo il Consigliere Bajocco, che ha raggiunto
l'età, ma anche i suoi familiari potrebbero essere interessati ad
una corretta applicazione della legge 49/88. Non dobbiamo
dimenticare, però, che non è possibile pensare a semplificazioni
oltre certi limiti, perché dobbiamo seguire certe procedure imposte
dalla legge. Come ho già detto, se vi sono delle idee più
brillanti, io sono disponibile ad accoglierle.
Si era fatto ad esempio il discorso della collaborazione delle
rappresentanze sindacali. Pur riconoscendo tutta la disponibilità
che hanno dimostrato, non possiamo fare certe cose, e questo
indipendentemente dal nostro giudizio su di loro e sulla loro
disponibilità, proprio perché, purtroppo, certe cose non possono
che essere fatte da parte di un Ente pubblico.
Semplificando, potrei esprimere una idea del meccanismo cui
siamo sottoposti dicendo che ci troviamo nelle stesse condizioni
della distribuzione dei buoni di carburante, sia come quantità sia
come marchingegno da attuare, che, specie nella fase iniziale,
richiede obiettivamente tempi più lunghi, non fosse altro perché in
questo momento tutti gli atti relativi alle domande vanno
immagazzinati con sistemi informatici.
Come si può concludere? Il meccanismo attuale, che pur può
apparire ferraginoso, è quello che però offre, specie in questa
fase sperimentale, le massime garanzie di tutela
dell'Amministrazione regionale e degli utenti, e nel contempo evita
ogni possibile abuso.
Oggi posso fornire l'indicazione che si spera di poter arrivare
ad una carta convenzionale, cioè ad una tessera di libera
circolazione, almeno per la città di Aosta.
Se vi sono altre idee, sempre però nei limiti del rispetto delle
procedure e di quanto le leggi ci consentono, saranno ben gradite e
accolte, perché credo che sia interesse comune riuscire a rendere
più rapido e snello l'uso dei trasporti pubblici da parte delle
persone anziane.
Ribadisco la disponibilità ad incontrare la Commissione
competente e le rappresentanze sindacali di categoria, anzi
possiamo fissare la riunione oggi stesso.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Il nostro Gruppo è rimasto totalmente
insoddisfatto dalla risposta dell'Assessore e cercherò di spiegarne
il motivo con alcuni numeri.
Nell'interpellanza che avevamo presentato nello scorso mese di
settembre, l'Assessore ci aveva detto che erano stati spediti 1600
titoli di viaggio, più 500 rinnovi. Oggi ci ha detto che sono stati
spediti 3700 titoli di viaggio, di cui 1700 rinnovi. Diciamo allora
che le nuove domande, in base alla legge n. 49/88, sono 2000: ciò
significa che in tre mesi i titoli di viaggio sono passati da 1600
a 2000, cioè 400 in più in tre mesi. Però ce ne sono ancora 4000
giacenti, il che significa che, se noi continuiamo con questo
ritmo, ci vorranno quasi quattro anni per smaltire queste 4000
pratiche.
Io credo che questo ritmo non sia assolutamente accettabile,
perché comporta dei tempi oggettivamente troppo lunghi, che
implicano una sostanziale non gestione della legge.
Anche per quanto riguarda i problemi del personale la risposta
non è soddisfacente. E' vero che per una modifica stabile del
personale del servizio occorre una legge che modifichi la pianta
organica, ma non occorre una legge di modifica per un'utilizzazione
straordinaria e temporanea del personale, come era stato
preannunciato a settembre. Si può ricorrere all'assunzione a
carattere straordinario e temporaneo, per un arco di pochi mesi, di
personale solo per mettere in regola la situazione, dopodiché ci
potrà magari essere bisogno di più personale di quello che c'è
adesso, ma sicuramente non ci sarà bisogno di tutto quel personale
che è richiesto per questa fase di messa a regime della legge.
Noi quindi sollecitiamo un intervento straordinario nei
confronti del personale dell'Ufficio Trasporti, in modo che
nell'arco, non di quattro anni, ma di quattro, cinque o sei mesi al
massimo, si riesca a soddisfare tutte le 4000 domande che sono
state presentate e che ormai da mesi attendono di poter essere
esaudite in base ad una precisa norma di legge.
Queste sono le due principali osservazioni che volevo fare.
Per quanto riguarda poi il meccanismo, io credo che
probabilmente in questa fase non si poteva fare diversamente e che
anzi può essere utile avere il sistema dei buoni, come fase di
avvio, anche per sperimentare e conoscere il tipo di utenza ed il
tipo di domande, sicuramente però l’obiettivo che
dobbiamo perseguire in tempi brevi è quello di passare al sistema
del convenzionamento.
Io credo che il numero dei trasportati, che comunque deve essere
quantificato, possa essere quantificato all'interno di una
convenzione fra la Regione e le società di autolinee, proprio sulla
base dei dati che noi stiamo acquisendo. Cioè, proprio sulla base
dei dati di questa fase di sperimentazione noi possiamo acquisire
alcuni elementi che potranno poi essere utilizzati nella stipula di
una convenzione che ci agevolerà di molto la gestione della
legge.
E' chiaro però che per avere una quantificazione che non sia
campata in aria, ma risponda effettivamente alla realtà delle cose;
bisogna che questi 4000 titoli di viaggio siano inviati in tempi
brevi a quelli che ne hanno fatto domanda, in modo che per sei mesi
possiamo avere un quadro del funzionamento a regime della legge,
dopodiché io credo che ci saranno tutte le condizioni per passare
senza forzature ed improvvisazioni, ma sulla base di dati reali, ad
un sistema di convenzionamento, che è molto più semplice per
l'Amministrazione regionale, per le società di gestione delle
autolinee e per gli utenti, e che sicuramente tornerà utile nel
l'interesse di tutti.
Chiedo quindi che ci sia un intervento straordinario sul
personale per poter regolarizzare al più presto le pratiche
giacenti, altrimenti non usciamo da questo giro vizioso, in modo
che nel l'arco di pochi mesi si possano spedire tutti i titoli di
viaggio che sono in attesa di spedizione. Chiedo inoltre che al più
presto ci sia una riunione della Commissione competente dove poter
incominciare a mettere sul tappeto le proposte da realizzare, non
domani, ma fra alcuni mesi, quando avremo messo a pieno regime
tutta l'applicazione della legge.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
L'Assessore ci ha detto che, prima della
fine dell'anno ed entro le feste di Natale, 1000 pensionati in più
otterranno in regalo i biglietti di trasporto, però altri 3000
saranno costretti ad aspettare ancora...
(...Interruzione...)
... ma non so fino a quale Pasqua, perché stando così le cose,
come diceva bene il Consigliere Riccarand, arriveremo al 1992 o al
1995, perché chissà quanti anni occorreranno per dare i biglietti a
questi 3000 pensionati.
Allora, cosa dobbiamo dire? Dobbiamo dire forse che l'Assessore
ha fatto il suo dovere? A mio avviso, le sue risposte non ci hanno
soddisfatto, anche perché sono ormai vecchie, nel senso che siamo
tornati al punto di partenza, cioè alle risposte che dava alle
nostre prime interpellanze. Noi abbiamo sempre ribadito ed abbiamo
sempre battuto su questo tasto, ma ora veniamo a sapere che devono
ancora essere spediti circa 4000 biglietti. Non credo che nel mese
di dicembre verranno spediti quei 1000 biglietti cui ha fatto cenno
l'Assessore, anche se sarei ben contento che ciò possa realmente
accadere, in modo che entro marzo si riescano a spedire tutti gli
altri.
Forse l'Assessore non ci ha detto tutto e magari ha un "atout"
segreto per i sindacati, ed io voglio veramente sperare che venerdì
tutti gli altri Assessori, nella riunione di Giunta, diano una mano
all'Assessore Lanivi, perché possa comunicare qualcosa di più
preciso e definitivo nel corso dell'incontro con le organizzazioni
sindacali.
Il Consigliere Riccarand diceva bene quando accennava al
personale, perché il vero problema è proprio quello, ma se ogni
Assessorato sacrifica una certa quantità di personale, che viene
distaccato per quindici giorni o per un mese all'Ufficio Trasporti,
riusciamo a risolvere il problema, così saremo contenti tutti e non
ritorneremo più a battere su questo tasto, cosa che del resto
dovrebbe dare fastidio anche all'Assessore, anche perché non è
certo la prima volta che solleviamo questo problema.
E' vero che vi sono delle leggi che devono essere rispettate, ma
noi avevamo chiesto che fosse l'Amministrazione a pagare le 5000
lire della marca da bollo, perché non è colpa del pensionato che
beneficia già dei buoni, se al momento del loro rinnovo deve
provvedere al pagamento di quelle 5000 lire. L'errore non è stato
commesso da loro, ma da chi ha fatto quella legge e proprio per
questo, oltreché per il fatto che spendiamo tanti soldi per altre
cose - come ad esempio questa mattina abbiamo dato 50 milioni per
gli scacchi ed altri 100 per altre iniziative - io penso che i
soldi per aiutare i pensionati siano quelli meglio utilizzati dal
l'Amministrazione.
E' positivo che ci sia la volontà di sbrigare con maggiore
sollecitudine queste procedure e di assegnare un tesserino per i
trasporti interni alla città di Aosta. Mi auguro solo che non si
debba aspettare un altro anno.
Nell'interpellanza si chiede anche che la Commissione competente
discuta e riesamini la questione con i rappresentanti della
categoria dei pensionati, che forse possono proporre delle
soluzioni più rapide della nostra e di quella dell'Assessore, in
modo che si arrivi a porre fine a questo problema. Altrimenti, come
dicevo prima, saremo costretti a presentare una mozione di sfiducia
all'Assessore, cosa che a noi però dispiace. La mozione nei
confronti dell'Assessore Perrin non è passata, ma può darsi che, se
presentiamo una mozione di sfiducia nei confronti dell'Assessore
Lanivi, qualcuno ci dia una mano, magari dicendo: "Ormai siamo
stanchi di sentire parlare di questo problema in Consiglio, ma, se
mandiamo via l'Assessore, riusciremo sicuramente a risolverlo".
Invito in modo pressante l'Assessore a tirar fuori questo
"atout" per l'incontro di venerdì con i sindacati, in modo che i
pensionati possano trascorrere in tranquillità le feste di fine
anno.
Grazie.
