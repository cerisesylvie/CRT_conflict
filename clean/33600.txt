Classificazione
ENERGIA



Oggetto del Consiglio n. 1713 del 23 marzo 2011 - Resoconto
OGGETTO N. 1713/XIII - Reiezione della risoluzione: "Dissenso
all'introduzione nel territorio italiano di attività
nucleari".
Risoluzione
Il Consiglio regionale della Valle d'Aosta/Vallée
d'Aoste
Ricordata la terribile catastrofe che ha colpito il Giappone
l'11 marzo scorso, dove un terremoto di intensità pari a 9 gradi
della scala Richter, seguito da uno tsunami, ha provocato un
disastro nucleare di enormi proporzioni causato dall'esplosione di
alcuni reattori nella centrale di Fukushima, riportando
all'attenzione dell'opinione pubblica l'incommensurabilità del
rischio nucleare;
Ricordato che il 15 febbraio 2010 il Governo italiano ha
varato il decreto legislativo n. 31 che disciplina la costruzione
delle centrali nucleari nel territorio italiano sancendo di fatto
la ripresa delle attività nucleari 23 anni dopo il referendum del
1987 che le aveva escluse dal territorio italiano;
Richiamata la sentenza della Corte Costituzionale n. 33 del 2
febbraio 2011, con la quale si è stabilito che non è possibile
realizzare una centrale nucleare senza conseguire il parere della
Regione interessata;
Considerata la posizione contraria espressa dal Presidente
della Regione Rollandin in sede di Conferenza delle Regioni
riguardo alla possibilità di ospitare una centrale nucleare sul
territorio regionale, ripresa dagli organi di informazione
regionali;
Ricordato che la Corte costituzionale, in data 12 gennaio
2011, ha deliberato l'ammissibilità di quattro richieste di
referendum abrogativo, rispettivamente in materia di legittimo
impedimento del Presidente del Consiglio dei ministri e dei
Ministri a comparire in udienza penale, di modalità, affidamento e
gestione dei servizi pubblici locali di rilevanza economica e
determinazione della tariffa del servizio idrico integrato, nonché
in materia di nuove centrali per la produzione di energia
nucleare;
Ritenendo, a tale proposito, ingiustificato lo sperpero di
centinaia di milioni di euro - un costa pari a quello del
sacrificio imposto per il 2011 alle province italiane - per
celebrare i referendum in una data diversa da quella prevista per
le elezioni amministrative che interessa quest'anno, oltre ad
undici amministrazioni provinciali, 1.310 i comuni italiani che
rinnovano i propri organi amministrativi e, fra questi, anche
importanti capoluoghi di regione come Milano, Napoli, Torino,
Bologna, Trieste, Cagliari e Catanzaro; Ricordando infine che la
recente storia elettorale italiana ha provato che l'elettorato è
pienamente in grado di esprimere valutazioni differenziate anche su
elezioni che avvengano contestualmente e che l'accorpamento non ha
mai presentato particolari difficoltà;
Appresa la decisione odierna del Consiglio dei Ministri di
attuare il rinvio del piano per le nuove centrali nucleari, con una
moratoria di un anno nell'attuazione del piano stesso;
Impegna
la Giunta regionale a:
- manifestare nelle sedi opportune il dissenso della comunità
valdostana rispetto all'introduzione delle attività nucleari sul
territorio italiano e a sostenere una seria riflessione ed una
verifica a livello europeo sulla sicurezza delle centrali nucleari
esistenti;
- favorire l'elaborazione di un piano energetico fondato sul
risparmio energetico e sulla produzione di energia da fonti
rinnovabili;
- monitorare costantemente la situazione attraverso l'Agenzia
regionale per la protezione dell'ambiente, anche se apparentemente
non sembrano esserci pericoli per la nostra regione;
Invita
il Governo italiano ad adottare le iniziative di propria
competenza per fissare la data di convocazione degli elettori per i
quattro referendum abrogativi del 2011 nella stessa domenica in cui
sono convocati gli elettori per il primo turno delle elezioni
amministrative 2011.
Fa appello
al rispetto per l'iniziativa popolare sottoscritta da oltre
un milione di cittadini affinché non si comprometta con manovre
dilatorie la regolare tenuta della consultazione referendaria
prevista per il corrente anno.
F.to: Louvin - Patrizia Morelli - Bertin - Giuseppe Cerise -
Chatrian - Carmela Fontana - Rigo - Donzel
Président
- La parole à la Conseillère Patrizia
Morelli.
Morelli (ALPE)
- Merci M. le Président.
Venticinque anni dopo il disastro di Chernobyl e la seguente
rinuncia dell'Italia all'energia nucleare, un altro disastro in una
centrale nucleare, in Giappone questa volta, viene a scuotere le
coscienze ed a risvegliare le paure del nucleare alla vigilia di un
referendum.
In Italia in generale il nucleare non piace, e non solo per una
questione emotiva legata agli ultimi fatti, si fa infatti adesso un
gran parlare dei rischi di incidenti; ma decidere per il nucleare
significa anche decidere dove costruire gli impianti, condividendo
la scelta con le popolazioni interessate, sapere come e dove
smaltire le scorie attive, come sappiamo tutti, per migliaia di
anni, sapere come dismettere gli impianti obsoleti, operazione
difficile e costosa che oggi tanti Stati europei tendono a
rimandare.
Mi pare che il dibattito politico, al di là della tragedia
giapponese, sia ancora ben lontano dall'essere stato affrontato in
modo approfondito; se ne sta rendendo conto anche il Governo
italiano che, se subito dopo il terremoto in Giappone parlava di
sciacallaggio e di macabra strumentalizzazione, riferendosi ai
giusti timori della gente e facendo, lui, sì, dello sciacallaggio,
sta ora procedendo ad una retromarcia: è di poche ore fa la notizia
della moratoria approvata dal Consiglio dei ministri che rinvia di
12 mesi l'approvazione del piano nucleare. Cosa pensarne? Un trucco
per confondere gli elettori, come sostiene qualcuno? Una scelta
saggia e opportuna? Oppure una non decisione in un momento in cui
sarebbe invece necessario prendere delle decisioni?
A livello regionale abbiamo appreso in Consiglio regionale della
posizione contraria, manifestata dal Presidente Rollandin, anche in
sede di Conferenza delle Regioni, riguardo alla possibilità di
ospitare una centrale nucleare sul nostro territorio, cosa che
sappiamo essere oggettivamente impossibile. Crediamo che questa
Assemblea debba andare oltre e pronunciarsi rispetto ad una
politica energetica che vada piuttosto nel senso del consumo
responsabile, invertendo la tendenza indotta da chi ha grandi
interessi economici, ad aumentare costantemente i consumi, come se
ciò fosse qualcosa di inesorabile e incontrollabile! A questo
proposito ricordo l'intervento del Presidente Giorgio Napolitano
che è intervenuto su questo argomento proprio ieri, il quale
sostiene nuovi modelli e strumenti capaci di coniugare lo sviluppo
economico con la rigorosa salvaguardia del pianeta e dei suoi
equilibri ambientali. Innanzitutto ci sembra necessario attuare una
politica rigorosa di risparmio energetico, di efficienza
energetica. L'energia va utilizzata in modo più efficiente; oggi si
può, isolando gli edifici - cominciando da quelli pubblici -,
potenziando i mezzi pubblici di trasporto, educando le persone al
risparmio energetico - a cominciare dalle scuole - e,
contestualmente, incrementando la produzione di energia da fonti
rinnovabili. La Provincia di Bolzano, a cui spesso ci riferiamo, lo
fa da anni; il Presidente Durnwalder ha ricordato che (cito):
"per il nucleare sono necessarie enormi somme, che invece
potrebbero essere investite nel risparmio energetico e nelle fonti
di energia rinnovabile, senza dimenticare i possibili pericoli che
la produzione nucleare comporta".
Contiamo che il Presidente della Giunta regionale sia
altrettanto chiaro nel rappresentare, nelle sedi opportune, le
preoccupazioni della comunità valdostana rispetto anche alla
verifica della sicurezza delle centrali europee. Riteniamo infine
necessario un invito al Governo italiano affinché vengano accorpate
le date del referendum e del primo turno delle amministrative, in
un'ottica di risparmio di denaro pubblico che, in caso contrario,
sarebbe giudicato dai cittadini come uno spreco inaudito, uno
schiaffo a chi vive in una situazione di difficoltà quotidiana.
Infine la risoluzione fa appello al rispetto per l'iniziativa
popolare sottoscritta da oltre un milione di cittadini, affinché
non si comprometta con manovre dilatorie la regolare tenuta della
consultazione referendaria prevista per quest'anno.
Président
- La discussion générale est ouverte.
La parole au Conseiller Lattanzi.
Lattanzi (PdL)
- Grazie Presidente.
Devo dire che sono rimasto sorpreso dai toni un po' guerrafondai
della collega Morelli a cui non sono, né siamo abituati, conoscendo
il suo stile e la sua eleganza anche politica, perché quando sento
dire che le argomentazioni utilizzate nelle premesse della
risoluzione sono che il Governo nazionale abbia strumentalizzato le
recenti drammatiche vicende accadute in Giappone, che hanno - a suo
dire - riposizionato le scelte sul nucleare, devo dire che si fa un
insulto all'onestà intellettuale! Lo dico perché tutti abbiamo
avuto modo di condividere le preoccupazioni, non tanto per le
questioni nucleari, che sono avvenute successivamente, ma di per sé
per la disgrazia che ha visto decine di migliaia di persone morire
per un evento naturale, neanche una persona per eventi nucleari, ma
per un terremoto di 9 gradi della scala Richter e un conseguente
tsunami devastante. Oggi non siamo a contare le vittime delle
centrali nucleari che sono esplose o hanno creato morti per
radioattività, oggi contiamo vittime di un disastro naturale,
quindi confondere questi sentimenti di preoccupazione, che hanno
preso le pagine dei media certamente più la preoccupazione di
qualche decina di persone contaminate rispetto alle migliaia di
persone morte, la dice lunga sul fatto di chi abbia
strumentalizzato questa immane disgrazia!
Vogliamo riportare il dibattito politico al senso di questa
risoluzione, che ha due obiettivi molto precisi: il primo è quello
di convincere il Consiglio ad esprimere una posizione totalmente
negativa, non sospensoria, per quanto riguarda il ragionamento che
il Governo nazionale sta facendo per la produzione di centrali di
energia nucleare anche in Italia, e noi valdostani, anche in
considerazione del fatto che le abbiamo a qualche decina di
chilometri di distanza da noi...
Credo che qui non si possa non citare quello che la collega
Morelli ha detto, cioè che il Consiglio dei ministri stamani ha
provveduto ad una sospensione dei processi decisionali, non tanto
per un ripensamento sulla politica energetica, che vede il nostro
paese in totale sudditanza dell'estero e, anche alla luce degli
ultimi avvenimenti del Nord Africa, in estrema preoccupazione ed
eventuale difficoltà in prospettiva, ma perché tutti sanno che il
Ministro Romani ha partecipato qualche giorno fa ad un Consiglio
europeo dei Ministri dell'energia ad una riflessione più generale
dell'Europa sul funzionamento delle centrali di prima, seconda e
terza generazione in Europa, in particolar modo su qualche decina
di prima generazione che stanno funzionando e su cui già la
Germania e la Francia stavano facendo una riflessione, e di certo
nessun paese ha immaginato - di quelli che sono più avanti
tecnologicamente - di interrompere la costruzione di centrali di
terza generazione o più, come si dice. Non sono un esperto in
materia, non mi sono fatto un'idea da esperto, mi sono fatto
un'idea da cittadino che è un'idea che noi rappresentiamo ed è
quella degli elettori a cui facciamo riferimento e che abbiamo modo
di incontrare: la preoccupazione sull'utilizzo dell'energia
nucleare c'è da parte di tutti e non posso immaginare che ci possa
essere qualcuno che, dai banchi dell'opposizione, possa dare
dell'irresponsabile a qualcuno solo perché la pensa in maniera
diversa!
Il Governo nazionale e tutte le persone che stanno lavorando con
serietà a queste valutazioni hanno al primo posto la sicurezza non
solo dei cittadini, ma anche di loro stessi e delle loro famiglie,
e quindi, da buoni padri di famiglia - prima ancora che come
amministratori politici - stanno mettendo al centro dell'attenzione
il fatto che le decisioni devono partire dal presupposto non
dell'assoluta sicurezza, che non esiste in alcun settore
energetico, ma della relativa e convinta produzione di energia in
sicurezza per i cittadini. Questo è quello che ha spinto la
Germania e la Francia ad avere decine di centrali nucleari;
qualcuna è a qualche chilometro da noi... e non sono di quelli che
dicono: siccome le abbiamo vicine, abbiamo solo i rischi e non le
opportunità...io non dico questo, perché sarebbe troppo populistico
e da bar! Io dico una cosa diversa, dico che il nostro paese ha
perso trent'anni fa una grande opportunità: quella di essere leader
in un mercato della produzione di energia nel quale eravamo con
l'ENI.
Oggi c'è un ripensamento; capiamo tutti che abbiamo perso forse
dei treni, che non avere le centrali nucleari non significa essere
al riparo dai rischi dell'inquinamento e dell'intossicazione, ma
significa essere esposti a rischi diversi. Su questo tutti noi, in
questi giorni, abbiamo avuto modo di informarci; il dibattito fra
gli stessi esperti, ingegneri nucleari, è molto aperto. Credo che
noi, semplici cittadini, poco possiamo dire se non che la
riflessione sulla produzione autonoma da parte del nostro paese di
energia sia un dossier che va riaperto, non precludendosi le
opportunità esclusivamente per fini demagogici. Se dobbiamo dire
"no" al nucleare perché è radioattivo, dobbiamo dire "no" al
petrolio perché inquina; se dobbiamo dire "no" al petrolio perché
inquina dobbiamo dire "no" alle ferrovie perché funzionano con il
petrolio, se non funzionano con il petrolio funzionano con
l'energia elettrica che viene prodotta con il petrolio (perché a
parte la Valle d'Aosta mi risulta che tutte le altre centrali
elettriche funzionino a gasolio). Quindi, se dovessimo dire "sì"
all'energia a tasso zero, dobbiamo ricordarci che le fonti
rinnovabili oggi - il fotovoltaico - fortemente incentivate anche
da questo Governo - al punto che in due anni abbiamo raggiunto gli
obiettivi che la Comunità europea aveva dato a questo paese per il
2020 - e i forti incentivi sulle fonti energetiche alternative
sappiamo che sono scientificamente ancora tecnologie che hanno
bisogno di essere messe a produttività, perché hanno costi molto
alti e produttività energetiche ancora troppo basse, pur avendo
l'Italia raggiunto gli obiettivi fissati per il 2020, unico paese
in Europa. È per quello che c'è la riflessione sugli incentivi, se
non riposizionarli e reindirizzarli, cosa che verrà fatta entro
maggio.
La risoluzione chiede due cose: a questo Consiglio, che
rappresenta il popolo valdostano, di dire chiaro e forte "no" in
assoluto al nucleare, e questo io - come il nostro gruppo - non mi
sento di sostenerlo, perché credo che faccia bene il Governo
italiano - lo farebbe un governo di qualunque colore - a tenersi
aperta una possibilità di alternative energetiche, a maggior
ragione nel momento in cui gas e petrolio dal Nord Africa hanno
problemi di distribuzione. Poi la risoluzione riporta ai referendum
che hanno impedito al nostro paese di sviluppare una leadership
tecnologica in questo senso, e qui ribadisco che abbiamo perso
un'occasione. I motivi di quei referendum li conosciamo tutti,
molti di noi probabilmente hanno votato "no" al nucleare in quegli
anni; questo non ha impedito però ai nostri partner europei di
andare avanti, anche a pochi chilometri da noi, su quelle
tecnologie e di raggiungere quelli che riteniamo possano essere
considerati... e anche lo stesso incidente del Giappone lo ricorda,
le centrali nucleari che in questo momento sono all'attenzione del
mondo scientifico, nessuno dei quattro reattori colpiti dal
terremoto ha subito danni strutturali. Se era esclusivamente per il
terremoto, le centrali avrebbero continuato a funzionare, e sono di
prima generazione, come prima; quello che ha inchiodato il sistema
delle centrali nucleari è lo tsunami che ha bloccato i sistemi di
raffreddamento e questo ha posto una condizione di ripensamento
sull'ubicazione delle centrali...si pensava fosse opportuno
collocarle vicino all'acqua per il concetto di raffreddamento...
questo perché i terremoti, quando succedono sulla terraferma,
producono un terremoto forte a cui le centrali resistono, ma quando
invece si producono nel mare, provocano gli tsunami, come quelli
che hanno colpito il sistema di raffreddamento. Se oggi dovessimo
ragionare sulle nuove centrali rispetto a quelle problematiche, se
quelle centrali fossero state di terza generazione, non avrebbero
neanche avuto i problemi di raffreddamento e non saremmo, qui, a
discutere un ripensamento sul nucleare; quindi ci sarebbero sistemi
ausiliari di protezione e di sicurezza.
Credo che questa risoluzione - e la capisco anche da parte della
sinistra autonomista di questa Regione in termini di proposta,
comunque della sinistra progressista, la posso capire in termini
ideologici - non sia accettabile in termini programmatici, perché
su questo tema le verità in tasca non le ha nessuno. Chi si occupa
di questo, in termini scientifici, sta dando delle risposte e credo
che i cittadini avranno il tempo e il modo di occuparsi di questa
cosa nei referendum che verranno indetti, perché è un compito del
Governo indicare le date.
Président
- Pas d'autres qui souhaitent intervenir en
discussion générale.
La parole au Conseiller Donzel.
Donzel (PD)
- Pensavo che la maggioranza attualmente in
vigore avesse qualcosa da dire...per adesso hanno parlato le
opposizioni, non volevo fare tre opposizioni a zero, si voleva
sentire il parere della maggioranza. Ciò premesso, solo per dire
perché c'è stata un'esitazione, perché sarebbe stato interessante,
in un dibattito, conoscere il parere della maggioranza...non ci
tiriamo indietro su una riflessione molto puntuale sul tema.
Intanto è vero che l'argomento è controverso dal punto di vista
scientifico, ma non a tal punto che non vi siano alcune certezze,
ossia che ad oggi nessun scienziato è in grado di dire cosa fare
delle scorie radioattive: questo non è opinabile. Altresì è vero -
e non è opinabile - che alcune centrali ormai sono definite poco
sicure e anche questa è una constatazione ormai assodata; si parla
già di centrali di terza generazione perché quelle cosiddette "di
seconda generazione" non sono ritenute più affidabili e, in alcuni
casi, i paesi più preoccupati da questo punto di vista hanno
ritenuto opportuno, come la Germania, di intervenire in maniera
precauzionale per fermare alcune centrali che avrebbero
probabilmente potuto funzionare.
Fino a qualche tempo fa il Governo nazionale aveva messo in
campo un progetto di centrali nucleari che parlava di centrali di
seconda generazione, quelle che nessuno vuole più costruire.
Vediamo allora di non confondere le idee su questi argomenti
confusi: il programma del Governo non è per costruire centrali di
terza generazione, questo è quello che chiede Cota al Governo, ma
il Governo ha un progetto per la costruzione di centrali vecchie
che in Germania vengono fermate. Anche su questo punto va fatta
chiarezza: che non si parla di centrali ultramoderne...se poi verrà
cambiato il programma questo è un altro discorso, se verranno
acquistati altri tipi di centrali - visto che non le produciamo noi
- è un altro discorso, ma il progetto del Governo adesso è ritenuto
vecchio anche dagli scienziati.
Altre considerazioni sono doverose rispetto al fatto che nella
comunità scientifica si è avvertito un allarme ulteriore, perché
non è che i giapponesi fossero stati imprevidenti nel realizzare le
centrali che hanno realizzato. Nel caso di Fukushima la centrale
era a norma e addirittura era stata preventivata la possibilità
dello tsunami; semplicemente si è verificato un terremoto e uno
tsunami di entità straordinaria, unica, mai prevista neanche dagli
esperti! Questo ha fatto sì che il tema della sicurezza rispetto
alle centrali nucleari facesse saltare alcune verità scientifiche
consolidate, cioè nell'ambiente degli esperti che avevano redatto
piani di sicurezza delle centrali nucleari, l'incidente giapponese
ha messo in dubbio alcune verità e obbliga tutti ad un ripensamento
rispetto al sistema di sicurezza, sistema di sicurezza che non è
ancora stato ripensato e rivisto. Dal punto di vista degli
interventi, non possiamo nasconderci che il tentativo di rinviare
di un anno le decisioni sul nucleare da parte del Governo senza
sospendere le norme in via di attuazione, è un modo furbo per
nascondere un evidente dietro front del Governo, un fuggi-fuggi,
visto che è un governo sempre attento ai sondaggi; scoprendo che
tre italiani su quattro sono assolutamente contrari al nucleare
sono andati in ritirata, perché a breve ci sono le amministrative
ed è bene calmare gli animi e inventarsi questo nuovo trucco di una
moratoria sul programma nucleare.
Mi stupisce il fatto che il PdL della Valle d'Aosta è ancora più
interessato al nucleare del suo stesso Ministro nazionale che ha
fatto dichiarazioni ben più forti dicendo che, nel momento in cui
l'Unione europea non ci dà delle garanzie chiare sulla sicurezza
del nucleare, fermiamo tutto. Invece qui apprendo che il gruppo del
PdL è intenzionato a tenere sempre aperta la via del nucleare,
quindi sarà oggetto di interesse anche nazionale scoprire che ci
sono degli esponenti del territorio della Valle d'Aosta che sono
assolutamente più in là degli stessi ministri del Governo nazionale
sulla politica nuclearista!
Quindi da parte nostra c'è l'esigenza di dire che, come
cittadini valdostani, non dobbiamo avere alcuna esitazione nel dire
"no" ad una politica nuclearista, anche alla luce del fatto che
paesi che si trovano in condizioni climatiche ben diverse dalle
nostre stanno facendo delle scelte innovative e coraggiose sul
fronte delle energie rinnovabili. Allora il punto è molto chiaro,
non è ideologico sulla questione del nucleare: se utilizziamo le
enormi risorse che ci servono per costruire le centrali nucleari -
tempo di realizzazione dieci anni e immensi capitali di
investimento - non abbiamo le risorse per lanciare un importante
impegno sulle energie rinnovabili. Già siamo indietro non sul
nucleare, ma sulle energie rinnovabili rispetto agli altri paesi,
perché l'energia nucleare la compriamo a prezzi bassissimi dalla
Francia, tanto che alcuni economisti hanno detto che a noi conviene
più comprarla dalla Francia piuttosto che fare una centrale nuova!
Invece siamo arretrati come "Paese del sole", Italia, rispetto a
Spagna e Germania nel campo delle energie rinnovabili.
Quindi mi permetto di dire che in tutti i paesi c'è una grossa
distinzione fra i problemi generati all'ambiente dalla costruzione
di impianti per le energie rinnovabili dall'utilizzo delle fonti
come il petrolio e il carbone rispetto all'energia nucleare, che
costituisce comunque un problema peculiare non solo per la durata
dei tempi dell'installazione, per i problemi della sicurezza, ma
anche perché gli impianti realizzati sono difficilmente
smantellabili. Non esiste al mondo alcun paese che sia riuscito a
smantellare completamente una centrale nucleare, le si lasciano lì,
si coprono eventualmente con tonnellate di cemento e rimangono a
contaminare un ambiente per migliaia di anni! La situazione è
estremamente chiara, su questa cosa trovo scandaloso che si prenda
una posizione che non è ideologica, perché ho cercato di
argomentarla anche con ragioni economiche. Pensiamo che, siccome
gli altri paesi pensano ad un futuro in cui il nucleare venga meno,
si debba immaginare di uscire da questa dimensione.
Rispetto all'impegno che riguarda la questione referendaria, il
tentativo di impedire ai cittadini di esprimersi con un referendum
su questa cosa è anzitutto gravissimo dal punto di vista della
democrazia e auspico che il nostro Governo si batta perché la
democrazia rimanga in questo paese.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Sicuramente il tema della risoluzione
è un tema importante, tant'è che il Presidente della Regione è
intervenuto nelle sedi opportune nel rappresentare la posizione
della Valle d'Aosta.
Ritornare su una risoluzione facendo una serie di affermazioni
in parte condivisibili e in parte no, soprattutto in un momento in
cui abbiamo un provvedimento che è stato adottato oggi dal Governo
e che non abbiamo ancora avuto modo di vedere, ci porta a fare una
discussione che non ha tutti gli elementi. Pertanto, rispetto a
questo tema, chiediamo di ritirarla; in alternativa, la maggioranza
si astiene.
Presidente
- La parola alla Consigliera Patrizia
Morelli.
Morelli (ALPE)
- Definire guerrafondaio il mio tono,
collega Lattanzi, mi sembra decisamente eccessivo. ALPE contiene,
nel suo statuto, una dichiarazione di non violenza; altra cosa è
cercare di esprimere le proprie opinioni con una certa
convinzione.
Quanto alla strumentalizzazione, credo che definire
"sciacallaggio" le giuste preoccupazioni espresse da tanti
cittadini sia, sì, una strumentalizzazione e, quanto al fatto che
le esplosioni nella centrale non abbiano provocato delle vittime,
sappiamo tutti che le vittime delle radiazioni nucleari non sono
così evidenti: gli effetti sono ben più subdoli, credo che la
tragedia di Chernobyl ce lo abbia insegnato, e si protraggono negli
anni.
Quanto alle posizioni degli Stati europei, è recentissima la
dichiarazione di Angela Merkel che dice: prima la Germania lascia
l'energia nucleare meglio è. Non vorrei che con questa moratoria,
fra un anno, l'Italia, mentre tutti gli altri Stati europei avranno
fatto delle riflessioni per tornare indietro sul nucleare, fosse
l'unico paese a voler persistere!
Quanto alle centrali di seconda, terza e quarta generazione...si
parla di centrali di terza generazione, ma in queste centrali non
c'è una grande differenza fra i reattori di seconda generazione -
di cui spesso leggiamo nelle pagine di cronaca - e i reattori di
terza generazione: i miglioramenti sono marginali, non vanno ad
intaccare il cuore del problema, non solo la sicurezza, i punti
critici riguardano le scorie, l'approvvigionamento dell'uranio,
l'efficienza delle macchine, la proliferazione nucleare. Con la
terza generazione, quella che si potrebbe costruire oggi, tutti
questi fattori che finora hanno costituito un freno potente allo
sviluppo della tecnologia nucleare restano in campo. Questo non lo
dico io, lo dice Rubbia, un premio Nobel della fisica, e credo che
siano parole che si commentano da sole.
In conclusione, mi stupisce che su un argomento di questo tipo
nessun Consigliere di maggioranza voglia prendere la parola per
contribuire con una sua riflessione, non sono argomenti da trattare
in modo ideologico e quindi credo che ognuno di noi dovrebbe avere
un suo pensiero, tant'è che in sede di referendum ognuno esprimerà
il suo pensiero.
Presidente
- La parola al Consigliere Louvin.
Louvin (ALPE)
- Grazie Presidente.
Cercherò di iscrivermi anch'io nel solco della non violenza, che
però ha anche qualche dovere di verità e di trasparenza nei
propositi e nei contenuti delle proposte. Solo per tre brevissime
sottolineature del nostro gruppo a sostegno delle ragioni di questa
- credo - importante risoluzione.
La prima: la scelta e la sterzata nuclearista che ha imposto il
"Governo Berlusconi" negli ultimi mesi ha non solo dei riflessi
emotivi in questo momento a fronte della tragedia a cui abbiamo
assistito in Giappone 12 giorni fa, ma dei riflessi economici
pesantissimi che il sistema produttivo di questo paese sta già
registrando. Oggi apprendiamo che sono disdetti ordini e bloccati
crediti in materia di fotovoltaico e quindi di energie rinnovabili
con una messa a rischio di 12.000 posti di lavoro nel solo
Piemonte. È una botta durissima che il "decreto Romani", che ha
cambiato in corso d'opera le regole per la concessione dei sostegni
economici in materia di energie rinnovabili...ed è un effetto
devastante che questo decreto sta producendo e che la moratoria
all'attuazione del piano nucleare del Governo non eliminerà, per
cui ci troveremo - situazione non inedita in questo paese che, in
materia di scelte energetiche, ha continuato ad oscillare dagli
anni trenta in poi - in una situazione di gravissima
impasse
che non ci permette di recuperare tempo rispetto al nucleare - cosa
che ovviamente non condividiamo, ma che avrebbe un significato -,
né di metterci al passo con i paesi europei - Germania, Francia,
Svizzera, Austria ed altri - che stanno oggi sollevando già il
piede dall'acceleratore del nucleare. Quindi non solo all'interno
dell'Unione europea, ma tutto intorno a noi il quadro dell'economia
trainante europea ha fatto le sue scelte e sta progressivamente
riducendo la dipendenza dal nucleare. Noi affosseremo
definitivamente anche la svolta delle energie rinnovabili, e questo
credo sia un danno enorme che sta portando il Governo nazionale in
questa materia.
In questa materia la Valle d'Aosta si era già pronunciata, aveva
votato oltre l'80 percento perché non ci fosse la costruzione di
centrali nucleari in questo paese e mi auguro che lo stesso
risultato si possa conseguire in questo referendum che, ricordo,
come tutti i referendum ha una durata di effetto di cinque anni: il
voto popolare non è un voto a tempo indeterminato, è analogo ad un
voto di una legislatura. E quindi la moratoria di un anno che
propone oggi tatticamente e surrettiziamente come manovra
distorsiva e dilatoria rispetto ai referendum il Governo centrale,
non ha significato a fronte di una validità temporale che ha la
scelta che opererà - lo speriamo - il popolo in sede
referendaria.
Seconda questione: in un vuoto pneumatico di posizione da parte
di questo Governo e di questa maggioranza regionale sul tema, come
ha candidamente dichiarato poco fa l'Assessore Marguerettaz senza
dare la minima argomentazione in proposito, ci troviamo a giocare
un gioco da Pulcinella che non fa onore alla nostra Regione. Da un
lato lasciar credere che siamo contro il nucleare, ed è stato
dichiarato in quest'aula poche settimane fa rispondendo a delle
sollecitazioni dei colleghi del Partito Democratico...eravamo tutti
usciti dall'aula con la convinzione che ci fosse una posizione
anti-nuclearista da parte del Governo regionale; oggi apprendiamo
che è solo la sindrome Nimby: non a casa mia, fate pure, ma non a
casa mia! Questo non crediamo faccia onore a questa Regione, la
Regione Valle d'Aosta la sollecitiamo ad esprimersi in una chiave
di scelta di prospettiva, in dissenso rispetto a questo.
La terza argomentazione viene a riportare l'attenzione sul
profilo che è stato tratteggiato solo in modo sintetico, ovvero
l'enorme dispendio di risorsa economica che deriva dalla scelta
scellerata che propone il Ministro degli interni di riportare la
data del referendum al 12 giugno. Vorrei ricordare in questa
Regione che non è interessata in modo massiccio alla tornata
amministrativa del 2011 che oltre 1.300 Comuni e 11 Province in
Italia, ma con dei capoluoghi di Regione estremamente popolosi, fra
cui Milano e Torino, andranno a votare per ben due volte, perché si
tratta di un'elezione a doppio turno, nelle prossime settimane. A
questo doppio turno elettorale il Governo propone di aggiungere un
terzo turno con una spesa che viene quantificata nell'ordine di
300.000.000 di euro. Perché i conti siano chiari, questa spesa è
l'equivalente del sacrificio che è stato imposto nel 2011 dalla
"manovra Tremonti" a tutte le Province italiane. Con un gesto che
non esito a definire folle il Governo italiano, per una pura
manovra tattica legata alla volontà di scindere il confronto
referendario dal confronto elettorale, porterà a buttare nel
cestino 300.000.000 di euro per una tornata elettorale
supplementare. Questo è un disegno assolutamente scellerato...se
non fosse irrispettoso, prendendo spunto dal nome del Ministro,
direi una "maronata", che in patois non suona in modo molto
lusinghiero come trovata, è una scelta veramente desolante rispetto
alla quale è necessario che questo Consiglio, che ha fatto e sta
facendo la sua parte a nome della comunità valdostana, la sua parte
nel risanamento finanziario del paese, non accetti questo genere di
escamotage
e non accetti che si disperdano risorse pubbliche
in questa misura per andare contro la possibilità del popolo di
esprimersi.
Vorrei ricordare in proposito che il "Governo Berlusconi" si è
costituito alla Corte costituzionale contro l'ammissibilità di
questi referendum, è un Governo schierato su questo tema e utilizza
risorse pubbliche in maniera irresponsabile per evitare che si
raggiunga il quorum. Naturalmente si farà tutto il necessario e
cercheremo di moltiplicare gli sforzi perché ci possa essere un
pronunciamento su tutti e quattro i referendum, due dei quali ci
vedono particolarmente impegnati, quello relativo alla reiezione
della politica di privatizzazione delle acque...ma volevamo
sottolineare in questa sede come, con una semplice scelta di buon
senso, si possa permettere un pronunciamento adeguato della
popolazione ed evitare uno sperpero colossale di denaro
pubblico.
Quindi il gruppo di ALPE è compatto e convinto nel sostegno a
questa risoluzione. Grazie.
Presidente
- La parola al Consigliere Donzel.
Donzel (PD)
- Come nel caso precedente, il dibattito ci
rende ancora più convinti rispetto all'impegno previsto in questa
risoluzione, per ragioni che sintetizzo in questo modo.
Uno: c'è un tentativo - che è la cosa che giudico più grave di
tutte - di impedire ai cittadini italiani di esprimersi attraverso
un voto su una questione che li riguarda...è gravissimo che un
Governo cerchi di affossare un referendum! Si può dire ai cittadini
di andare al mare, non è molto educativo, ma cercare di impedire a
dei cittadini di dire cosa ne pensano su un argomento è un fatto
gravissimo e quindi questa cosa è inammissibile!
L'altra cosa altrettanto grave è che qui la Lega si è fatta
campione in questi anni di attacchi a Roma ladrona, e anche da
questo Consiglio abbiamo sentito come a Roma si sperpera il denaro
pubblico, eccetera; abbiamo un'occasione incredibile per dire al
Governo romano di non sperperare il denaro pubblico, di non buttare
centinaia di milioni di euro facendo il referendum in una data
diversa da quella delle amministrative. Vi ricordo che nelle leggi
finanziarie ci si accapiglia non per centinaia di milioni di euro,
ma per qualche milionata di euro si fanno lotte, battaglie ed
emendamenti; questo Governo fa scivolare, con un colpo d'ala,
centinaia di milioni di euro e non ci si accorge dei posti di
lavoro che si perdono, dei precari buttati fuori, dei tagli alla
scuola pubblica...sapete cosa vogliono dire centinaia di milioni di
euro per la scuola pubblica, per i precari?
Questo Governo viene a dire alla Valle d'Aosta: tu devi ridurre
il numero dei precari nella pubblica amministrazione, tagliare
giornate di lavoro ai forestali, e poi da questo Consiglio
regionale non si alza una voce per dire al Governo di cominciare a
risparmiare, lui, questi 300.000.000 di euro, di dare, lui, il buon
esempio? Silenzio su questo argomento e questa è la cosa che mi sta
molto a cuore sulla questione metodologica.
Quanto all'impegno, pensare che sia liquidabile con poche
battute dell'Assessore Marguerettaz una risoluzione così ci sembra
ingiusto; almeno avrei voluto - nonostante per ragioni politiche di
simpatia nei confronti del Governo nazionale non possiamo votarla -
sentire un impegno forte sull'impegno a monitorare costantemente la
situazione attraverso l'agenzia...non ho dubbi che ci sarà un
impegno in questo senso, ma almeno ribadirlo! La cosa che abbiamo
chiesto non è una cosa qualunque: qui ci sono delle polveri che si
muovono e ci sono dei cittadini da rassicurare attraverso un
puntuale monitoraggio per avere conoscenza di quanto sta avvenendo.
Sarà sfuggito a me, forse ero distratto, ma queste frasi di forte
impegno, al di là del tentativo di snobbare politicamente e in modo
non corretto questa risoluzione, me le sarei aspettate!
Infine, mi sarei aspettato un ragionamento che forse cercava di
farci uscire da questa questione - se mi permettete - italiota del
nucleare per dire: si può ragionare in termini di una politica
nucleare europea in cui l'Unione europea detta delle norme per cui
non abbiamo un paese vicino al nostro che ci fa dieci centrali
nucleari e un altro che procede per conto suo con tecnologie non
verificate? Se c'è un ruolo che ha l'Unione europea è anche di
coordinare una politica energetica nucleare a livello europeo,
facendo coordinare gli sforzi fra di loro dei vari Stati. Queste
cose non le ho sentite, ed è importante che vengano ribadite con un
voto.
Président
- Je soumets au vote la résolution:
Conseillers présents: 31
Votants: 14
Pour: 8
Contre: 6
Abstentions: 17 (Agostino, Bieler, Caveri, Alberto Cerise, Comé,
Crétaz, Empereur, Hélène Impérial, Isabellon, Maquignaz,
Marguerettaz, Pastoret, Prola, Emily Rini, Rosset, Marco Viérin,
Manuela Zublena)
Le Conseil n'approuve pas.
Président
- Nous avons terminé la discussion sur les
points inscrits à l'ordre du jour. Je prie la Conférence des chefs
de groupe de se rendre à la salle à côté pour la réunion qui a été
convoquée.
La séance est levée.
---
La réunion se termine à dix-sept heures et trente-sept
minutes.
