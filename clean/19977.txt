Classificazione
ASSISTENZA SANITARIA E OSPEDALIERA
Servizi trasfusionali


Resoconto integrale del dibattito dell'aula
Oggetto del Consiglio n. 3158 del 14 aprile 2003 - Resoconto
OGGETTO N. 3158/XI Inserimento dei test "NAT - HIV - RNA" a
tutela dei cittadini presso il Centro trasfusionale dell'USL di
Aosta. (Interrogazione)
Interrogazione A conoscenza della nota con la quale il
responsabile del Centro trasfusionale dell'USL di Aosta ha
richiesto di estendere la tecnica "NAT" a tutela dei cittadini
valdostani;
Vista la risposta dell'Assessore competente nella seduta
consiliare dell'8 gennaio u.s., in merito all'oggettiva utilità
della tecnica NAT - HIV - RNA, e il parere tecnico favorevole
espresso in data 16 ottobre 2002, dal Dipartimento di patologia
clinica;
Constatato che a tutt'oggi, nonostante gli impegni presi, i test
non sono stati ancora messi in funzione nel laboratorio
dell'ospedale regionale;
il sottoscritto Consigliere regionale
Interroga
l'Assessore competente per conoscere:
- per quali motivi i test NAT - HIV - RNA non sono stati ancora
inseriti nel centro trasfusionale dell'ospedale regionale come
richiesto dal responsabile del centro stesso.
F.to: Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
In seguito alla lettera pervenutami in data
27 settembre dal Direttore del Centro trasfusionale, ho
immediatamente attivato il Dipartimento di patologia clinica in
data 3 ottobre 2002 per chiedere testualmente di fornire allo
scrivente e alla Direzione sanitaria aziendale un parere in ordine
alla necessità di eseguire i test richiamati in oggetto:
"Si
invita a tal proposito ad effettuare una valutazione dell'impatto
organizzativo-economico determinato dall'esecuzione dei test citati
in oggetto sull'attività del Centro trasfusionale"
. Con
l'occasione, invitavo il Responsabile del Centro trasfusionale a
fare riferimento in futuro al Dipartimento di patologia clinica
dell'azienda per l'esame e la valutazione di problematiche di
ordine prevalentemente tecnico e scientifico, perché non è
l'Assessorato che deve dare delle risposte in merito
all'opportunità, alla necessità, o quant'altro, di mettere in piedi
metodiche nuove, ma è il Dipartimento di patologia clinica, i cui
rapporti all'interno non sono idilliaci (per usare un termine
eufemistico). Sta di fatto che questa procedura un po' anomala ha
comportato un ritardo nell'esame della problematica, cioè sulla
necessità o meno di inserire tali test perché nell'autunno scorso
la questione era ancora in dubbio. Il Dipartimento di patologia
clinica, comunque sia, ha finalmente assunto una decisione e mi
dicono che per oggi stesso è previsto l'avvio dei test. Il ritardo
è dovuto, oltre a problemi interni al dipartimento - chi fa che
cosa fra l'Unità operativa Centro trasfusionale e l'Unità operativa
di Microbiologia e la struttura di via Guido Rey -, rispetto anche
alle previsioni che erano per il mese di marzo scorso, a dei
ritardi nella consegna di particolari reagenti per l'esecuzione dei
test citati in oggetto. Confermo che il controllo dei test è
iniziato oggi stesso, però sono effettuati dall'Unità budgetarie di
Microbiologia.
Président
La parole au Conseiller Beneforti.
Beneforti (PVA-cU)
Assessore, prendo atto di quello che
lei ha detto. Prendo atto con piacere che oggi iniziano questi
test, ma lei, nella seduta dell'8 gennaio scorso,
all'interrogazione che avevo presentato in merito allo stesso
problema, rispose che il principio era stato accolto poiché era
emersa l'effettiva utilità dell'esecuzione dei test mediante la
tecnica "NAT" e che da quel momento in poi si trattava di un
problema puramente organizzativo: c'era da affidare ulteriori ore
di tempo ad un tecnico di laboratorio per effettuare questi nuovi
esami. Assessore, sono trascorsi quattro mesi dalla nostra
richiesta e, nonostante il parere positivo espresso da lei,
dall'USL e dal Dipartimento di patologia clinica - perché lei ci
annunciò che il dipartimento aveva espresso allora parere
favorevole, non adesso -, nonostante l'approvazione per
l'inserimento della richiesta nel budget della Microbiologia, il
problema non è stato ancora risolto, si risolve solo a partire
dalla giornata odierna. Mi domando: in tutto questo lasso di tempo,
non è stato possibile trovare un medico a cui affidare questo nuovo
incarico? È così che funziona l'organizzazione all'USL? È così che
si fa fronte al "nuovo che viene avanti", nell'interesse della
comunità?
Tenete presente che a Torino questi test sono stati messi in
funzione fin dall'inizio del 2002, perché era nell'interesse degli
ammalati di AIDS, sia per la sicurezza del sangue per trasfusioni.
Del resto, anche se vogliamo fare della prevenzione, occorre che il
male venga accertato nel più breve tempo possibile: non è pensabile
che si continui sulla vecchia strada, quando ci sono mezzi e modi
per accertare nel modo più celere possibile se sussiste questa
malattia, a fronte del grosso rischio di chi è ammalato e delle
trasfusioni stesse. I nuovi test, se sono stati autorizzati dal
Ministero della salute, è perché permettono di affrontare le
maggiori esigenze che oggi abbiamo di fronte rispetto al passato,
perché oggi le esigenze sono superiori rispetto al passato. Oggi i
casi di AIDS che si presentano sono numerosi, anche nella nostra
Regione, come numerosi sono i casi di malattie derivanti dalle
trasfusioni di sangue infetto. Mentre nelle regioni più avanzate si
fa uso di questi nuovi test, da anni noi, per l'incapacità
organizzativa dei dirigenti dell'USL, siamo di gran lunga in
ritardo: si comincia da oggi a fare questi test. In Valle d'Aosta,
dove in Ospedale ci sono più tecnici e medici che soli posti letto,
non siamo in grado di spostare al Centro trasfusionale un medico a
cui affidare i nuovi esami: ci sono voluti quattro mesi!
Concludo dicendo che è veramente triste assistere a certa
disorganizzazione, che continua a sussistere nella nostra USL.
Dobbiamo cercare di modificare una situazione che non regge più,
perché qui ne va di mezzo l'interesse generale della comunità
valdostana. Si tratta di malattie serie e la prevenzione si deve
fare in tempo utile, per poter salvare tante vite umane, sia chi è
colpito dalla malattia, sia chi viene infettato tramite
trasfusione, come avviene in Valle d'Aosta, come altrove.
