Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 3027 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3027/X Risorse per la copertura dell'aumento delle
spese dell'USL. (Interpellanza)
Interpellanza Richiamata la propria interrogazione con risposta
scritta trasmessa all'Assessorato della Sanità con nota n. 8456 in
data 30 dicembre 1997;
Premesso che
sul piano economico-gestionale si è rilevato che la spesa
sostenuta dall'USL negli anni 1995, 1996 e 1997 ha subito una
vertiginosa impennata passando dai 198 miliardi del 1995 ai 219
miliardi del 1996 (come da conto consuntivo), ai 286 miliardi del
1997 (come da bilancio di previsione) con un incremento (1995-1997)
del 44,8 percento pari ad una maggiore spesa di 88 miliardi. Tale
incremento è soltanto in parte riferibile ai maggiori oneri
derivanti dall'applicazione dell'ultimo contratto di lavoro
approvato. È invece significativo il fatto che:
1- più di 9 miliardi sono stati iscritti al cap. 273 nel
bilancio di previsione 1997 ("altre somme non attribuibili") e
detta iscrizione si pone in contrasto, data la rilevanza della
cifra e con i principi di trasparenza cui deve uniformarsi il
documento contabile; l'incremento dello stanziamento indicato è
infatti di 250 volte superiore all'esercizio 1995 e 266 volte
superiore rispetto all'esercizio 1996.
2- il capitolo di spesa per servizi presso terzi (capitolo 92)
subisce un incremento del 380 percento passando dai 5 milioni del
1996 a 1,9 miliardi nel 1997.
Scendendo nello specifico della maggiore spesa, l'esame delle
diverse delibere dell'USL fa rilevare:
A1- una grande lievitazione delle spese per consulenze affidate
a professionisti di fuori Valle e, in molti casi, senza aver
predisposto le opportune gare, senza contare che il consulente
prescelto può addirittura trovarsi, come in casi specifici, nei
panni del controllore di sé stesso;
A2- i criteri adottati per l'acquisizione mediante gara di beni
e servizi si prestano a vanificare i vantaggi economici derivanti
dalle "migliori offerte", sia per il minor punteggio (massimo
40/100) riservato al parametro del prezzo del bene, sia per il
metodo adottato di conferire un punteggio (massimo 60/100) ai
requisiti tecnici, che in realtà sono i prerequisiti per l'accesso
alla gara mediante offerta.
A3- la non corretta gestione di istituti contrattuali
riguardanti il personale dipendente, quali la pronta disponibilità
e l'incentivazione per obiettivi, con un ingiustificato aumento
della spesa. Come voci accessorie concorrono infatti al registrato
incremento di spesa di 1,8 miliardi nel 1996 rispetto all'anno
precedente, di oltre 2 miliardi nel 1997 rispetto all'anno
precedente per il personale medico e, rispettivamente di 1,7
miliardi e di 3,8 miliardi per il restante personale. La pronta
disponibilità risulta essere largamente impiegata per l'attività di
routine alla quale, per contratto, si deve invece provvedere
assicurando la presenza di personale in servizio nell'intera
giornata mediante opportuna turnazione.
L'incentivazione per obiettivi in realtà rimunera attività
istituzionalmente dovute per le quali già è prevista l'ordinaria
retribuzione e senza alcun miglioramento dei servizi come i tempi
di attesa, l'occupazione dei posti letto eccetera; il tutto
ovviamente a discapito del servizio pubblico e con evidenti
vantaggi per l'attività professionale privata.
B - sul piano giuridico-amministrativo l'esame degli atti
deliberativi mette in evidenza un grave sovvertimento dei principi
e delle norme relative allo stato giuridico del personale. Si
assiste infatti a indebite e immotivate promozioni sul campo per
cui vengono affidate responsabilità di tipo direzionale ed
organizzativo a dipendenti di qualifica inadeguata e privi della
necessaria professionalità documentata, ovvero a dipendenti assunti
per ben diverse mansioni attinenti a specifiche professionalità
dalle quali vengono in tutto o in parte distolti. L'affidamento a
consulenti esterni di compiti e funzioni pertinenti al personale
dipendente qualificato ad hoc, porta all'emarginazione e
subalternità di quest'ultime, generando disservizi e procurando
l'aumento delle spese. Va inoltre ricordato come l'attuale
direttore sanitario dell'USL sia privo dei requisiti previsti dagli
articoli 15 e 5 del DPR 484/97.
C - sul piano dell'efficienza gestionale, si constata il mancato
raggiungimento della quasi totalità degli obiettivi prefissati con
deliberazione della Giunta regionale numero 473/97 alla Direzione
Generale dell'USL, sia in termini di realizzazioni che di
contenimento della spesa (nella fattispecie quella per le
consulenze, che avrebbe dovuto ridursi di almeno il 50 percento),
sia infine in termini di risultato delle molteplici consulenze
affidate (ad esempio la formazione del budget che si è ridotta alla
stesura di un elenco delle spese sostenute dalle singole UU.OO.
senza il successivo necessario passaggio alla definizione delle
risorse da attribuire alle UU.OO. in funzione del prodotto e
secondo un corretto rapporto spese/ricavi; la determinazione dei
carichi di lavoro si sta concludendo fuori dal tempo massimo con
risultati risibili che nulla hanno a che vedere con i carichi di
lavoro propriamente detti.
Il sottoscritto Consigliere regionale
Interpella
l'Assessore competente per conoscere:
1) con quali risorse la Regione intende intervenire a parziale
copertura dell'aumento della spesa così come indicato in
premessa;
2) se la Giunta regionale intende convocare il vertice
dell'Azienda USL al fine di comprendere quali sono stati i criteri
gestionali e amministrativi adottati, che hanno generato le
risultanze suindicate;
3) se non si ravvisino gli estremi per la revoca della nomina
del Direttore Generale e sulla base di quali criteri viene
mantenuto il Direttore sanitario dell'Azienda nella sua posizione
alla luce dei requisiti di cui al DPR 484 del dicembre 1997.
F.to: Linty
Presidente Ha chiesto la parola il Consigliere Linty.
Linty (LNPIAP) Quest'interpellanza parte da un dato
significativo, che dobbiamo riferire alla gestione anni ?95-97
dell'USL. Questo dato rappresenta un aumento di 88 miliardi della
spesa dell'USL, quindi abbiamo un aumento della percentuale del
44,8 percento della spesa.
Sappiamo bene che la Regione con la legge regionale n. 19/96
determina annualmente le risorse disponibili per il finanziamento
dell'USL. Nel ?96 la Regione ha fissato il pareggio di bilancio a
208 miliardi e nel ?97 a 221 miliardi, prevedendo anche un
disavanzo di 55-59 miliardi. Teniamo in considerazione che stiamo
parlando di dati sul bilancio di previsione per quanto riguarda il
?97. Con lettera prot. 2039 in data 20 gennaio 1998 la Regione
parzialmente giustifica questo disavanzo perché l'unico paragrafo
che spiega il disavanzo lo spiega solo per 23 miliardi, infatti si
dice: "rilevato che parte di tale maggiore fabbisogno è da
collegarsi a maggior spesa dovuta per arretrati contrattuali del
personale dipendente convenzionato per un importo di circa 18
miliardi, cui vanno aggiunti gli oneri per mobilità passiva, per un
totale complessivo di 23 miliardi". Quindi rimane ancora un
ingiustificato disavanzo di circa metà del totale.
Va detto che a questo aumento molto elevato delle spese non
corrisponde, almeno a prima vista, un potenziamento delle strutture
sanitarie tale da giustificarne il merito.
Vi è poi da dire che ci sono delle stranezze contabili
all'interno del bilancio dell'USL. Entrando nello specifico,
balzano agli occhi i 9 miliardi che sono stati iscritti nel
capitolo 273, "Altre somme non attribuibili", ed è un tantino
troppo se pensiamo che in passato su questo capitolo le cifre
scritte erano di pochi milioni.
Vi è poi un capitolo a parte, che riguarda le consulenze. Prima
di trattare questo, vorrei ricordare come tra quelle stranezze
contabili a cui mi riferivo prima spicca un errore che cuba intorno
ai 250 milioni, perché sono state acquistate attrezzature hardware
imputandole a un capitolo che con gli acquisti non ha niente a che
vedere, perché è il capitolo 92, "Servizi presso terzi per altre
attività finanziate con quote a destinazione vincolata". Sapete
bene che quando si procede all'acquisto di un macchinario, tale
acquisto viene iscritto in conto capitale e non in spese
correnti.
Di più, c'è da considerare amaramente come in questa scuola,
nonostante si diplomino annualmente fior fiori di ragionieri, l'USL
della Valle d'Aosta ne deve pagare uno che viene da Ivrea. Questo è
drammatico a dir poco. E poi mica si paga poco, perché questo
prende 140mila lire all'ora, e qui sollevo anche una questione non
tanto di merito, ma anche di legittimità, anche se l'USL cerca di
svignare dicendo che l'indennità che è riconosciuta a questo
ragioniere è pari a quella pagata come incentivo a un dirigente.
L'USL si riferisce a un dirigente dell'area medica, ma un
ragioniere non mi risulta che entri in sala operatoria, quindi la
quota base deve essere presa dal personale amministrativo, quota
che è di 110mila lire all'ora per chi ha più di 30 anni di
anzianità.
Questa consulenza, che è il minimo perché cuba intorno a 175
milioni all'anno, va sommata a tutte le altre consulenze che
sostiene l'USL, in modo a volte anche dubbio perché ci sono casi in
cui un professionista viene incaricato di coordinare l'Ufficio
tecnico e come singolo, e poi come studio associato di progettare
rispettivamente delle strutture di una unità operativa. Quindi
diventa difficile capire fino a che punto uno controlla e fino a
che punto è controllato.
La stessa cosa succede per INVA: ha avuto incarico di
automatizzare l'area amministrativa, ha subappaltato a Olivetti con
subappalto ulteriore al CIC, e ha avuto incarico di monitorare tale
area, compreso quanto previsto da delibera che affidava a lei
l'automazione; dopo di che un partecipante INVA doveva assumere il
ruolo di projet manager per il progetto di realizzazione del nuovo
sistema, che era stato affidato alla società da cui lui prende lo
stipendio.
Sono queste cose che sono quanto meno dubbiose circa queste
consulenze. Va detto poi che sorge un legittimo dubbio circa la
mancata consegna dei carichi di lavoro da parte di chi dovrà
consegnarli, perché pare che questa mancata consegna avalli il
ricorso alle consulenze. Dico questo perché ci troviamo in presenza
di incarichi che potrebbero essere svolti da personale interno
dell'USL, perché non è sempre così chiara la necessità di affidare
consulenze all'esterno. Faccio l'esempio della ragioneria: i
dipendenti prendono ordini da cinque consulenti diversi, che sono
Deloitte & Touche, Sogess, Ragioniere di Ivrea, INVA e CIC, e
purtroppo a volte non sono proprio così allineati. Quindi abbiamo
questa forte ingerenza dei consulenti di cui si avvale l'USL verso
il personale interno.
Un'ultima annotazione riguarda la domanda al punto 3, ovvero i
requisiti che deve possedere il Direttore sanitario ai sensi delle
leggi in vigore.
Mi rendo perfettamente conto che non è oggetto di
quest'interpellanza, ma venuto a conoscenza che il Presidente della
Giunta con decreto 16 gennaio 1998 ha ricostituito la Commissione
tecnica per lo sviluppo e la realizzazione del sistema informativo
sanitario regionale, e che all'interno di questa commissione c'è un
dipendente dell'USL che è stato assunto con un contratto
trimestrale non rinnovabile per più di un anno, mi chiedo se queste
cose erano a conoscenza nel momento in cui questo decreto è stato
emesso. Ripeto, rendendomi conto che non è oggetto
dell'interpellanza, posso aspettare anche la risposta in un'altra
occasione.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) L'interpellanza del Consigliere Linty pone molti
interrogativi, io vorrei innanzitutto precisare che il ruolo della
Giunta regionale, nello specifico dell'Assessorato alla sanità, non
è sicuramente quello di fare il controllo del merito dell'attività
dell'USL, ma quello di fare un controllo di legittimità. Ricordo
che non più di 15 giorni fa in questo Consiglio si è discussa
un'interpellanza fatta da un consigliere, che chiedeva come mai la
Regione interferiva così tanto nell'attività dell'USL, per cui
eravamo in una situazione inversa rispetto a quanto presumo voglia
dire il Consigliere Linty. Controllo di merito sugli aspetti della
contabilità l'Assessorato non li fa pur essendo vigile e molto più
vigile di quanto lo sono gli assessorati regionali alla sanità
delle altre regioni d'Italia, che non vedono neppure gli atti delle
aziende USL. Ci sono gli organi ufficiali istituiti, il primo dei
quali il Collegio dei Revisori dei conti, che ha cinque
rappresentanti all'interno del quale c'è anche quello nominato
dalla Giunta regionale e che a tutt'oggi mai ha fatto dei rilievi
rispetto all'attività gestionale e di contabilità da parte
dell'USL, rilievi che, in caso contrario, dovrebbe notificare
all'Assessorato regionale alla sanità. Io non ho mai ricevuto
rilievi di questo tipo.
La materia trattata dall'interpellanza è molto complessa, i dati
contabili dell'interpellanza non sono corretti, ma non voglio farne
una critica al Consigliere Linty perché io stesso ho avuto delle
difficoltà ad avere dei dati precisi fino a 15 giorni fa per
carenza di contabilità relativa soprattutto ai conti consuntivi,
perché in questi due anni l'USL si è trovata a fare un grossissimo
lavoro di pulizia dei capitoli dal 1993 al 1997, che ha richiesto
la necessità di convenzionarsi con l'USL di Ivrea. Sembra strano,
ma un'azienda che gestisce più di 200 miliardi non ha da circa 4
anni il ragioniere capo e in virtù della normativa dell'USL, che si
basa ancora sul DPR n. 761, i concorsi per il funzionariato vanno
deserti perché possono partecipare ai posti apicali solo coloro che
già hanno delle anzianità all'interno del servizio sanitario. Come
Assessori regionali alla sanità abbiamo chiesto più volte di
modificare questa normativa, che non permette ad esempio a un
neolaureato in economia e commercio valdostano di partecipare a
questi concorsi, non avendo "pedigree" nel Servizio sanitario
nazionale. La normativa sta cambiando, ma è fonte di un blocco
dell'attività, per cui per fortuna che c'è l'USL di Ivrea che ha
dato una mano per ripulire i capitoli, altrimenti ci saremmo
trovati di fronte a una situazione molto delicata.
Il costo è quello determinato dall'USL di Ivrea, che incassa
parte di quanto paga l'USL di Aosta e in parte la riversa sui
dipendenti, così come previsto dal contratto.
Per entrare nel merito, do lettura della parte tecnica della
risposta che mi è stata fornita dall'USL e mi riservo dopo di fare
alcune osservazioni anche alla luce di quanto il Consigliere Linty
ha detto durante il suo intervento.
A fine esercizio 1995, all'inizio del mandato come Commissario
straordinario dell'attuale Direttore generale, si è constatata la
mancanza evidenziata fra l'altro da note del Ministero del Tesoro e
del Collegio dei Revisori dei conti, dei conti consuntivi relativi
agli esercizi 1993 e 1994. Si è provveduto pertanto a un
complessivo riordino del bilancio e dei consuntivi degli anni
?93-94-95, pur in assenza di una sicura oggettività degli strumenti
contabili. Per questo motivo alla spesa corrente dell'esercizio
1995, risultata dal conto consuntivo pari a 199 miliardi, vanno
aggiunti circa 11 miliardi in quanto solo nell'anno successivo si è
riscontrato che gli oneri sociali del personale dipendente, pari al
25 percento del costo del personale, erano stati contabilizzati
nelle partite di giro anziché correttamente sul capitolo 035,
"Oneri sociali a carico dell'USL". Di conseguenza, la spesa reale
dell'esercizio 1995, per avere un riferimento omogeneo, deve essere
calcolata sulla cifra di 210 miliardi. Fra la spesa 1995 e la spesa
1996 vi è quindi una variazione in aumento di 9 miliardi, più 4,29
percento da attribuire alle seguenti voci - e questo è importante
perché è stata erroneamente contabilizzata sulla partita di giro
tutta questa grossa voce del settore degli oneri sociali, che ha
sballato i dati contabili, e l'aumento effettivo è del 4,29
percento, in linea con i tassi inflattivi -: tasso inflattivo del
3,5 percento, 7,35 miliardi; applicazione nuovo contratto
collettivo area di comparto circa 500 milioni; presa in carico
della assistenza infermieristica nelle microcomunità, 1 miliardo,
che prima erano segnati ai Comuni; presa in carico del sistema di
emergenza sanitaria 118; utilizzo dell'elicottero, che prima veniva
contabilizzato sulle spese della Giunta regionale, in particolar
modo dell'Assessorato all'agricoltura, per 1,9 miliardi;
completamento del personale ambulanziere per 1 miliardo; aumento
del numero di infermieri dipendenti in convenzione, al fine di
completare la dotazione organica pari a 586 unità per 1,4 miliardi
(vi ricorderete all'epoca i grossi problemi legati alla carenza di
personale infermieristico, che sono stati risolti).
La somma di queste voci dovute o al tasso di inflazione o a
livelli di assistenza aggiuntivi è pari a 13,15 miliardi, cifra ben
superiore all'incremento di spesa contabile. Ciò significa che fra
il 1995 e il 1996 l'aumento di spesa corrisponde ad un incremento
reale e tangibile di livelli assistenziali, che l'azienda è
riuscita a contenere il tasso inflattivo entro i limiti inferiori a
quello ufficiale. Relativamente al 1997, che registra un
preconsuntivo di 256 miliardi, - Consigliere Linty, questa è una
notizia che ha confortato molto la Giunta nella sua completezza:
rispetto ai 285 miliardi previsti il preconsuntivo registra 256
miliardi, che si equipara al preventivo assegnato dalla Giunta
regionale - con un incremento di poco superiore al 20 percento
rispetto all'esercizio precedente, le voci significative che hanno
determinato tale aumento sono: tasso inflattivo del 2,5 percento,
5,475 miliardi; arretrati contrattuali dell'area dirigenziale
(perché è entrato in vigore il contratto di lavoro) e saldi
dell'area di comparto per ben 14 miliardi; incrementi contrattuali
del personale per 13 miliardi compresi gli oneri sociali, messa a
regime del sistema di emergenza sanitaria 118, 2,2 miliardi;
aumento della spesa farmaceutica convenzionata per 2,9 miliardi,
dovuti in parte all'aumento dell'IVA e in parte ad alcune modifiche
del prontuario terapeutico (questa è una delle grossi voci che
incidono sui bilanci dell'USL e che dipendono direttamente da
scelte del Ministero della sanità, per quanto riguarda la
farmaceutica convenzionata basta che spostino alcuni farmaci dalla
fascia A alla fascia B o alla fascia C, perché si modifichino i
bilanci delle strutture); spese vincolate finanziate con
assegnazioni regionali, pari a 1,9 miliardi (e questa è la legge
sulla contabilità, perché si è passati dalla contabilità
finanziaria alla contabilità economico-patrimoniale, è stata fatta
una gara di appalto per far decollare il tutto e posso dire con
sollievo che la nuova contabilità è decollata un mese fa circa e
siamo fra le prime Regioni ad intervenire in questo senso), più 700
milioni per lo screening per i tumori (anche questo decollato 15
giorni fa); incrementi contrattuali dei medici di medicina generale
e specialistica per lire 4 miliardi (altro rinnovo contrattuale);
spese per prestazioni richieste all'ARPA per 500 milioni; minori
spese per il personale all'ARPA e per la gestione del servizio,
meno 5 miliardi perché prima erano assegnati all'USL. La somma
complessiva di queste voci determina un aumento di 39,675 miliardi
superiore all'incremento contabile registrato per gli esercizi
?96-97 che era di 37 miliardi. Anche in questo caso l'azienda ha
dimostrato di riuscire a contenere il tasso inflattivo. La
conclusione è che a parità di livelli di assistenza erogata e di
costo della vita l'USL non solo non ha registrato incrementi
ingiustificati di spesa, ma al contrario ha conseguito risparmi
notevoli.
Mi permetto a questo proposito di fare un inciso perché sul
"Sole 24ore" di alcuni giorni fa c'è una pagina intera dedicata
alla spesa sanitaria, il titolo è: "Ospedale, una mina da 3400
miliardi" ed è uno studio della Farmindustria che dice che
l'applicazione dal 1° gennaio di quest'anno delle nuove tariffe per
i ricoveri fissate con decreto ministeriale del giugno scorso, che
ha rivisto il tariffario in vigore dal 1995, comporta un aumento
del 42,5 percento del Fondo sanitario. Questo è indipendente da
tutte le scelte che le Regioni o le singole aziende possono
operare, perché con questo sistema di tariffazione succede che ogni
prestazione sanitaria viene pagata per il valore che ha, quindi
l'appendicite viene pagata 6 milioni, oppure l'operazione di
chirurgia vascolare 12 milioni, eccetera, e viene contabilizzato
scaricando sui bilanci dell'USL. Questa è una grossa mina che ha
già fatto esplodere in parte i bilanci del sistema sanitario, ma
che è oggetto di continuo esame e confronto fra Assessorati,
Ministero della sanità e Ministero del tesoro.
Per rispondere ai punti dell'interpellanza, al capitolo 273 del
bilancio preventivo per l'anno 1997 è stata iscritta la somma di
lire 19,65 miliardi che si riferisce alle seguenti voci: mobilità
sanitaria passiva (mobilità sanitaria passiva significa
contabilizzare i pazienti valdostani che si fanno ricoverare fuori
Valle) per il 1995 è pari a 4,7 miliardi, per il 1996 a 4,87
miliardi, per il 1997 - presunta e non ancora contabilizzata - a 5
miliardi, e i recuperi della Regione Valle d'Aosta di anticipazione
di esercizi ?92-95 sono pari a 4,332 miliardi. L'iscrizione al
capitolo 273 di tali voci, che ovviamente non dipendono da scelte
discrezionali dell'azienda, è stata effettuata per garanzia di
completezza delle politiche di spesa aziendale; comunque sulla
partita della mobilità abbiamo un tavolo aperto con il Ministero e
proprio la settimana scorsa i funzionari hanno tentato di
raggiungere un accordo sui conti. Accordo che non è stato raggiunto
perché ci sono stati inviati dalla Regione Piemonte tramite dischi
informatici una contabilità illeggibile, che però per quanto
riguarda la Regione Piemonte è stata contabilizzata e che il
Ministero del tesoro ha recepito. Noi abbiamo contestato questa
contabilità, perché non riuscendo a capire quanti sono i Piemontesi
che sono stati ricoverati in Valle d'Aosta, non riusciremo mai a
fare i conteggi sulla mobilità attiva in questo caso. C'è un tavolo
aperto e siamo ancora in una situazione molto fluida e non
riusciamo ancora a capire se siamo in una situazione di credito o
di debito nei confronti delle altre Regioni.
Punto 2. Il capitolo di spesa 092, "Servizi presso terzi per
attività vincolate", vede iscritta nell'anno 1997 la somma di 1,904
miliardi, derivante da una assegnazione regionale vincolata
all'applicazione della legge regionale n. 19/96 che è appunto
quella che prevede l'introduzione della nuova contabilità, che per
l'appunto è stata utilizzata al fine di dare avvio al nuovo sistema
contabile, l'acquisto dell'hardware e del software, i corsi di
formazione, l'assistenza all'avviamento e quant'altro.
Il punto A.1. La spesa per consulenze è passata da 2,65 miliardi
del consuntivo 1996 a 1,4 miliardi del preventivo assestato 1997; a
questo proposito la Giunta regionale nel definire gli indirizzi per
l'USL all'inizio del 1997 aveva chiesto che l'USL diminuisse di 1
miliardo le spese di consulenze e i dati ci confortano, anche se
devo dire che in parte concordo con l'analisi fatta dal Consigliere
Linty perché alcune consulenze, pur non potendo entrare nel merito
della gestione dell'USL, da parte dell'Assessorato sono state
rilevate come inopportune proprio perché sembrerebbe che
all'interno delle consulenze che sono state assegnate vengano a
definirsi dei rapporti fra personale, funzionariato in servizio e
consulenti non proprio idilliaci. Una di queste consulenze è già
stata citata, la consulenza con l'INVA, che però è società della
Regione Valle d'Aosta, per un importo di lire 506.880.000, un'altra
riguarda la consulenza con la Soges per l'avvio degli uffici di
controllo e gestione, consulenze che a nostro parere dovrebbero
essere ripensate da parte del management dell'USL.
Dice l'USL: "Va precisato che in parte tale risultato (cioè la
diminuzione da 2,65 miliardi a 1,4 miliardi), che altrimenti
apparirebbe pressoché inspiegabile soprattutto in un periodo di
complessivo riordino dell'azienda, il quale richiede giocoforza un
notevole impiego di consulenza professionale, è stato raggiunto
attraverso un riordino delle consulenze stesse che sono state
specificatamente finalizzate ad obiettivi all'uopo individuati
anche dalla Regione, ad esempio interventi per l'applicazione della
legge n. 19 (qui concordiamo in pieno), interventi per
l'applicazione della 626, che in una struttura ospedaliera è
onerosissima, tenendo presenti i rischi che ci sono, interventi per
lo sviluppo del sistema informativo, progettazione per l'edilizia
sanitaria" (che sta dando degli ottimi risultati, soprattutto per
quanto riguarda la manutenzione straordinaria dove i risultati sono
tangibili).
Punto A.2: premesso che l'articolazione dei punteggi nelle gare
di acquisizione di beni e servizi spetta esclusivamente alle
commissioni tecniche nominate per l'espletamento delle gare e varia
a secondo della tipologia di beni e servizi, appare del tutto
infondata - sostiene l'USL - l'affermazione secondo la quale i
requisiti tecnici coincidono con i prerequisiti per l'accesso alla
gara. Questi ultimi infatti riguardano la composizione della
società, la capacità finanziaria, le referenze tecniche, il numero
di personale, mentre gli elementi che concorrono a formare il
punteggio tecnico sono: qualità del bene o servizio offerto,
affidabilità, garanzia di manutenzione, eccetera.
Punto A.3: non risponde al vero l'affermazione secondo la quale
vi è stata una gestione scorretta delle voci accessorie del
personale medico, che sono invece state determinate e distribuite
nel pieno rispetto dei contratti di lavoro e degli accordi
sindacali. In particolare, il ricorso all'istituto della pronta
disponibilità normato dall'articolo 10 del contratto collettivo
nazionale è stato inserito nell'ambito del piano annuale per
affrontare l'emergenza in relazione alla dotazione organica, agli
aspetti organizzativi della struttura, adottato formalmente con
atto deliberativo.
Si fa presente che in merito all'utilizzo di una pronta
disponibilità pomeridiana, qualora la pianta organica provvisoria
dell'azienda non consenta di coprire in altro modo l'intero
servizio assistenziale diurno, l'ARAN con le linee interpretative
del contratto collettivo dell'11 giugno 1997, prot. 4017, ha
fornito il seguente chiarimento: "Nelle more della revisione della
pianta organica il problema può trovare soluzioni con altri
istituti anche economici, idonei a contemplare le esigenze
organizzative con il raggiungimento di risultati da parte di
dirigenti in relazione alle modalità di assicurazione del
servizio".
Punto B: è del tutto infondata l'affermazione secondo cui con
specifici atti deliberativi l'azienda avrebbe promosso sul campo
dipendenti di qualifica inadeguata, assunti per l'assolvimento di
altre mansioni. L'unico atto di conferimento di responsabilità
direzionali è la deliberazione n. 2448 del 16 ottobre 1997:
"Individuazione responsabile dell'unità budgetaria", in cui tale
incarico viene assegnato solo a personale con qualifica
apicale.
Non risulta inoltre che a consulenti esterni vengano affidati
compiti istituzionali. Questa è comunque materia di discussione che
però non rientra nelle competenze del controllo dell'Assessorato
regionale alla sanità.
Per quanto riguarda l'incarico di Direttore sanitario
dell'azienda, lo stesso è stato conferito al dr. Bosso, ai sensi
del decreto legge n. 583/96, convertito nella legge n. 4/97. Il dr.
Bosso pertanto rientra nei casi previsti dall'articolo 15, comma 1,
del DPR n. 484/97 e sarà tenuto a partecipare al primo corso di
formazione manageriale previsto dalla normativa.
Punto C: il raggiungimento degli obiettivi prefissati con
deliberazione della Giunta regionale n. 473/97 dovrà essere
valutato dalla Giunta stessa sulla base di una relazione del
Direttore generale in corso di ultimazione. La constatazione del
mancato raggiungimento della quasi totalità degli obiettivi appare
del tutto infondata ed anzi si può affermare che la direzione
strategica è in grado di dimostrare di aver raggiunto la quasi
totalità dei ben 21 obiettivi assegnati o in modo totale o in
percentuale molto elevata.
Per quanto riguarda la spesa per consulenze già è stato
detto.
Il processo di budget ha raggiunto risultati concreti ed elevata
qualità certamente paragonabili ad USL di altre Regioni, che da
anni lavorano in questo settore. Il processo può essere così
riassunto:
a) recupero dello storico: sono stati recuperati, oltre ai dati
di attività e di strutture, i dati di spesa storica resi
disponibili dal sistema informativo collegandoli e verificandoli
con quelli forniti dall'unità budgetaria;
b) negoziazione singola con l'unità budgetaria sugli obiettivi
specifici a fronte degli obiettivi generali aziendali emanati con
apposite linee direttive del giugno 1997 sul consumo di
risorse;
c) consolidamento di risultati e valutazioni della compatibilità
con le risorse di bilancio;
d) predisposizione di una scheda di budget 1998 per tutte le
unità budgetarie.
È evidente che tale processo va completato con dati più
consolidati, ottenibili dalla contabilità analitica che è stata
avviata, come dicevo, nel 1998 assieme alla contabilità
economico-patrimoniale con un risultato di cambiamento delle
modalità di gestione del bilancio richiesto dalla normativa e
fortemente supportato dalla Regione, che costituisce elemento di
qualità dell'azione organizzativa di indubbio valore.
Anche i dati informativi sulle prestazioni sono sempre più
perfezionati da un sistema informativo sviluppato con un'azione di
riordino assai ampia e che ha modificato radicalmente le modalità
di gestione dei dati e soprattutto delle informazioni. Tutto questo
è stato ottenuto in un sistema organizzativo all'inizio molto
carente, soprattutto dal punto di vista amministrativo, e che si
sta rinforzando e rivalutando con l'emissione di nuovi quadri e con
lo sviluppo della cultura aziendale.
L'utilizzo di consulenti è stato quindi necessario - però deve
diminuire, come si è detto - sia per coprire carenze organizzative
e di competenza, sia soprattutto per far crescere dal punto di
vista della formazione e della qualificazione il personale in
forza.
La determinazione dei carichi di lavoro ha richiesto più tempo
del previsto, trattandosi di un'azienda con oltre 1800 dipendenti,
aventi mansioni estremamente diversificate, di difficile
rilevazione e con poca consolidata tradizione alla raccolta dei
dati. Il lavoro comunque è in fase di ultimazione e la metodologia
seguita, tutt'altro che risibile, è senza dubbio una delle più
serie e oggettive fra quelle adottate dalle varie Regioni
italiane.
Questo è quanto dice la relazione dell'USL. Aggiungo sui carichi
di lavoro che ho dato disposizione all'USL perché a stralcio dei
carichi di lavoro complessivi, che vengono fatti per la prima volta
e dovranno poi essere aggiornati in futuro, vengano inviati per la
verifica da parte dell'Assessorato regionale alla sanità alcuni,
che riguardano le unità operative di nuova istituzione e i settori
dove oggi ci sono degli incaricati, per evitare di proseguire con
il precariato e definire le situazioni della pianta organica di
ruolo.
Per quanto riguarda i punti che il Consigliere chiede, prima di
dare una risposta precisa, vorrei evidenziare a grandi linee quali
sono i cosiddetti disavanzi dal 1993 al 1995, che sono totalmente
in linea con le spese sanitarie generali di tutte le Regioni.
Faccio alcuni esempi, quelli più eclatanti. Nel 1993 per le
competenze del personale dipendente c'era una spesa di 78 miliardi,
nel 1997 sono 100 miliardi; gli oneri sociali da 24 miliardi a 37
miliardi; le partite di giro vanno di conseguenza, solo l'IRPET è
passata da 19 miliardi a 25 miliardi, ma se vogliamo poi questo è
un ritorno per la Valle d'Aosta perché incassiamo i 9/10.
Assistenza medica generica: 1993, circa 11 miliardi, nel 1997, 15
miliardi. L'assistenza medica generica è poi quella che è
l'attività dei medici sul territorio, medici pediatri sono stati
aumentati, sono stati potenziati i servizi distrettuali, abbiamo
alcuni pediatri in più, abbiamo circa 100 medici in servizio. Per
l'assistenza ostetrica infermieristica convenzionata siamo passati
da 110 milioni nel 1993 a 3,168 miliardi; qui si ha il massiccio
ingresso degli infermieri non solo sul territorio, ma anche in
ospedale. L'assistenza specialistica convenzionata interna è
passata da 2,1 miliardi a 2,7 miliardi, per l'esterna invece non ci
sono stati aumenti. La diagnostica strumentale in convenzione è
passata da 982 milioni a 1,548 miliardi; l'USL si è convenzionata
per prestazioni di altissima specializzazione, faccio un esempio,
la risonanza magnetica nucleare per la quale, nel momento in cui
verrà realizzata in Valle d'Aosta, verrà meno questa convenzione e
la risonanza verrà gestita direttamente, però abbiamo un aumento
notevole. L'assistenza riabilitativa in convenzione è passata da
2,1 miliardi a 4,6 miliardi; qui non riusciamo a dare delle
risposte alla domanda di prestazioni, per cui si sono aumentati i
fisioterapisti sul territorio e con la liberalizzazione del sistema
susseguente alla riforma sanitaria il cittadino può recarsi presso
le strutture in convenzione senza più l'impegnativa dell'USL.
Questo fa sì che si dia una risposta migliore ai cittadini, ma che
ci sia di conseguenza un aumento notevole di spesa perché, ripeto,
la domanda rispetto all'offerta di servizi è enormemente
aumentata.
Le attività finanziate con quote vincolate erano zero negli
esercizi precedenti e sono 1,9 miliardi adesso, sono quelle che noi
come Consiglio regionale diciamo che l'USL deve fare: progetti
anoressia, progetti Alzheimer, progetti alcolismo, sono conseguenze
di scelte politiche nostre che per forza di cose fanno, anzi,
queste sì che controlliamo che vengano fatte. Altre attività
vincolate per 3,604 miliardi; servizio lavanderia e pulizia da 1,1
miliardi a 3 miliardi, qui è stato totalmente rivisto il sistema di
ricambio della biancheria che creava negli anni passati dei
problemi per i degenti non indifferenti, è stato aumentato il
cambio e sotto questo punto di vista devo dire che c'è una
soddisfazione generale da parte di tutti. I premi di assicurazione
passano da 700 milioni a 1,1 miliardi; la manutenzione degli
immobili passa da 435 milioni a 2,5 miliardi, legge n. 626 e
quant'altro, verifiche dell'Ispettorato del lavoro, del NAS,
eccetera, per cui si è in grado di dimostrare che l'attività nel
suo complesso è un'attività positiva pur essendoci dei settori su
cui non c'è totale identità di vedute fra l'USL e l'Assessore
regionale alla sanità.
Concludo sui punti che il Consigliere ha citato nel suo
intervento. Con quali risorse la Regione intende intervenire a
parziale copertura: con due interventi, uno con la legge di
assestamento che verrà presentata fra poco e con la legge che è già
all'attenzione del Consiglio regionale di utilizzo dei 20 miliardi
del fondo globale. Devo dire comunque che questa è una costante,
cioè tutti gli anni la Regione fa delle leggi di prelievo di fondi
dai fondi globali per ripianare i disavanzi all'USL, è una costante
che però è intenzione della Giunta regionale di chiudere con
l'esercizio in corso, perché finalmente con la contabilità
economico-patrimoniale avremo i dati precisi in tempo reale e con
il 1998 potremo fare un bilancio di previsione assegnando sia gli
obiettivi, sia le risorse finanziarie esatte all'USL a inizio anno,
in modo da evitare la logica del disavanzo perché è una logica
aberrante. Devo dire che siamo l'unica Regione d'Italia a dare
delle indicazioni finanziarie certe all'USL il primo di gennaio di
ogni anno, perché i nostri colleghi che in questo momento stanno
discutendo i bilanci regionali, non sanno ancora qual è la
disponibilità del Fondo sanitario nazionale.
Sul secondo punto evidentemente ci sono stati e ci sono una
serie costante di incontri con l'USL per monitorare, perché la
spesa sanitaria deve essere tenuta assolutamente sotto controllo, e
sicuramente alcuni paletti sui criteri gestionali amministrativi li
abbiamo dati, continuiamo a darli e continuiamo a monitorare il
fenomeno.
Sulla terza domanda, se cioè non si realizzano gli estremi per
la revoca della nomina del Direttore generale, devo dire che non si
ravvisano, perché la situazione che è stata ereditata e la
situazione particolare che vivono tutte le aziende sanitarie in
questo momento sono molto, molto delicate. Si sta facendo un
grossissimo sforzo di aziendalizzazione, alcuni risultati concreti
che non sono visibili all'esterno ci sono, però manca ancora almeno
un anno per poter mettere a regime il tutto e poter sia controllare
la spesa, sia verificarne la congruità con gli obiettivi politici
che l'Amministrazione regionale dà. Ricordo che in altre realtà
d'Italia le nomine e le revoche dei Direttori generali sono state
oggetto di corsi e ricorsi con le Regioni che hanno regolarmente
perso i ricorsi. La Regione Piemonte ha ancora una situazione di
Commissario straordinario. Sta andando avanti il disegno di legge
di delega al Governo, che va a modificare il rapporto fra
Amministrazioni regionali e Direttori generali; la richiesta degli
Assessori al Ministro (richiesta che è stata accolta, vedremo se il
Parlamento recepisce il concetto sotteso a tale richiesta) è che si
passi da un rapporto così come è strutturato oggi ad uno di tipo
fiduciario: il Direttore generale deve diventare il fiduciario
delle Giunte regionali, di modo che nel momento in cui non
raggiunge gli obiettivi, può essere revocato, e non solo - come
dice attualmente la legge - nel caso in cui presenti dei disavanzi
di gestione, perché i disavanzi di gestione per essere oggetto di
revoca devono essere conseguenza del mancato raggiungimento degli
obiettivi prefissati e non conseguenza di scelte politiche
dell'ente tutore.
Mi riservo di verificare alcune informazioni che il Consigliere
Linty ha dato e che non conosco: sia il problema della composizione
della commissione informatica, sia il problema della composizione
di un dipendente dell'INVA che sembrerebbe essere poco conforme ai
criteri di trasparenza tanto comuni in questo momento. Mi riservo
di verificarlo, di riferirgli personalmente e di intervenire se del
caso.
Si dà atto che, dalle ore 12,22, presiede il Vicepresidente
Aloisi.
Presidente Ha chiesto la parola il Consigliere Linty.
Linty (LNPIAP) Per replicare a tutto quanto ha detto l'Assessore
ci vorrebbero delle settimane.
Quello che intendo fare, usando il tempo che mi è stato per la
replica, è innanzitutto ringraziare l'Assessore per la risposta che
mi ha dato, però dal momento che la Giunta si troverà a giudicare
l'operato del Direttore generale, la pregherei di essere molto,
molto vigile perché non c'è niente come i numeri che consentano dei
movimenti incredibili.
Dico questo perché quando il Direttore generale dell'USL
sostiene di aver centrato tutti gli obiettivi, dimentica però
quanto è scritto nel consuntivo ?95-96 e nelle previsioni ?97, dati
che ho avuto dall'USL, poi i documenti contabili se non sono reali
posso capire, se non ho iscritto gli oneri previdenziali nelle
partite di giro non c'è da aspettarsi grande precisione contabile
in questo, anche se sarebbe il caso che qualcuno un giorno pagasse
i propri errori, altrimenti continuiamo a dire che siamo sommersi
nei problemi ma nessuno è mai responsabile di quello che fa. In
modo alquanto discutibile lui sostiene di aver diminuito le spese
di consulenza, ed è vero, se si legge il capitolo 164 del bilancio,
si vede che ci sono 128 milioni in meno circa rispetto al ?95,
quindi in prima battuta sicuramente è stato bravo. Peccato che
spunta un nuovo capitolo, il capitolo 92, che incrementa dal ?95 al
?97 di 1,9 miliardi. Se voi andate a prendervi le delibere dell'USL
che insistono su questo capitolo, vedete che non tutte ma buona
parte sono relative a consulenze; allora il Direttore generale
dovrà spiegare alla Giunta come mai diminuiscono visibilmente le
consulenze sul capitolo di spesa deputato, ma aumentano su un altro
capitolo che è sorto in modo alquanto dubbio.
Quando chiedevo se non si ravvisavano gli estremi per la revoca,
non mi riferivo specificatamente al disavanzo perché mi rendo conto
che l'USL così gestita non può che generare disavanzi, diciamo che
è "nella norma" generare disavanzi, anche se i discorsi che abbiamo
fatto in sede di V Commissione con l'Assessore, ricordo già nel
?95-96 auspicavamo che dall'anno dopo non ci dovesse più essere il
ripianamento sistematico della Regione di questi disavanzi.
La richiesta di valutare la possibilità di una revoca deriva
invece dal discorso più grave a mio parere delle consulenze, perché
solo per il settore informatico c'è da rifarsi gli occhi. A parte
l'INVA, che è partecipata dalla Regione, e che nel ?97 ha avuto
incarichi per 846 milioni, altri incarichi sempre del settore
informatico li ha avuti il consulente Borello per 226 milioni, li
ha avuti il consulente DellaBianca per 288 milioni, li ha avuti il
consulente Sofi per 199 milioni; quindi, sulla base delle
consulenze di informatica avute e con tutti questi soldi spesi,
credo che dovremmo avere un settore informatico dell'USL tutto
automatizzato, che fa uscire anche i pasti caldi ai degenti. È qui
che io pongo i dubbi!
Quando poi sento dire che i consulenti sono presi per far
crescere la capacità professionale dei dipendenti, signori miei, se
voi siete dipendenti dell'ufficio di ragioneria dell'USL e dovete
prendere ordini da 5 consulenti che vi dicono 5 cose diverse,
vorrei capire che professionalità potete farvi. Posso capire se
viene messo un consulente per ogni settore, ma qui siamo arrivati
in qualche modo a una perdita del controllo di come viene gestita
tutta la questione delle consulenze.
Concludo chiedendo di poter avere dall'Assessore la copia della
risposta che è stata fornita dall'USL della Valle d'Aosta, dando le
dovute specificazioni per quel che riguarda la commissione
informatica.
