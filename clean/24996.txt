Classificazione
SPORT E TEMPO LIBERO
Sport invernali



Oggetto del Consiglio n. 246 del 1° dicembre 2008 - Resoconto
OGGETTO N. 246/XIII - Interpellanza: "Iniziative per ottenere
l'assegnazione alla Valle d'Aosta di una gara di Coppa del mondo di
sci alpino".
Interpellanza
Appreso che nei prossimi quattro anni, secondo il calendario
della FIS, nessuna località valdostana ospiterà una prova di Coppa
del Mondo di sci alpino;
Ricordato che per rendere idonea la pista numero 3 di La
Thuile ad ospitare una gara di Coppa del Mondo di discesa libera
sono stati impegnati dall'Amministrazione regionale più di tre
milioni di euro;
Evidenziata l'importanza che potrebbe assumere un
appuntamento sciistico annuale di livello internazionale per la
promozione dell'immagine turistica e sportiva della Valle
d'Aosta;
i sottoscritti Consiglieri regionali
Interpellano
la Giunta regionale per sapere:
1) quali sono le cause della mancata assegnazione della gara
di Coppa del Mondo di discesa libera a La Thuile;
2) quali iniziative intende assumere per ottenere
l'inserimento della Valle d'Aosta nel circuito dello sci
mondiale.
F.to: Bertin - Giuseppe Cerise - Chatrian - Patrizia Morelli
- Louvin
Président
- La parole au Conseiller Bertin.
Bertin (VdAV-R)
- Nel dicembre del 1982 si svolse a
Courmayeur per la prima volta in Valle d'Aosta una gara di coppa
del mondo: si trattò di una gara di sci alpino, di slalom speciale
vinta da Stenmark. L'ultima coppa del mondo disputata a Courmayeur
è stata quella del febbraio 1990, un supergigante maschile vinto da
Zurbringen. Da allora sono passati ben 18 anni, varie vicissitudini
politiche e non, hanno impedito il ritorno della coppa del mondo in
Valle d'Aosta. Dalla candidatura ad ospitare i giochi olimpici,
lanciata dall'allora Presidente della giunta Rollandin, al baratto
voluto dal socialista valdostano Bruno Milanesio di una prova di
coppa del mondo, in cambio di un sostegno all'improbabile
candidatura della Valle d'Aosta a sede olimpica. Ricordiamo poi la
nascita di un comitato antiolimpico del quale l'attuale Assessore
insieme all'ex Presidente della giunta, Dino Viérin, erano fra i
principali animatori, il risultato del referendum e tante altre
piccole cose. In 18 anni di eventi ne sono successi tanti, tranne
il ritorno della coppa del mondo in Valle d'Aosta.
Ritenendo importante, se non fondamentale, un appuntamento
sciistico annuale di livello internazionale, per la promozione
dell'immagine turistica e sportiva della Valle d'Aosta, abbiamo
sperato - visti anche gli investimenti fatti dalla Amministrazione
regionale sulla pista n. 3 di La Thuile, per renderla idonea ad
ospitare una discesa di coppa del mondo - che si trattasse della
volta giusta. Invece niente, neanche questa volta. Abbiamo appreso
dal calendario della FIS che nei prossimi quattro anni nessuna
località turistica valdostana ospiterà una gara di coppa del mondo
di sci alpino maschile. Pertanto volevamo sapere quali sono le
cause della mancata assegnazione a La Thuile e quali iniziative
intende assumere la Valle d'Aosta per rientrare nel circuito dello
sci mondiale.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. L'interpellanza
ci pone due quesiti: "quali sono le cause della mancata
assegnazione della gara di Coppa del Mondo di discesa libera a La
Thuile" e "quali iniziative intende assumere per ottenere
l'inserimento della Valle d'Aosta nel circuito dello sci
mondiale".
Al di là della ricostruzione fatta dal collega Bertin, vorrei
ricordare quali sono state le attività che hanno impegnato
l'Amministrazione regionale rispetto a questo tema. Abbiamo avuto
una richiesta che è arrivata nella primavera del 2008, in cui la
comunità di La Thuile ci chiedeva di sostenere e finanziare una
serie di interventi finalizzati all'adeguamento della pista n. 3
agli standard richiesti dalla FIS. Questi standard erano stati
valutati in un apposito sopralluogo, in cui alla fine del 2007
avevano partecipato i rappresentanti dell'organismo internazionale.
A seguito di questa richiesta, vi è stata l'assunzione di impegni
con la delibera del 23 maggio 2008 n. 1535, in cui si assumevano
degli impegni finanziari per fare degli interventi su due piste,
sia la n. 3 di La Thuile, sia la pista Leo David di Gressoney.
Quindi troverete in quella delibera quello che vi sto dicendo.
Il comprensorio di La Thuile, grazie al finanziamento regionale,
è stato all'altezza e ha svolto appieno tutti gli interventi e
tutte le attività che erano previste per adeguare la pista agli
standard internazionali, quindi dobbiamo rilevare - ho avuto modo
di dirlo anche all'assemblea dell'ASIVA - che il comprensorio di La
Thuile si è presentato con le carte in regola per avere
l'assegnazione della competizione. Ovviamente le decisioni sono di
un soggetto terzo, quindi rispetto a questo non abbiamo visto
assegnare la competizione. Non è stato mosso nessun rilievo dal
punto di vista tecnico, quindi non è stato assegnato per delle
valutazioni che non conosciamo, ma che non sono riconducibili a
delle carenze tecniche del comprensorio della pista. Quindi
riteniamo che questo tipo di ragionamento sia un po' passato sopra
la testa della comunità di La Thuile e della Valle d'Aosta.
Rispetto a questo tema e alla assegnazione delle gare, credo che
l'Italia sia uscita fortemente penalizzata per la mancata
assegnazione di tante gare, malcontento che, da quel che ci
risulta, è presente nei nostri amici francesi e austriaci, quindi
c'è un momento di forte tensione in FIS.
Quello che mi si chiede è una valutazione di un organo terzo; io
so dire qual è stata la reazione della comunità di La Thuile e del
comitato organizzatore, se poi lo ritiene le posso dare una copia.
Il presidente del comitato organizzatore nonché presidente delle
Funivie Piccolo San Bernardo, ha avuto modo di rappresentare al
presidente Gasper il rammarico per non aver ottenuto questa
assegnazione, rinunciando anche alla gara di coppa Europa. Questa
rinuncia non è definitiva, in quanto la gara di coppa Europa è
vista come una gara per verificare la bontà del comprensorio e
della pista e avere degli elementi che possano permettere di
qualificare correttamente il comprensorio. Rispetto a questo tema
tuttavia il test deve inserirsi in un processo che ha delle
certezze, quindi se è vero che uno deve sottoporsi ai test, è vero
che deve conoscere quello che accadrà dopo l'effettuazione del
test. Quindi se il test fosse finalizzato ad avere la gara di coppa
Europa, credo che il comitato organizzatore non si sarebbe
sottratto, ma immaginando oggi con un calendario che sembrerebbe
bloccato per i prossimi quattro anni, questo test di gara di coppa
Europa per quanto deve durare? Dobbiamo fare quattro gare di coppa
Europa e poi avere ancora delle incertezze? Questa assenza di punti
fermi non consente al comitato organizzatore di assumere degli
impegni molto importanti, perché una gara di coppa Europa da alcune
valutazioni potrebbe valere 2-300.000 euro, quindi assumere degli
impegni così importanti con delle incertezze così marcate, non crea
le condizioni positive. Comunque il comprensorio di La Thuile sta
cercando di giocare tutte le sue carte, tant'è che ha offerto e
dovrebbe essere certa la presenza degli atleti nazionali nel
proprio comprensorio, quindi ha dato la disponibilità alla FISI di
ospitare gli atleti nazionali per poter svolgere le preparazioni ai
mondiali. Se di test vogliamo parlare, il comprensorio di La Thuile
si sta attrezzando ed è una comunicazione ufficiale che è stata
fatta agli organi della FIS, nello specifico al dr. Morzetti. Per
concludere la seconda domanda, c'è una azione che viene svolta a
livello diplomatico in seno ai comitati FISI e in quelli
internazionali per creare le condizioni.
Vorrei ancora mettere in evidenza altre cose, perché questo tipo
di intervento è così importante che non è stato finalizzato al solo
ottenimento della gara di coppa del mondo, e vorrei leggervi alcuni
aspetti. Il potenziamento della rete di innevamento programmato ha
permesso di innevare tutta la superficie della nuova pista in tre o
quattro giorni di freddo, e permetterà di aprire al pubblico già
nel prossimo week-end una pista di rientro che normalmente poteva
essere aperta con neve artificiale solo per la vacanze natalizie. I
lavori di ampliamento sono stati eseguiti sotto la supervisione dei
tecnici FIS, mantenendo invariate le caratteristiche tecniche del
tracciato, ma nella parte terminale dove la pista di gara interseca
le piste rosse di rientro 4 e 7, i lavori sono stati progettati ed
eseguiti per garantire una maggiore fruibilità da parte di sciatori
di livello intermedio che rappresentano la maggior parte della
clientela delle funivie Piccolo San Bernardo. Anche gli ampliamenti
eseguiti nei muri ripidi della pista sono sicuramente utili al
turista, che si vede impegnato lungo un pendio molto ripido, ma
l'aumento della larghezza gli garantisce con curve più ampie una
percorribilità in totale sicurezza. Il tracciato della pista
agonistica percorre un ampio tratto parallelo alla pista 14,
denominata Chalet, e i lavori eseguiti permetteranno di aprire al
pubblico anche questo nuovo tratto di pista. Infine rimane da
evidenziare, rispetto a tutti gli altri aspetti positivi, come nel
comprensorio sciistico di La Thuile, caratterizzato da un
microclima particolare con temperature normalmente più rigide del
normale e con venti che spesso rendono poco piacevole lo sci in
altitudine, un ampliamento di una pista di rientro protetta dal
bosco, che amplia la fruibilità della pista e migliora la
sciabilità sia in condizioni normali sia in condizioni più
estreme.
Tutto questo per dire che l'investimento fatto è un investimento
che ha messo la società nella condizione di avere una pista
omologata per poter ospitare la gara di coppa del mondo, ma che nel
contempo questa attività ha permesso di migliorare notevolmente
l'offerta di La Thuile e da testimonianze dirette abbiamo avuto
notizia che questa evidenza di La Thuile ha portato una serie
importante di persone ad avvicinarsi al comprensorio, fare delle
prenotazioni, chiedere di poter andare a sciare su questa pista,
quindi il riverbero positivo lo abbiamo avuto. Rimane il rammarico
per non aver avuto il riconoscimento di tutti questi sforzi da
parte degli organismi internazionali. Continueremo a lavorare.
Président
- La parole au Conseiller Bertin.
Bertin (VdAV-R)
- Grazie, Assessore, per la risposta.
Prendiamo atto che la pista è idonea ad accogliere una gara di
coppa del mondo: è una cosa positiva. Ci rammarica che non abbiamo
la gara di coppa del mondo e bisogna che l'Amministrazione
regionale intervenga, perché tutte le decisioni non siano prese
sopra la nostra testa, anche perché se si investono tali capitali,
sarebbe interessante avere qualche ritorno anche sportivo. Però le
iniziative che farà la Regione non le ho ben capite. Capisco invece
che gli organizzatori di La Thuile abbiano rinunciato alla prova di
coppa Europa, se non dà sbocco a una prova mondiale. Mentre la
pista di Gressoney non l'ha citata. Grazie.
