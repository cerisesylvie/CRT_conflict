Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 255 del 12 maggio 1982 - Resoconto
OGGETTO N. 255/VII - INIZIATIVE TENDENTI A FAVORIRE LA
SPECIALIZZAZIONE DEL PERSONALE SANITARIO ED IL MIGLIORAMENTO DELLE
STRUTTURE NEL SETTORE ONCOLOGICO. (Approvazione di
mozione).
PRESIDENTE
: Do lettura della mozione presentata dai
Consiglieri Péaquin, Bajocco, Carlassare e Minuzzo.
MOZIONE
CONSIDERATA
l'alta
mortalità causata anche in Valle
d'Aosta dalle diverse forme tumorali;
ALLO SCOPO di favorire un miglioramento degli interventi a
livello regionale sia nel campo della prevenzione che in quelli
della diagnosi, della terapia e della riabilitazione di pazienti
affetti da tumori;
IL CONSIGLIO REGIONALE DELLA VALLE D'AOSTA
DELIBERA
di impegnare la Giunta regionale a predisporre tutti gli
adempimenti necessari all'istituzione di un congruo numero di borse
di studio, destinate a medici valdostani che intendono
specializzarsi in oncologia presso università e centri di ricerca
italiani o esteri.
PRESIDENTE
: La parola al Consigliere Minuzzo; ne ha
facoltà.
MINUZZO - (PSDI):
La mozione, di per se stessa, mi sembra
abbastanza chiara.
Prendo per primo la parola perché ho presentato alcuni
emendamenti aggiuntivi al deliberato della mozione presentata per
motivi che mi hanno fatto capire, proprio in questi giorni, la
gravità della situazione per quanto concerne questo tipo di
malattia.
Per esperienza vissuta, mi sembra giusto ed opportuno inserire
questi emendamenti al deliberato della Giunta per facilitare gli
operatori del settore, per dare una rispondenza più adeguata a
quelle che sono le esigenze attuali per la risoluzione di questo
problema.
Infatti, non si deve dimenticare che la risoluzione di queste
malattie probabilmente in molti casi è legata ai tempi degli
interventi terapeutici;adesso l'Assessore, presa visione degli
emendamenti, può anche iniziare a dare una spiegazione in
merito.
Nel deliberato della mozione, che è stata presentata insieme ai
colleghi Péaquin, Bajocco e Carlassare, avevamo previsto di
istituire un congruo numero di borse di studio solo per i medici.
Ecco, mi sembra che questo sia un po' limitativo rispetto a quelle
che sono le reali necessità, in quanto, oltre ai medici, c'è tutto
il corpo paramedico che opera nel settore e che, ritengo, debba
essere messo in condizioni di poter operare con competenza,
capacità e professionalità. Da qui, appunto, l'esigenza di
destinare assegni di studio anche al personale paramedico e non
solo ai medici, come avevamo previsto nel deliberato della
mozione.
Inoltre, vi è un problema di sensibilizzazione per far
partecipare tutti i cittadini alla risoluzione di questo che è il
male del secolo, per cui ho proposto l'emendamento aggiuntivo al
punto 2.
Al punto 3 è prevista una spesa di 5-6 milioni per il
laboratorio di analisi, per l'acquisto di una centrifuga che
consentirebbe di fare degli esami che attualmente non si possono
fare appunto perché manca l'attrezzatura necessaria. Oggi si perde
tempo prezioso per mandare ad analizzare campioni di tessuto a
Torino o a Ivrea per avere una risposta e capire effettivamente di
quale tipo di male si tratta. Ritengo quindi che sia necessario
potenziare le strutture diagnostiche delle U.S.L. della Valle
d'Aosta, dotandole di tutte le attrezzature necessarie.
Qualche anno fa - è stata una delle azioni eclatanti del nostro
Assessore alla Sanità - fu istituita ad Aosta la sezione italiana
dell'Associazione alla lotta contro i tumori e fu data ampia
divulgazione di questa pregevole iniziativa. Ricordo che in
televisione apparivano l'Assessore Rollandin e il Prof. Spagliardi
per spiegare alla popolazione questa iniziativa; non sto facendo
della polemica e tanto meno dell'ironia, Assessore, ma
effettivamente era un'iniziativa che da molti era stata condivisa e
seguita con attenzione.
Dopo alcuni anni, dobbiamo constatare che questa sezione non è
riuscita a decollare, a prendere avvio, non si sa bene per quali
motivi; comunque tutta la cosa sembra si sia fermata, a meno che
non si stia facendo tutto un lavoro in silenzio senza darne
comunicazione ad alcuno.
Ecco perché vi è la necessità di sostenere concretamente questa
sezione della Lega italiana per la lotta contro i tumori, dotandola
del personale necessario per farla funzionare. Attualmente la
sezione è chiusa quasi tutto il giorno, per cui chi vuole avere
informazioni o chi vuole dare il proprio contributo per la
risoluzione di questo problema arriva all'Istituto Nazionale della
Nutrizione e trova la porta regolarmente chiusa. Da qui la
richiesta di un impegno della Giunta per la soluzione di questo
problema di cui al punto 4 della serie di emendamenti che ho
presentato.
Ritengo che la regione della Valle d'Aosta nell'accogliere
questa mozione non farebbe nulla di eccezionale, visto che un po'
tutti gli enti pubblici e privati si stanno adoperando in maniera
pressante per dare il proprio contributo alla lotta contro i
tumori.
E' di qualche giorno fa la delibera del Consiglio comunale di un
piccolo comune della cintura di Torino, Robassonero, che ha
stanziato L. 2.600.000 del suo povero bilancio alla Lega Italiana
per la lotta contro i tumori.
Ritengo che la Valle d'Aosta non possa esimersi da questo
impegno, per cui, al di là di quelle che possono essere le
collocazioni politiche, abbiamo sentito l'esigenza di presentare
questi emendamenti che non erano previsti nella mozione presentata
il 15 aprile 1982.
PRESIDENTE
: Altri che vogliono intervenire per
l'illustrazione della mozione, vista la variazione ora
illustrata?
La parola al Consigliere Péaquin; ne ha facoltà.
PEAQUIN - (PCI):
Credo che a nessuno sfugga l'importanza
di iniziative in questo senso, data la gravità dell'argomento che
stiamo trattando e tenuto conto che questo è un male che non ha
trovato ancora delle terapie valide.
Una persona su sei - ma c'è tendenza all'aumento - muore di
questo male, ancora incurabile, che tocca, prima o poi, purtroppo,
tutte le famiglie.
Sono d'accordo con il Consigliere Minuzzo nel dire che è
indispensabile che la nostra regione si qualifichi in questo senso,
che ci sia una spinta, una iniziativa decisa della nostra regione a
fare tutto il possibile per dare un contributo sostanziale,
naturalmente in proporzione alle nostre forze e al le nostre
capacità, però non possiamo essere insensibili e non possiamo stare
fermi di fronte a questo problema.
La mozione che avevamo presentato chiedeva di impegnare la
Giunta regionale a predisporre gli adempimenti necessari
all'istituzione di borse di studio in favore di medici che
desiderano specializzarsi in questo settore.
Concordo con il Consigliere Minuzzo nel dire che tale previsione
era abbastanza limitativa e intendevamo, almeno per quanto ci
riguarda, dichiarare la nostra disponibilità per quei provvedimenti
che venivano incontro a tutte le iniziative necessarie in questo
settore.
Il Consigliere Minuzzo ha presentato una serie di emendamenti
che ci trova concordi. Ci pare che si debba affrontare in modo più
approfondito
questo problema. Non sappiamo ancora, sentiremo l'Assessore,
quale sarà la sua proposta e quali saranno le sue idee in merito.
Pertanto, ci riserviamo di pronunciarci in seguito, nel corso del
dibattito, per vedere cosa è possibile fare sulla base degli
impegni e della volontà che la nostra regione intende assumere in
questo settore.
Credo di dover ribadire, comunque, che ci deve essere un impegno
serio, preciso e sostanzioso in questo senso.
PRESIDENTE
: Colleghi Consiglieri, è aperta la
discussione. Ci sono altri che intendono intervenire?
La parola all'Assessore alla Sanità ed Assistenza Sociale
Rollandin; ne ha facoltà.
ROLLANDIN - (UV):
Ho letto adesso gli emendamenti
presentati.
Nella precedente seduta del Consiglio avevo illustrato
brevemente una modifica che poteva essere proposta al deliberato e
che teneva conto di quelle che erano le possibilità di intervento e
di determinate finalizzazioni in questo delicato campo. Penso che
su questo argomento, se si volesse andare a fondo, discuteremmo
molto più che sul piano dei lavori; se ci mettiamo d'impegno, penso
che tutti possano fare tranquillamente le loro osservazioni.
Ora, sull'illustrazione che è stata data da parte del
Consigliere Minuzzo, penso che vi sia l'assenso della Giunta,
soprattutto per quanto riguarda la sensibilizzazione della
cittadinanza -e in questo noi intendevamo procedere, appoggiando la
Lega tumori, dove noi siamo rappresentati, che ha svolto una
determinata attività in termini di incontri, di seminari e di altre
iniziative, oltreché un'attività di collaborazione con le
biblioteche comunali, per diffondere la conoscenza di argomenti
specifici e, quindi, per non tenere tali conoscenze nell'ambito di
una certa élite.
Francamente, senz'altro, si potrà fare di più e penso che
quest'opera potrà essere incrementata, però, quella svolta fino ad
oggi, non è certo stata un'opera fatta in silenzio.
Si è data un'ampia diffusione alle notizie in questo senso, c'è
stata una grossa collaborazione, lo ripeto, con l'attività delle
biblioteche che possono fungere, in questo caso, da fulcro per
sensibilizzare l'attenzione della popolazione su questi temi di
viva attualità.
Recentemente, si è svolto un convegno sulla prevenzione dei
tumori, a Saint-Vincent, che ha visto impegnati sanitari non solo
italiani, ma anche stranieri, che hanno conoscenze specifiche in
materia, proprio per fare il punto sull'attività di ricerca in
questo campo, per vedere quali possono essere le misure preventive,
quali possono essere i depistages da portare avanti in questo
campo. Il punto fondamentale, infatti, è quello di prevenire
l'insorgenza di una determinata affezione, in questo caso
cancerogena, piuttosto che curare.
A livello di cura sappiamo che i progressi sono abbastanza
ridotti e, al di là della pratica chirurgica, il resto è ancora a
livello embrionale.
Quindi, ritengo che l'attività, che è stata svolta con gli aiuti
e gli interventi regionali, possa essere soddisfacente e desidero
fare presente che, d'accordo con la Lega, si sta già predisponendo
un programma per ampliare questo tipo di iniziative.
Ricordo che, sempre su questo problema, a livello di prevenzione
tumori, un'importanza rilevante assume il Pap-test, cioè l'esame
preventivo di eventuali insorgenze di tumori all'apparato
femminile, che ha trovato un riscontro positivo. Va detto che
l'afflusso ai consultori è abbastanza buono e che anche i risultati
sono soddisfacenti per l'amministrazione che ha visto aumentare la
richiesta di questo servizio. Ripeto che il punto fondamentale è
proprio quello della prevenzione.
Lo stesso discorso vale per quanto riguarda l'emocultura: è
stato fatto un campionamento, d'accordo con la farmacie e con i
laboratori, per intervenire precocemente sulla possibilità di
insorgenza di tumori dell'intestino, in particolare dell'ultimo
tratto.
Con questo tipo di indagine preventiva si tenta di individuare
precocemente questa insorgenza perché sappiamo che questo tipo di
patologia interessa la Valle d'Aosta in modo veramente alto. Su
queste forme di interventi c'è stato un grosso impegno e una grossa
diffusione a livello locale. Penso che non ci sia stata richiesta
che non ha trovato accoglimento.
Francamente, non capisco quale sia l'attrezzatura,a cui fa
riferimento il Consigliere Minuzzo, che manca a livello di
laboratori; le richieste di attrezzature sono state tutte
soddisfatte. C'è ancora un piano da sviluppare, ma non riguarda la
parte di istopatologia, cui penso facesse riferimento Minuzzo,
perché gli esami che sono fatti a livello locale vengono svolti dal
laboratorio secondo quelle che sono le metodologie e le indagini
già in vigore in tutti i laboratori.
Dichiaro, però, che su questo punto non c'è mai stato, da parte
dell'amministrazione, un ritardo nell'accogliere le richieste
pervenute. Francamente, non penso che ci siano giacenze di
richieste in questo campo.
Voglio inoltre far presente che, da parte della Lega tumori, è
stato presentato un bilancio che non è in passivo, ma in attivo: ci
sono addirittura interessi attivi bancari. Ora, ritengo che
l'amministrazione regionale, quando c'è un'associazione che lavora
in un determinato campo, è pronta a sostenerla e ad intervenire,
anche finanziariamente, nel momento in cui c'è la necessità.
Quindi, il discorso dei tumori e il discorso della loro
prevenzione, penso che nel piano sanitario che discuteremo,
troveranno uno spazio adeguato come, peraltro, è già previsto in
tutti i piani che sono stati predisposti in questo periodo.
Non sto a riprendere - come ho detto prima ce ne sarebbe da
parlare per lungo tempo - il discorso sull'organizzazione
oncologica; sui dati che venivano presentati per quanto riguarda
l'incidenza dei tumori, sull'aumento dell'incidenza dei tumori in
determinati apparati, sulla patologia e l'osservazione di
determinate patologie, perché finora anche determinate cause di
morte non erano, diciamo, sviscerate fino in fondo, nel senso che
non si riusciva a risalire alla causa prima che, quasi sempre, è
legata a cause patologiche tumorali.
A questo proposito va detto che, in particolare, con una branca
di patologia che è la leucosi, si sta facendo una grossa indagine
per stabilire quali sono i legami tra insorgenza di tumori e
alimentazione. Noi sappiamo che diversi fattori, dovuti
all'inquinamento, portano all'insorgenza di patologie e, in
particolare, di una malattia che è la leucosi che colpisce dapprima
in forma subdola, indi in forma letale, per cui non ci sono più
possibilità di intervento. E' in atto una grossa indagine perché
sembra che una delle principali cause sia proprio quella alimentare
e, quindi, vi è tutto un di
scorso connesso ai problemi specifici di prevenzione, legato
anche al tipo di alimentazione.
Non sto a leggere, perché penso che non siano estremamente
interessanti, i dati esposti dal prof. Vetere, in relazione alle
evoluzioni di patologie, in particolare dal '51 al '56, su
determinate sedi del tumore. Si prende in esame, in particolare, la
cavità bucale faringea e l'apparato digerente, dove vediamo che c'è
un aumento, ad esempio, della patologia dal 59,6% al 71,2%. Ora
questo, chiaramente, fa pensare sulle possibilità di intervento in
questi rami e, per quello che è stato fatto a livello locale, sulle
indagini a livello di emocultura.
Tumori delle trachee, bronchi e polmoni: siamo passati dal 9,1%
al 41,3%.
Non sto a ricordare, come finora gran parte delle costose
campagne antifumo, condotte fra i giovani, siano fallite. C'è un
chiaro nesso tra il fumo e questo tipo di tumore, ma tutti
continuano a fumare come se il pericolo riguardasse sempre il
vicino e non chi continua ad avere la sigaretta in bocca.
A questo proposito, noi abbiamo cercato di prevedere una
campagna di sensibilizzazione che non riguardi un tipo di
impostazione proibizionistica, ma che riguardi una progressiva
capacità di acquisizione di dati che facciano capire qual è il
pericolo reale, in questo caso il contagio, che porta al problema
della patologia oncologica.
Detto questo, concordo col fatto che, giustamente, il problema
principale è quello di aumentare la sensibilizzazione a livello
locale per prevenire determinati fatti gravi che interessano la
nostra regione.
Era stata avanzata la proposta di integrare il deliberato,
tenendo conto delle necessità oggettive in questo campo: su questa
proposta la Giunta è assolutamente d'accordo. La Giunta regionale
si impegna ad incentivare tutte le iniziative destinate a favorire
i medici valdostani che intendono specializzarsi in oncologia,
presso Università e Centri di ricerca italiani ed esteri.
Perché è stata avanzata questa proposta? Perché a livello
attuale, come possibilità di incentivo per i medici, noi abbiamo la
possibilità istituzionale di comandi. Ora, la formula del comando,
al di là della borsa di studio, è inattuabile. Se io medico,
infatti, vado in un centro estero, oppure in un centro italiano, a
perfezionarmi chiaramente devo mantenere il mio rapporto di lavoro.
Ora, se un ente ha la volontà di far perfezionane un determinato
numero di medici (sempre che, tra l'altro, ci sia la possibilità di
inserirsi nei centri), ritengo che vi sia una ampia possibilità di
dare a tutti i medici che lo vogliono l'opportunità di progredire
e, quindi, di andare avanti in modo sostanziale nella ricerca e
nella sperimentazione in questo campo.
A questo punto ritengo che il discorso sulle borse di studio,
rispetto al discorso sullo incentivare dei comandi, possa essere
considerato sostitutivo.
Sugli ultimi punti, riguardanti in particolare la Lega, so che è
un annoso problema quello di disporre di una impiegata. La Lega non
può assumere personale e, quindi, si era cercato di provvedere in
tal senso distaccando un'unità lavorativa dell'amministrazione
regionale.
Il problema fondamentale è che dobbiamo studiare sotto quale
forma possa essere sufficientemente garantita la possibilità di
disporre di una segreteria efficiente, eventualmente con un
accorpamento, perché la funzione della segreteria, essenzialmente,
è quella di rispondere a chi ha la necessità di contattare il
centro; bisogna vedere se sia possibile risolvere questo problema
abbinando i servizi. Attualmente, come amministrazione regionale,
ci troviamo abbastanza vincolati a questo proposito.
Quando si dice "Promuovere, presso le strutture della nostra
regionale, la riqualificazione e l'aggiornamento professionale di
tutti gli operatori sanitari che intendono occuparsi dei problemi
scientifici connessi alla diagnosi precoce e al monitoraggio delle
malattie tumorali" si deve intendere con quanto detto prima, cioè
con le possibilità che ha l'ente di autorizzare questi comandi.
A questo proposito, va ancora detto che è stato richiesto a
tutti i sanitari di fare un programma annuale di aggiornamento, e
questo per un motivo molto preciso: vediamo, infatti, sempre più di
frequente, le richieste di partecipare a congressi, a seminari, a
dibattiti, però tutte queste iniziative non sono finalizzate e
spesso si risolvono in vacanze. Ora, noi intendiamo, nel prevedere
un piano specifico, avere delle garanzie che, se l'ente accetta il
comando di una persona per un mese o un anno, sopportando quindi
l'onere di una persona che per un anno lavora da un'altra parte
(come abbiamo noi, personale che per anni è andato a lavorare a
Torino per fare corsi di specializzazione) si ottengono dei
risultati concreti.
L'altra garanzia che noi sovente chiediamo è che non sia la
Regione Valle d'Aosta a specializzare medici che poi vanno a
lavorare da un'altra parte: questo, infatti, è un altro rischio.
Noi cerchiamo, contemporaneamente all'aggiornamento dei medici, di
dare le strutture per cui la gente possa specializzarsi e poi
lavorare e, quindi, portare questo beneficio ai valdostani.
Non riesco, invece, ad inquadrare in che modo possa avvenire
l'aggiornamento del personale paramedico. Capisco che ci possa
essere del personale paramedico che può seguire dei corsi
specifici, però bisogna considerare che il personale paramedico è
integrato e inserito in un momento pratico, nell'attività che può
essere svolta a livello di laboratori di analisi, a livello di
ospedale e, soprattutto, a livello di attività preventiva da
svolgere nel poliambulatorio e di attività consultoriale sul
territorio.
A questo proposito voglio ricordare che, su lodevole iniziativa
di alcuni medici dell'ospedale inseriti nella Lega, sono già stati
organizzati dei seminari per l'aggiornamento del personale
paramedico. La regione, non solo ha autorizzato tali seminari, ma,
ha dato tutto il supporto economico e didattico per realizzare
queste iniziative.
Non so se sono stato sufficientemente chiaro nell'esposizione
delle iniziative che si intendono portare avanti; comunque, penso
che ci sia la possibilità di discutere ampiamente sulla
questione.
Preciso che abbiamo voluto che fosse la Lega ad interessarsi dei
contenuti del deliberato, proprio perché avesse la maggiore
possibilità di contatti e quindi di interventi a livello capillare.
Penso che il deliberato, così come è stato presentato, vada bene.
Ritengo, pur condividendone lo spirito che gli emendamenti non
vadano nella direzione corretta di quelli che sono gli strumenti di
aggiornamento attuale del personale medico e paramedico. Quindi,
non è che non sia d'accordo su quelle che sono le finalità degli
emendamenti, semmai la dizione che veniva proposta con quella
modifica potrebbe essere accettata.
Il resto non ha la possibilità di realizzarsi. Il motivo
principale di questa difficoltà è legata al tipo di organizzazione
specifica della Lega. Io credo che si possa dare attuazione ad una
forma mista che tenga conto della necessità di mettere a
disposizione della Lega un dipendente che svolga funzioni di
segreteria.
PRESIDENTE
: La parola al Consigliere Minuzzo; ne ha
facoltà.
MINUZZO - (PSDI):
Alcune dichiarazioni fatte
dall'Assessore, sinceramente, non mi soddisfano. Adesso io non so e
non voglio assolutamente fare polemica su un argomento del genere,
però a me risulta che certe cose non siano state fatte o, se sono
state fatte, non sono state portate a conoscenza di tutti coloro i
quali erano interessati a certe iniziative. Quindi, io non ritengo
che si possa approvare il deliberato come è stato proposto
dall'Assessore Rollandin; cioè l'emendamento dell'Assessore
Rollandin, che dice "di impegnare la Giunta regionale ad
incentivare tutte le iniziative destinate a favorire i medici che
intendono specializzarsi in oncologia presso Università o centri di
ricerca italiani o esteri", che credo sia limitativo.
C'è tutto un personale che si occupa di prevenzione, il
personale paramedico che opera in laboratorio, che necessariamente
deve essere preparato professionalmente su quelle che sono le nuove
tecniche di ricerca. Se certe cose sono state fatte, benissimo, ne
prendiamo atto. Il Consiglio prende atto che l'Assessore ha preso
certe iniziative.
Questa mozione non vuol altro che essere un momento di stimolo
perché l'Assessorato faccia qualcosa di più. Non ho detto
assolutamente che l'Assessore o la Giunta si sono rifiutati di
adeguare i laboratori di analisi secondo quelle che erano le
richieste fatte dagli operatori, però ci sono delle macchine che
costano 25 milioni e non sono utilizzate: sono lì che fanno
magazzino, servono a fare deposito. Assessore, finita la seduta del
Consiglio, la invito ad andare a verificare quanto ho detto!
Per quanto concerne a questione della Lega Italiana per la lotta
contro i tumori, l'Assessore ha detto che ci sono dei problemi, che
sono annosi e che non si riescono a risolvere, riguardanti il
personale.
Ecco, siccome noi abbiamo trovato una soluzione per l'Alliance
française anche per altri organismi, se all'Assessore non sta bene
il punto 4, fermiamoci alla quarta riga dopo a virgola dove, a
proposito della segreteria si dice: "in cui attualmente essa si
trova"; mettiamo un punto e basta. Lasciamo poi all'Assessore
decidere come è meglio accorpare e aggregare altri servizi.
A me sembra che questa delibera non sia niente altro che uno
stimolo alla Giunta ad operare meglio di quanto non stia facendo
adesso. Qui non si vogliono fare accuse. Se poi l'Assessore, a
tutti i costi, vuol far votare il suo emendamento, è chiaro che tra
i due mali si sceglierà il minore: voteremo l'emendamento
dell'Assessore Rollandin, almeno per quanto mi concerne; i colleghi
non so come si comporteranno.
PRESIDENTE
: La parola all'Assessore alla Sanità ed
Assistenza Sociale Rollandin; ne ha facoltà.
ROLLANDIN - (U.V.):
Il problema, nelle forme con cui è
stato discusso, penso non possa portare a questioni polemiche.
L'unico discorso riguarda il problema, che ho cercato di motivare,
delle borse di studio. La questione delle borse di studio, ripeto,
penso sia superabile col discorso dell'altra forma istituzionale
che è prevista, cioè con i comandi, per cui il 1° punto ritengo che
possa essere superato.
Il punto 2: "Promuovere..." è una ripetizione, niente in
contrario. Per quanto riguarda il punto 2, dove si dice:
"Potenziare le strutture..." francamente può essere benissimo che
non sia a conoscenza di questo fatto; non lo metto in dubbio.
Il punto 3: non penso ci siano problemi; è la stessa cosa se la
forma che è stata data è troppo generica.
Il punto 4: tenendo conto che ci sono le difficoltà che ho
esposto, non perché i contatti con la Lega non siano stati
abbastanza frequenti, credo che il punto 4, fino al punto indicato,
possa andare bene. Ripeto, vanno bene i punti 2, 3 e 4 salvo il
punto 1 che è superato dal discorso dei comandi.
PRESIDENTE
: C'è un accordo, mi sembra. La parola al
Consigliere Péaquin; ne ha facoltà.
PEAQUIN - (PCI):
A noi interessa che il Consiglio discuta
questo problema e si impegni concretamente su questa mozione. Noi
siamo d'accordo di approvare l'emendamento presentato
dall'Assessore Rollandin che recepisce in definitiva quella che noi
volevamo evidenziare con la nostra mozione. Così siamo d'accordo
che vengano approvati i punti 2, 3 e 4 proposti dal Consigliere
Minuzzo, fino al punto successivo alle parole "attualmente essa si
trova". Siamo favorevoli a questa soluzione.
PRESIDENTE
: Mi sembra che possiamo considerarla una
mozione combinata, un nuovo testo concordato.
Ci sono dichiarazioni di voto?
Colleghi Consiglieri, io vi chiedo di non tener conto degli
emendamenti, quindi chiederei all'Assessore Rollandin e ai
Consigliere Minuzzo di considerare ritirati e decaduti gli
emendamenti e metterei in votazione questo testo nuovo combinato
che, prendendo spunto dal testo del Consigliere Minuzzo, con le
riserve e le osservazioni fatte dall'Assessore Rollandin, tiene
conto dei punti l, 2, 3 e 4 fino alle parole "essa si trova" con
l'eliminazione, quindi, delle ultime quattro righe.
La parola al Consigliere Minuzzo; ne ha facoltà.
MINUZZO - (PSDI):
Per chiarire: viene soppresso il punto
1 dell'emendamento da me proposto e concordo con l'Assessore
Rollandin, modificandolo leggermente. Per cui il punto 1 diventa:
"di impegnare la Giunta regionale ad incentivare tutte le
iniziative destinate a favorire medici valdostani e personale
paramedico che intendano specializzarsi in oncologia presso
Università e centri di ricerca italiani o esteri". Dopo "medici
valdostani" "e personale paramedico".
PRESIDENTE
: Il punto 2 rimane tale; il punto 3 rimane
tale; il punto 4si ferma alle parole "si trova".
Riprendiamo allora l'emendamento Rollandin dalla parola
"incentivare".
Do lettura della mozione nel testo emendato.
MOZIONE
CONSIDERATA l'alta mortalità causata anche in Valle d'Aosta
da diverse forme tumorali;
ALLO SCOPO di favorire un miglioramento degli interventi a
livello regionale sia nel campo della prevenzione che in quelli
della diagnosi, della terapia e della riabilitazione di pazienti
affetti da tumori
;
IL CONSIGLIO REGIONALE
DELLA VALLE D'AOSTA
DELIBERA
di impegnare la Giunta regionale a predisporre tutti gli
adempimenti necessari al fine di:
1)
incentivare tutte le iniziative destinate a
favorire medici valdostani e personale paramedico che intendano
specializzarsi in oncologia presso Università e Centri di ricerca
italiani o esteri;
2)
promuovere, presso le strutture della nostra
regione, la riqualificazione e l'aggiornamento professionale di
tutti gli operatori sanitari che intendono occuparsi dei problemi
scientifici connessi alla diagnosi precoce e al monitoraggio delle
malattie tumorali organizzando, tramite il competente Assessorato,
conferenze e seminari di studio con
la
partecipazione anche
di esperti chiamati da fuori valle;
3)
potenziare le strutture diagnostiche dell'U.S.L.
della Valle d'Aosta dotandole delle attrezzature necessarie per
effettuare nella nostra regione tutte le analisi specialistiche che
sono indicate per i campioni bioptici prelevati sui
pazien
ti
dell'ospedale di Aosta e attualmente spediti a Torino e/o Ivrea per
essere analizzati;
4)
sostenere l'attività di educazione e di assistenza
sanitaria promossa dalla Sezione Valdostana della Lega Italiana per
la Lotta contro i Tumori, contribuendo a risolvere i problemi di
segreteria in cui attualmente essa si trova.
PRESIDENTE
: Metto in votazione la mozione testé
letta.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
