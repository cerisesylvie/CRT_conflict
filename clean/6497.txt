Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 980 del 10 dicembre 1984 - Resoconto
OGGETTO N. 980/VIII - LEGGI DI BILANCIO E PROGRAMMA DEI
LAVORI PUBBLICI ED INTERVENTI FINANZIARI PER IL 1985. PROSECUZIONE
DEL DIBATTITO GENERALE.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Nella relazione allegata al
bilancio di previsione per il 1985, si afferma che la costruzione
del bilancio rappresenta il momento più qualificante per una
maggioranza di governo, in quanto le decisioni contenute nel
documento sono un riscontro alle dichiarazioni programmatiche
enunciate al momento della formazione di un governo. Quindi è
naturale che tale momento costituisca l'occasione per fare un
bilancio dell'attività svolta dall'esecutivo in questo ultimo anno.
Come tutti ricorderete, lo scorso anno la discussione è stata molto
limitata, in quanto caduta in un momento di particolare crisi per
il vertice dell'Amministrazione regionale, in seguito al mandato di
cattura emesso dalla Magistratura nei confronti dell'allora
Presidente della Giunta. Non starò qui a riepilogare i fatti
succedutisi a tale avvenimento; se da una parte essi hanno
determinato la caduta del principale protagonista della vita
politica valdostana in questi ultimi dieci anni, dall'altra parte
non hanno provocato quel rinnovamento e quel ricambio necessario al
fine di stabilire una corretta dialettica in seno all'assemblea
regionale.
Se è vero infatti che è tramontato un astro politico, è
altrettanto vero che continuano gli stessi sistemi di gestione del
potere attuati con la stessa perseveranza di prima, come se nulla
fosse accaduto.
Credo che si è perso l'occasione di voltare pagina, di procedere
alla costituzione di un nuovo esecutivo formato da esponenti
politici non compromessi con il passato regime, di una nuova
maggioranza comprendente le forze politiche e progressiste escluse
dalla guida politica regionale. Ma vorrei fare un piccolo accenno
al recente Congresso dell'Union Valdôtaine, svoltosi per strana
coincidenza nei locali del Centro Congressi di Saint-Vincent,
voluto come tutti se lo ricordano dall'allora Prof. Masi, oggi agli
arresti domiciliari. In quella occasione, l'esigenza del
rinnovamento e del ricambio di una classe politica inetta, incapace
di affrontare le più urgenti problematiche del momento, fu
sottolineata con vigore da una delle figure più prestigiose della
guida politica valdostana. E questo sta a dimostrare a validità
delle critiche che formulammo al momento della nascita del primo
governo Rolandin, modellato come una fotocopia sul precedente
dell'allora Presidente Mario Andrione. Al Congresso dell'Union
Valdôtaine l'ex deputato Emilio Chanoux, figlio del martire della
Resistenza, si è fatto interprete della necessità per il suo
movimento di affrontare il problema indilazionabile della questione
morale, che secondo le sue affermazioni è ancora oggi eluso dal
vertice unionista. In un discorso coraggioso egli ha sostenuto la
necessità di, un rinnovamento della gestione, della cosa pubblica,
mettendo sotto accusa il comportamento della dirigenza unionista
che ha sempre ignorato, queste non sono mie affermazioni ma sono
parole di Chanoux, tale esigenza.
Quando Chanoux al Congresso dice: "Le mie divergenze con l'Union
Valdôtaine sono sorte non sui contenuti dell'autonomia, ma sul modo
di gestirli. Mi sono reso conto che ciò che importava di più era la
linea amministrativa, non quella politica, che stava al centro
della potenza dell'apparato regionale cui il movimento faceva
solamente supporto nei momenti di bisogno.
Ed ho cominciato ad estraniarmi sempre di più in quanto ho avuto
la impressione che gli unionisti vedessero il potere come un mezzo
per averne ancora di più.
Chanoux non ha fatto altro che convalidare quanto da parte
dell'opposizione ed in modo particolare da noi socialdemocratici è
stato detto in questi ultimi mesi sull'operato della Giunta
Rollandin, cioè di una Giunta regionale priva di un programma
politico adeguato alle esigenze del momento, tutta assillata dalla
ricerca disperata, facendo ricorso al più sfacciato clientelismo,
del consenso del potere.
Il bilancio che oggi siamo chiamati a votare è stato redatto
proprio con quella filosofia, con la filosofia del clientelismo;
rappresenta cioè la radiografia dell'attuale conduzione del potere,
esercitata - e torno a sottolinearlo - in funzione di interessi
particolari. Anche se si registra un aumento delle entrate, questo
bilancio è assolutamente inadeguato in quanto manca la volontà
politica di incidere in modo determinante con scelte coraggiose in
tutti quei settori vitali in cui si articola l'economia regionale.
Ci sono delle buone intenzioni, già annunciate d'altronde nel
precedente bilancio; forse era il caso di riprendere lo stesso
discorso fatto in altre occasioni che però non trova concreta
realizzazione, per cui a pagare le conseguenze dell'inerzia
amministrativa è l'intera Comunità valdostana. La crisi che investe
il nostro Paese e che quindi non può risparmiare nemmeno la nostra
Regione, potrebbe essere risolta in parte se ci fosse la volontà di
operare coraggiosi interventi nei principali settori della vita
economica regionale.
Tutti sanno che l'industria versa ancora in situazione
disastrosa e non servono le varie dichiarazioni, rilasciate a più
riprese anche attraverso interviste sui giornali ed apparizioni
alla Rai-TV, di voler rivoluzionare la situazione industriali in
Valle. Si era parlato in quelle famose conferenze stampa e
dibattiti di una mappa, quella stessa che mi è sembrato stamattina
abbia cambiato denominazione, riguardante gli insediamenti
industriali, che però non riusciamo a scorgere dove si voglia
effettuare. L'improvvisazione in questo settore continua e per
contro continuiamo - e questo è il fatto più grave in un bilancio
regionale - ad assistere ad una indiscriminata elargizione di fondi
alla Finaosta, che come riconoscono ormai tutte le forze politiche
si è dimostrata uno strumento incapace di affrontare la grave
situazione in cui versa tutto il comparto economico ed in modo
particolare quello dell'industria.
Di fronte ad un tale atteggiamento della Giunta regionale non si
può che esprimere una valutazione negativa; le critiche che ho
mosso ai titolari dell'industria possono essere fatte anche al
nuovo Assessore ed a tutti i componenti dell'esecutivo. Il turismo
langue ed al di fuori di qualche mostra sporadica non si vedono
grosse iniziative che possano ridare un po' di ossigeno ad un
settore che nel corso dell'ultimo anno ha registrato una profonda
crisi. Basta infatti leggere le statistiche recentemente pubblicate
sui giornali e fornite dall'Assessorato che ha notato un 15% in
meno di presenze rispetto al 1983, e ciò nonostante la massiccia
propaganda effettuata dallo stesso Assessorato.
Il problema della casa, in particolare nella città di Aosta, si
fa di giorno in giorno sempre più grave e la Giunta regionale non è
in grado di portare avanti soluzioni che potrebbero risolvere in
parte le difficoltà per il reperimento di abitazioni civili. In
tale senso abbiamo presentato quella proposta di legge sulla casa,
al fine di stimolare un esecutivo ed una maggioranza che sono
totalmente insensibili al dramma che sta vivendo buona parte della
popolazione. Le varie interviste dell'Assessore Martin non possono
giustificare un intervento serio. Sono stati messi a disposizione
40 miliardi: questo è quello che è stato detto, ora vedremo! E poi
c'è lo scandalo, è proprio il caso di usare questa parola,
dell'avanzo di amministrazione, ossia di quei soldi che la Giunta
regionale non è stata capace di utilizzare e che ammonta a circa
120 miliardi. Su questa cifra ho degli enormi dubbi.
Come si possono allora giustificare quei movimento politici
sempre pronti a rivendicare maggiori poteri dallo Stato italiano,
quando poi i loro rappresentanti danno evidenti prove di incapacità
amministrativa? A cosa serve l'autonomia finanziaria se i miliardi
avuti dallo Stato italiano restano inutilizzati? Certo, questa
Giunta regionale non riesce a spendere perchè manca di capacità di
progettare e di programmare; invece quello che riesce a fare è solo
acquistare palazzi, case, castelli ed erogare i contributi.
Concludendo, perchè non è il momento di entrare sulle cifre e
lascio questo compito agli altri Consiglieri, non posso che
esprimere un giudizio negativo sull'operato della Giunta regionale
e sul documento contabile, che non rappresenta, come pomposamente
affermato nella relazione, il momento più qualificante per una
maggioranza di governo, ma che invece sta a dimostrare il totale
fallimento di una maggioranza che non possiede più i requisiti per
governare la Regione.
Riservandomi di intervenire sui singoli capitoli per ottenere
chiarimenti dall'Assessore alle Finanze, dichiaro sin d'ora il mio
voto contrario al bilancio.
PRESIDENTE
: Ha chiesto di parlare il Consigliere
Maquignaz, ne ha facoltà.
MAQUIGNAZ - (A.D.P.):
La discussione del bilancio
preventivo non è solo, come ha già avuto modo di dire l'Assessore
Martin e come ha voluto ricordarci il Consigliere Baldassarre, il
momento più qualificante per la maggioranza ed il governo, ma
rappresenta anche il massimo momento di confronto fra la
maggioranza e l'opposizione. Se noi ci attenessimo al manicheismo
politico, potremmo anche concludere senza discutere troppo che per
le forze della maggioranza i giochi sono fatti, tout est pour le
mieux, mentre invece per l'opposizione è tutto sbagliato, tutto da
rifare e da rivedere.
E' logico che dai banchi dell'opposizione si vedono le cose in
modo diverso da come appaiono dai banchi del governo e della
maggioranza, ma mentre gli uni possono facilmente criticare, gli
altri quotidianamente, a confronto con le difficoltà, devono tener
conto delle cose concrete e purtroppo fra il dire e il fare ci sono
delle difficoltà che vanno valutate attentamente.
Quando un anno fa, di questi giorni, la barca regionale stava
per affondare per le note vicende giudiziarie legate al Casinò, non
si può certo dire che le opposizioni sia di destra che di sinistra
abbiano contribuito a dare una mano a trovare della comprensione e
ad uscire dalla situazione in modo positivo. Bisogna dire che anche
nell'ambito della maggioranza a quell'epoca ci furono delle
difficoltà perché il momento era molto grave; la situazione era
difficile ed era normale che ci fossero delle sfumature e delle
interpretazioni diverse dai fatti. Però noi dopo un anno diamo atto
alla Giunta regionale di aver saputo affrontare con competenza
questo momento difficile e diamo atto al "pilota" di aver saputo,
con coraggio ed abnegazione, trovare delle soluzioni che ancor oggi
permettono alla Giunta ed alla maggioranza di lavorare in modo
serio e capace.
Gli argomenti dell'opposizione ormai li conosciamo tutti perchè
li sentiamo ripetere ad ogni adunanza del Consiglio: non sappiamo
spendere il denaro a disposizione, non sappiamo risolvere i
problemi sul tappeto da quello della casa, come ha detto il
Consigliere Baldassarre, a quello dell'occupazione, della sanità,
dell'agricoltura e via di seguito. Vorrei intanto dire che, a
nostro avviso, la disponibilità che si è venuta a creare nelle
casse regionali non è che apparente, perchè il grosso discorso
dell'opposizione, è in fondo che abbiamo un sacco di soldi e non li
sappiamo spendere.
Ebbene, noi diciamo che non è vero che abbiamo troppi soldi.
Deve essere chiaro una volta per tutte che, anzitutto, non siamo
disposti a lasciarci togliere i 2/10 sul riparto fiscale, come
qualcuno va dicendo ad Aosta e anche a Roma. La realtà è che invece
a causa del ritardo della definizione del riparto fiscale a tutti
noto e per la lentezza della burocrazia romana, per molto tempo le
casse regionali sono state vuote. Adesso in breve tempo lo Stato ha
onorato i suoi impegni nei nostri confronti, versando tutti gli
arretrati del riparto fiscale. Ecco perchè a nostro avviso le
disponibilità sono solo apparenti; si tratta in effetti di soldi
che non abbiamo avuto negli anni scorsi e che forzatamente abbiamo
per così dire risparmiato. L'opposizione vorrebbe che dessimo fondo
alle casse regionali in modo scriteriato, ma non ce la sentiamo di
gettare i soldi dalla finestra come fanno forse le cicale, anche se
riconosciamo che non è opportuno fare le formiche con il denaro
pubblico, che deve essere invece impiegato con tempestività negli
interessi della comunità valdostana.
Oltre a ciò bisogna aggiungere il fatto che l'apparato
burocratico regionale nei vari settori operativi non ha sempre la
possibilità di fornire interventi che vadano al di là delle sue
forze, solo perchè temporaneamente si è creata una disponibilità di
fondi molto più grandi che nelle annate passate. In passato avevamo
una quantità di denaro e la capacità di spesa della Regione era
fatta in un certo modo; con un notevole afflusso di denaro le
capacità di spesa della Regione possono incontrare delle difficoltà
obiettive; inoltre non dobbiamo dimenticare chele ultime vicende
giudiziarie non hanno agevolato l'attività amministrativa della
Regione.
Sono sicuro che farei torto all'opposizione, principalmente a
quella comunista, se considerassi la critica al bilancio come fine
a se stessa. Certo c'è la meticolosità del Consigliere Mafrica
nell'analisi delle cifre e la pignoleria del Consigliere Millet nel
cercare i pidocchi - non se l'abbia a male il Consigliere Millet -
negli stanziamenti previsti, la testardaggine del Consigliere
Riccarand nelle sue proposte, i virtuosismi oratori del Consigliere
Torrione, ma da quella parte dobbiamo dire, che c'è un preciso
disegno politico. Abbiamo avuto l'intenzione di dire: ôte-toi que
je m'y mets, "tramoua-tè que dze me betto mè" come diciamo in
patois.
L'opposizione, o parte di essa, ci sembra voglia trasformarsi in
maggioranza, oppure essere ammessa a farne parte. Ma qui non siamo
al gioco degli scacchi, cioè non si possono sostituire le pedine
della D.C. con quelle del P.C.I., non si possono sostituire quelle
dell'A.D.P. con quelle del P.S.I.. Questo è un gioco agli scacchi
che rischia non di dare scacco alla Giunta o al Presidente della
Giunta, ma alla Valle d'Aosta, e per questo motivo noi tale gioco
non lo condividiamo.
E non lo condividiamo non perchè vogliamo stare a tutti i costi
in maggioranza, ma perchè secondo noi non esiste un progetto
politico alternativo all'attuale maggioranza. Abbiamo più volte
avuto le prove che l'opposizione è sparpagliata e che non ha una
proposta politica precisa ed articolata che possa essere migliore
della nostra, divisa com'è fra chi fa della critica demolitrice
alla maniera del Consigliere Baldassarre, fra chi vorrebbe
toglierci come vuole il Consigliere Riccarand, in un colpo solo il
Casinò, i buoni benzina, l'autostrada e fra l'insistente
opposizione del Consigliere Mafrica e compagni.
In effetti le critiche più sfumate sono quelle che ci vengono
dal P.S.I., che sa operare, come abbiamo avuto modo di notare
nell'ultimo Consiglio regionale, i necessari distinguo e che forse
per questo a volte lascia spiazzati sia quelli dell'opposizione che
quelli della maggioranza. Noi apprezziamo questi distinguo perchè è
evidente che la Giunta qualche volta farà qualcosa di buono, però
questo non significa che ci sarà un embrassons-nous, e nemmeno che
automaticamente il P.S.I. debba fare parte dell'attuale maggioranza
o entrare nell'attuale Giunta.
A parte queste considerazioni di ordine politico, il nostro
Gruppo consiliare dà una valutazione positiva del bilancio
preventivo della Regione, e non certo in quanto responsabile della
sua redazione. Diamo un giudizio positivo perché ci sembra un buon
bilancio, ma innanzitutto perché questo bilancio ha un requisito a
nostro avviso fondamentale, cioè quello della veridicità. Le
previsioni delle entrate nascono da valutazioni obiettive, non sono
state gonfiate le cifre per ingannare gli elettori, le somme
indicate nella parte entrate sono realistiche e non prestano il
fianco a critiche che secondo noi sarebbero pretestuose.
La parte spesa è caratterizzata per il 1985 da alcuni grossi
interventi destinati ad incidere nel campo del turismo,
dell'industria, della viabilità, dell'abitazione, perchè larga
parte del bilancio è dedicata agli investimenti, mentre dobbiamo
subito dire che la parte delle spese correnti è per la prima volta
diminuita in modo consistente.
Per dire che alcune grosse scelte sono state fatte, mi voglio
limitare ad alcune esemplificazioni: si guardi il turismo dove 11,5
miliardi sono destinati al recupero ed alla valorizzazione dei beni
culturali (va sottolineato che l'offerta della nostra Regione
comprende attrattive che altri non hanno, oltre alle bellezze
naturali dai monumenti romani ai castelli, dal patrimonio
archeologico ai tesori delle nostre chiese); si guardino anche i 3
miliardi destinati alla valorizzazione delle terme di
Pré-Saint-Didier, per venire incontro ad un desiderio che si era
manifestato in quella comunità.
Il turismo invernale è il motore trainante, e nella ultima
riunione di Consiglio abbiamo preso atto che questo argomento
finalmente interessa in modo decisivo il Consiglio regionale;
riteniamo che questo tipo di turismo debba essere aiutato ed in
questa direzione credo che vada la spesa per la manutenzione delle
piste di discesa recentemente approvata e per il rinnovo degli
impianti di risalita. Per tutto questo sono previsti ben 9
miliardi.
Credo quindi che l'opposizione non vorrà accusare questa
maggioranza di pensare solo all'ordinaria amministrazione, perchè
l'avere realizzato il trenino fra Cogne e Pila, l'aver voluto il
collegamento Aosta-Pila, è stato un atto di coraggio, trattandosi
di scelte notevoli.
Con particolare favore accogliamo lo stanziamento di 3 miliardi
per la costruzione della scuola alberghiera regionale, dato che si
era costretti da un lato a rifiutare delle domande di ammissione,
mentre dall'altro il settore alberghiero lamentava delle carenze di
personale qualificato.
Per venire al settore industriale in crisi, credo di poter
affermare che in quest'aula nessuno ha il toccasana, come pensa il
Consigliere Baldassarre, anche se a parole qualcuno cerca di
dimostrarlo. Ricorderà che gli interventi finanziari nel settore
industriale prevedono l'impiego di ben 20 miliardi. Abbiamo fiducia
che l'opera iniziata in questo settore da Pollicini sarà portata
avanti in modo efficace da Lanivi. A tale proposito, prendo spunto
dalle affermazioni fatte dal Consigliere Baldassarre che accusa
l'Assessore all'Industria, Commercio, Artigianato e Trasporti di
comportarsi con improvvisazione. Certamente il problema industriale
non può essere affrontato in modo taumaturgico, perchè nessuno ha
delle soluzioni in mano. Noi non siamo per le improvvisazioni però
abbiamo dimostrato in questi giorni di aver risolto alcuni problemi
concreti, come ad esempio l'aver perfezionato l'accordo con
l'Olivetti ad Arnad e l'accordo con la Ronson ad Aosta. Questi
fatti dimostrano che anche nel settore difficile industriale, la
Giunta sta lavorando in modo efficiente.
In quest'aula c'è stato un lungo ed a volte duro confronto fra
la maggioranza e l'opposizione sul problema dell'autostrada, ed in
questa sede ribadiamo che tale opera deve essere realizzata perchè
a riteniamo necessaria ed indilazionabile. Gli stanziamenti
previsti in bilancio sono correttamente mantenuti nei limiti
previsti dalle decisioni del Consiglio e c'è l'impegno di chiedere
ed ottenere che lo Stato faccia la sua parte nella spesa prevista
per questa importante arteria. In altre parole riteniamo che
l'autostrada debba essere realizzata, però l'intervento della
Regione deve essere mantenuto al 35%.
Si è parlato anche della tangenziale sud che verrà realizzata, e
questo è un punto fermo per la razionalizzazione del traffico in
Valle d'Aosta. E' anche previsto un grosso stanziamento per
l'aumento della partecipazione azionaria della Regione alla società
del traforo del Gran San Bernardo; questa a nostro avviso è una
questione da definire anche in reazione alla disponibilità della
controparte a vendere le azioni a condizioni ragionevoli, perchè se
da un lato si può essere favorevoli ad acquistare le azioni,
dall'altro occorre prima fare delle valutazioni prudenziali.
Va sottolineato infine il contenuto sociale di questo bilancio
preventivo con 5 miliardi per presidi socio-assistenziali, 2
miliardi per prestazioni integrative dell'U.S.L. e quasi 3 miliardi
per il completamento della Casa di Riposo per anziani di Aosta.
Nel settore della campagna - non sto a dilungarmi altrimenti il
mio intervento rischierebbe di essere prolisso - voglio ricordare
che stiamo operando in modo incisivo e che finalmente sembra che
debba andare a buon fine quel problema annoso che interessava il
risanamento del bestiame. Infatti dall'ultimo accordo avuto con
l'organizzazione degli allevatori, questo problema sembra avviarsi
verso una soluzione definitiva.
Riguardo ad un'altra innovazione del bilancio preventivo
dobbiamo applaudire alla presentazione che è stata fatta per la
prima volta, con un grosso impegno da parte dell'Assessore Martin e
del personale che lavora all'Assessorato alle Finanze, di una
relazione nel programma e dei principali interventi approvati dalla
Giunta regionale in sede di formazione del bilancio per il 1985. E'
questo a nostro avviso uno strumento agile che permetterà anche ai
non addetti ai lavori e soprattutto ai cittadini, di rendersi conto
facilmente dei criteri operativi dell'Amministrazione e dei
principali provvedimenti che verranno presi nel corso
dell'anno.
Il bilancio, consentitemi infine di dirlo, è soprattutto un atto
politico; non c'è una filosofia delle cifre, ma c'è una filosofia
dell'azione del governo regionale estrinsecata nel bilancio
preventivo. La maggioranza intende rendere questi interventi sempre
più razionali e programmati. Per questo motivo riteniamo che la
nostra azione debba essere sempre più incisiva perchè ogni anno
crescono le difficoltà nel campo economico e sociale.
Non riteniamo di possedere la verità assoluta o di sapere
operare meglio di tutte le altre forze politiche presenti in
Consiglio. A tale proposito la nostra adesione alla maggioranza è
legata ad un atto di convinto e volontario consenso e non ad un
atto di fede indiscriminata. Conserviamo come A.D.P. tutte le
nostre capacità critiche per far sì che il programma a suo tempo
presentato da questa maggioranza sia rispettato, e perchè lungo il
cammino della legislatura possano essere effettuate tutte le
necessarie operazioni di rotta che di volta in volta bisognerà
adottare. Riteniamo che i dogmi appartengano alla religione, mentre
noi siamo qui chiamati a far politica e ad amministrare.
Per concludere diamo un giudizio positivo di questo bilancio,
offriamo il nostro apporto costruttivo a questa maggioranza, che
riteniamo debba essere mantenuta con le forze politiche che in
questo momento ne fanno parte. Riteniamo di dare il nostro apporto
come A.D.P., cioè come contributo culturale di forza cattolica, che
crede nell'autonomia e che ha una tendenza progressista.
Parafrasando un autore che a me piace molto, Emmanuel Mounier, noi
riteniamo di essere autonomisti, che prima di definirsi tali sono
dei personalisti, nel senso di credere che il popolo e la comunità
valdostana vadano difesi e tutelati, sapendo che per ottenere
questo risultato si deve prima di tutto difendere la persona umana
ed i suoi valori.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
La discussione sul bilancio è una
delle poche occasioni che abbiamo in questo Consiglio per discutere
complessivamente della politica della Regione, della gestione da
parte della Giunta dei programmi che l'Amministrazione porta
avanti.
Molto spesso siamo presi da altre questioni o da questioni
contingenti per cui in pratica non si discute molto di politica in
questo Consiglio.
C'è però da dire, contrariamente a quanto pensa il Consigliere
Maquignaz, che il bilancio che ci è stato presentato rende
difficile la discussione proprio perchè non è veritiero, non ha il
pregio della veridicità. Anzi direi che il bilancio per il 1985 è
un bilancio menzognero, ricco di denaro e povero di idee nuove, che
cerca di mascherare delle gravi carenze di gestione ed una
sostanziale mancanza di programmazione da parte dell'esecutivo. E
cercherò di argomentare quanto ho appena affermato. Le cifre hanno
scarsa credibilità: ricordiamo il bilancio dello scorso anno. Nel
bilancio dello scorso anno c'era scritto che si prevedeva un
avanzo, riferito all'anno precedente, di 45 miliardi; quando si è
poi fatto il consuntivo è stato scoperto che l'avanzo di
amministrazione era di 152 miliardi. Nel bilancio dello scorso anno
si erano previste entrate assestate per il 1983 di 462 miliardi, a
consuntivo sono state 728, cioè 266 miliardi in più.
Le previsioni di competenza che c'erano nel bilancio dello
scorso anno per il 1984 erano di 548 miliardi, questo anno diciamo
che le previsioni assestate sono 698 miliardi, pari a 150 miliardi
in più. In realtà anche questo dato non è quello attendibile,
perché dalla lista breve del bilancio che cortesemente l'Assessore
Martin mi ha fatto consegnare, si apprende che le entrate del 1984,
stimate all'inizio in 548 miliardi, sono già diventate 752.
La credibilità quindi dei bilanci di previsione è molto
relativa. Prendiamo in particolare il bilancio di questo anno; al
cap. 12000, quello delle partite di giro, si dice che le entrate
per partita di giro saranno nel 1984 di 7 miliardi, previsioni
assestate. Secondo l'Assessore, questo lavoro è stato fatto a fine
settembre e quindi non era possibile prevedere cosa sarebbe
successo dopo, e questo è giusto. Tuttavia c'è una delibera di
Giunta del 28.9.1984 che porta la partita di giro a 50 miliardi,
quindi si passa da 7 a 50 miliardi.
Vediamo poi le previsioni di entrata di questo bilancio e
guardiamo le voci più grosse, perché non voglio dilungarmi troppo,
e cioè quelle del riparto fiscale. Al cap. 1200, entrate per
imposte sul reddito, si prevedono per il 1984 entrate assestate per
77 miliardi. Le entrate a consuntivo del 1983 erano già di 86
miliardi, cap. 1300, entrate del riparto fiscale sugli affari. Le
previsioni per il 1984, sono di 215 miliardi, le entrate finali del
1983 pari a 282 miliardi.
Al cap. 1400, le entrate del riparto fiscale assestate in questo
bilancio sono di 29,5 miliardi, mentre le entrate a consuntivo del
1983, di 31 miliardi. Queste sono le quote di ripartizione delle
imposte sui consumi.
C'è poi un'altra osservazione di carattere generale. L'Assessore
Martin - ho sentito almeno quattro volte i punti fondamentali della
sua relazione - ha insistito molto sul fatto che con questo
bilancio ci sarà un contenimento delle spese correnti. Questo delle
spese correnti, viene presentato come uno degli elementi
caratteristici del bilancio, dicendo che "quest'anno le spese
correnti saranno il 40%, mentre l'anno scorso le spese correnti
erano il 45%. Certo, se prendiamo le spese correnti di quest'anno e
le confrontiamo alle risorse spendibili, vediamo che sono il 40% e
che lo scorso anno erano il 45%. Se però confrontiamo questi due
dati, vediamo che le spese correnti erano 230 miliardi nel 1984 e
diventano 272 nel 1985. Se confrontiamo grandezze omogenee, vediamo
che l'aumento delle spese correnti è del 18%. Essendoci una
lievitazione enorme delle entrate, a parte di spese correnti si
riduce in quella percentuale. Quindi non c'è sicuramente un
contenimento delle spese, tanto più che se poi si vanno a vedere i
consuntivi, si constata che a fine anno le spese correnti sono
sempre superiori a quelle previste, mentre invece le spese per
investimenti in larga parte non possono essere utilizzate perchè i
programmi non sono portati fino in fondo.
Allora credo che non si possa dire che il bilancio è veritiero,
forse si può dire che con le sue cifre esprime una valutazione
voluta dalla Giunta, per dare una dimensione alle sue diverse
intenzioni.
Qual è la ragione che ha portato la Giunta a organizzare in
questo modo le cifre? A mio giudizio, si tratta della questione
dell'avanzo di amministrazione. La Giunta ha voluto mascherare
questo avanzo che è stato dichiarato di 120 miliardi. Nella lettera
del Presidente della Commissione di Coordinamento, oltre ad altre
affermazioni su cui poi tornerò, si fa una osservazione abbastanza
pesante: "Come mai la Regione Valle d'Aosta non ha fatto ancora il
bilancio di cassa che pure è previsto dalla legge 468 del 1978?" La
ragione a mio giudizio è sempre la stessa: se i Consiglieri
avessero a disposizione il bilancio di cassa, potrebbero valutare
con maggiore esattezza l'entità di questo avanzo di
amministrazione.
Credo che non si possa dire, come ha affermato il Consigliere
Maquignaz, che si è dato seguito alla tendenza risparmiatrice del
popolo valdostano non impiegando queste risorse, perchè bisogna
vedere a quanto queste ammontano e perchè non sono state
utilizzate. C'è da dire che l'Assessore alle Finanze, che ha questo
ingrato compito di raccogliere i risultati di tutta la Giunta e di
cercare di presentare il piatto nel modo migliore possibile, lo
scorso anno ha giustificato l'avanzo di amministrazione con le
elezioni regionali.
Quest'anno ci ha detto che c'è stata la vicenda Casinò. Cosa ci
dirà l'anno prossimo?
Credo che la cifra determinata per l'avanzo di amministrazione
sia molto inferiore al vero e cercherò di dimostrarlo con il
ragionamento. Nell'allegato 10 del bilancio si dice: "A fine anno
ci saranno 23 miliardi nel fondo cassa, i residui attivi saranno di
312 miliardi, perciò avremo degli attivi per 335 miliardi. I
residui passivi, cioè le somme che dovremo ancora pagare saranno di
215 miliardi: da 335 togliamo 215 e avremo un avanzo di 120
miliardi. Allora la questione sta tutta nell'entità di questi
residui attivi e passivi.
Quale credito dobbiamo dare a queste cifre? Sono delle cifre
presunte e si può sempre presumere qualcosa di sbagliato, essendo
le presunzioni sempre differenti da individuo a individuo. C'è da
dire però che nel meccanismo utilizzato lo scorso anno per
calcolare il disavanzo si erano presunti residui attivi per 200
miliardi e poi a consuntivo si è visto che i residui accertati
erano 320. Quindi questa presunzione dei residui attivi è molto
aleatoria, perchè nel caso dello scorso anno su 200 miliardi ce ne
sono stati altri 115 in più di residui attivi. Credo che queste
cifre che sono state poste alla base del calcolo dell'avanzo di
amministrazione siano del tutto arbitrarie e opinabili. Sono state
scritte quelle perchè si voleva raggiungere quel risultato ma non
hanno nulla a che vedere con la situazione reale del bilancio.
Qualcosa di più reale si può invece verificare da quella lista
breve che in pratica presenta l'andamento del bilancio giorno dopo
giorno a livello di cassa. Di qui si vede che al 21.11.1984, venti
giorni fa, c'erano ancora somme da riscuotere fra quelle dell'anno
precedente e quelle di questo anno per 680 miliardi, mentre c'erano
somme da pagare solo per 127 miliardi. La forbice fra le somme da
incassare e quelle da pagare era di 550 miliardi venti giorni fa.
In questo frattempo è successo che nell'ultimo Consiglio abbiamo
dato un buon colpo, come giustamente diceva la settimana scorsa
l'Assessore Martin, stanziando con provvedimento di legge 25
miliardi per la Finaosta, 20 miliardi per la casa, i soldi per la
funivia Aosta-Pila ed altri fondi per un totale di 60 miliardi, che
la Giunta probabilmente farà in tempo ad impegnarli entro la fine
dell'anno.
La Giunta, con i capitoli normali di spesa, in questo periodo
comincia a darci dentro, quindi ancora altri miliardi potranno
essere portati nei residui passivi, facendo diminuire questo avanzo
di amministrazione, ma a quanto potremo arrivare? Per buttare lì
una cifra, saremo sicuramente intorno o sopra ai 300 miliardi.
Siamo confortati sulla validità di queste conclusioni, se
affrontiamo la questione con un ragionamento da "giallo
poliziesco"! Infatti se è vero che gli assassini tendono a
ripercorrere lo stesso modus operandi, essendo l'avanzo di
amministrazione dello scorso anno ridotto ad un terzo, se
consideriamo che anche quello di quest'anno sia stato ridotto ad un
terzo forse non siamo tanto lontani dal vero. Dunque l'avanzo di
amministrazione c'è, ed è di dimensioni rilevanti.
Se queste cose che ho detto hanno una qualche attendibilità, si
può concludere che le cifre del bilancio non sono affatto veritiere
e che probabilmente a fine anno questo bilancio supererà come
entrate la cifra di 1000 miliardi, che era sembrata alcuni anni fa
al Consigliere Tamone una fantasia pazza. In questo bilancio fra le
entrate mancano un centinaio di miliardi di fondi vincolati, dello
Stato, che non sono stati iscritti al bilancio per ragioni formali.
L'Assessore ci ha detto che la Commissione di Coordinamento ci ha
fatto delle osservazioni. Invece quest'ultima non ha fatto
osservazioni, ma ha detto: attenzione, se iscrivete queste somme
nel bilancio non è detto che poi lo Stato sia tenuto a darvele.
Quindi c'è questa prima mancata iscrizione di entrate per ciò che
riguarda i fondi vincolati.
C'è poi la questione che ho detto dell'avanzo di amministrazione
che sicuramente sarà superiore a quello dichiarato dalla Giunta.
Quale sarà il risultato? Ci troveremo tra 7-8 mesi di nuovo a
votare il consuntivo, avendo un avanzo di amministrazione da
riportare in bilancio con un assestamento, da non poter utilizzare
nel tempo rimanente; per cui se non si cambia strada, ed è questo
il senso dell'osservazione, si rischia di iniziare un processo
senza fine. Ogni anno si ripercuote sull'altro.
Ma come mai c'è stato questo avanzo? Ha detto prima il
Consigliere Maquignaz che le accuse che possiamo fare alla Giunta
sono tutte prevedibili, e questo può anche essere, però non vuol
dire che non corrispondano al vero. Comunque noi le nostre critiche
le portiamo, cercando di essere precisi e di non fare delle accuse
generiche, ma motivando quello che diciamo.
Il bilancio rispetto a quello dello scorso anno è molto più
ricco per quanto riguarda la competenza ci sono 300 miliardi in
più. Nonostante ciò, se voi andate a prendere i fondi globali dei
due bilanci vedete chele voci contenute nei fondi globali per il
1984 e quelle per il 1985 differiscono di poco, cioè si ripercorre
nel bilancio del 1985 grosso modo la stessa strada seguita nel
1984. E' vero che nel bilancio ci sono, come diceva prima il
Consigliere Maquignaz, i fondi di rotazione che aiutano le diverse
categorie; gli investimenti per i lavori pubblici e i diversi
servizi organizzati. Non si può dire the tutto questo non vada bene
nè che tutto il bilancio sia da buttare, c'è da dire pero che tutti
questi interventi stanno all'interno di una logica che non riesce a
cambiare nei fatti la realtà economica e sociale della Valle
d'Aosta. Sono quindi interventi utili ma non decisivi, tanto è vero
che poi il risultato è che si hanno avanzi di amministrazione e che
non si riesce a raggiungere un risultato decisivo in nessuno dei
settori.
Le uniche novità del bilancio di quest'anno sono due: la
proposta di acquistare la maggioranza delle azioni del traforo del
Gran S. Bernardo, dovuta soprattutto alla pressione del Comune di
Saint-Rhémy, e quella di una centrale pilota che non è ancora
chiaro come potrà essere poi utilizzata.
Ci sono invece delle cose che erano presenti nel bilancio dello
scorso anno che qui non lo sono più e a nostro avviso questo non è
giustificato. Faccio degli esempi: sono spariti i 10 miliardi che
nel fondo globale dello scorso anno erano stati stanziati per il
recupero dei centri storici e che naturalmente non sono stati
utilizzati. Che significato ha questa decisione?
Non si prevede in questo bilancio nessuno stanziamento per il
recupero urbanistico del quartiere Cogne. Nel bilancio precedente
c'erano i soldi per l'acquisto, in questo non c'è nessuna somma
stanziata, anzi direi per ciò che riguarda l'argomento casa, c'è
una consistente somma per favorire l'iniziativa privata, mentre
manca un intervento destinato in modo specifico all'intervento
collettivo. Non c'è in questo bilancio, ed avrebbe dovuto esserci,
nessun intervento ulteriore per il metanodotto. La questione delle
reti circondarie, degli stanziamenti necessari per rendere
possibile l'arrivo del metano in tutti i Comuni della Valle non è
stata ancora presa in considerazione. E direi che tutta la
parte-energia non è affrontata in modo adeguato. A noi sembra che
in questo campo, dopo alcuni tentativi fatti nel passato si sia
perduto terreno, tant'è vero che si è lasciato che Deltasider, Enel
raggiungessero quell'accordo, che non sembra molto positivo per le
sorti della Valle d'Aosta, senza che la Regione dicesse la sua,
prendesse una iniziativa o facesse una scelta adeguata.
Non mi sembra d'aver visto neppure interventi qualificanti per
ciò che riguarda l'ambiente: solo 70 milioni per a protezione della
natura.
Non è adeguata neppure la parte per ciò che riguarda la cultura
e la scuola; è un intendimento principalmente dell'Union Valdôtaine
quello di favorire al massimo la diffusione della conoscenza della
lingua francese, ma in questo bilancio non ci sono particolari
indicazioni neppure in questo senso.
Un altro dei punti citati dal Presidente della Giunta fra gli
elementi qualificanti del bilancio è quello del decentramento: a
questo riguardo si può osservare che le somme stanziate per la
finanza locale passano dai 50 miliardi del bilancio dello scorso
anno ai 48 miliardi del bilancio di questo anno, e la percentuale
ovviamente diminuisce. Per i servizi dei Comuni si erano stanziati
lo scorso anno 7 miliardi. quest'anno 7.5. Si è detto che ci sono
ragioni di adeguamento al tasso di inflazione: semmai queste
ragioni possono intervenire successivamente nel modo di operare dei
Comuni, ma nessuno vieta alla Regione, che liberamente ha deciso di
dare queste somme, di dare invece di 7 miliardi più il 7%, 7
miliardi più il 10-12-15 per cento.
Riguardo ai fondi per le Comunità Montane, da anni c'è una cifra
che si è svalutata. Non è previsto nessun particolare intervento
nuovo e neppure quella cifra è stata rivalutata. Non si può dire
che l'atteggiamento verso il decentramento sia adeguato.
Un'ultima osservazione sempre nel merito del bilancio, la cosa
forse potrà avere una spiegazione ma a prima vista non dà una buona
impressione, è che diminuiscono molto i fondi di rotazione per gli
artigiani. Rispetto alle cifre stanziate negli anni precedenti
quest'anno ce ne sono di inferiori. Su questo bilancio noi diamo un
giudizio negativo e crediamo che non sia stato fatto da parte della
Giunta uno sforzo per ricercare soluzioni adeguate alla situazione
di crisi che vive la Valle d'Aosta. Pensiamo che la Giunta
regionale abbia assunto questo atteggiamento di fondo, cioè quello
di gestire l'esistente, di non voler rimuovere equilibri che oggi
ci sono, di non voler sforzarsi di guardare lontano rispetto
all'attuale situazione. Eppure le condizioni dell'economia
valdostana oggi sono tutt'altro che floride. Se non ci fosse il
bilancio regionale a sostenere un po' tutta l'economia la
situazione potrebbe definirsi drammatica. Diciamo spesso che tutti
siamo per un equilibrio fra industria, agricoltura e settore
terziario: nel bilancio regionale ci sono stanziamenti per 40
miliardi destinati all'industria che dovrebbero portare alla
creazione di 400 posti di lavoro. Ma cosa è successo negli ultimi
due anni? Non sono stati solo 400 i posti di lavoro persi
nell'industria, ma, ricordando i casi principali, si sono persi 500
posti di lavoro a Châtillon, almeno 400 a Pont-Saint-Martin, 600
alla Cogne con le mancate riassunzioni, 150 alla SIV, 150 alla
Fortuna West, 100 all'Alluver, 100 all'Inteva, e siamo già a quota
2000. L'intervento regionale è adeguato rispetto a questa crisi
dell'industria valdostana?
Guardiamo un altro settore: l'agricoltura. Questo è un settore
molto difficile, con condizioni particolari in Valle d'Aosta che
tutti riconosciamo, però non ha fatto registrare in questi ultimi
tempi dei progressi. E' stata chiusa l'agraria regionale che a suo
tempo fu presentata come una struttura che poteva aiutare lo
sviluppo dell'agricoltura; no sentito da risposte date al
Consigliere Millet che ci sono stati dei cali nella produzione
della Fontina; ho visto in bilancio i soliti 8-9 miliardi per il
risanamento del bestiame: pertanto non credo che in questo settore
si possa dire che si siano fatti dei passi avanti. L'unica novità
che da anni avrebbe potuto rappresentare qualcosa di diverso, cioè
l'agriturismo, non ha finora dato alcun frutto. Di tutti gli
stanziamenti che sono stati dati da quando è stata istituita la
legge non è stato utilizzato neanche un centesimo.
Per quel che riguarda il turismo è già stato detto che da un po'
di tempo in qua si cominciano a incontrare delle difficoltà, come i
cali delle presenze e i deficit delle società di impianti a fune,
al punto che la Regione è dovuta intervenire. Neanche in questo
settore siamo in condizioni ottimali.
Cosa propone la Giunta regionale di fronte a questa drammatica
situazione dell'economia e dell'occupazione?
Credo che il tentativo sia stato quello di dare due risposte, si
tratta di vedere se sono delle risposte giuste. a prima risposta
che è già stata utilizzata nel corso di questo anno è quel la di
creare occupazione precaria attraverso lavori pubblici organizzati
dall'Amministrazione regionale. Sono stati occupati in 1600-1700
nei campi forestali, nei lavori in economia, nei cantieri di lavoro
della Regione. Sicuramente questo tipo di attività ha permesso di
portare un beneficio all'ambiente ed ha permesso a molte famiglie
della Valle d'Aosta, di risolvere in qualche modo il problema del
salario, però questa non è da ritenersi una soluzione stabile nè
soddisfacente, soprattutto perchè in questo tipo di lavori sono più
discriminati alcuni settori quali i lavoratori cassa-integrati di
una certa età o le ragazze.
Una seconda risposta che appare dai programmi della Giunta è
quella di andare ad un ampliamento dell'organico regionale,
rendendosi indubbiamente necessaria una ristrutturazione
dell'Amministrazione regionale ed una revisione dei servizi.
E' possibile dare una risposta ai bisogni di occupazione
puntando soprattutto in queste due direzioni? Quanti sono oggi
quelli che in un modo o nell'altro in Valle d'Aosta vivono con uno
stipendio o con un salario che viene direttamente o indirettamente
dalla Regione? Cominciamo un po' a contarli: sono 1200 gli
impiegati regionali, sono 1800 gli insegnanti, sono 400 i bidelli e
i segretari delle scuole, ci sono poi quei 1600 lavoratori precari
dei cantieri di lavoro, in modo indiretto ci sono gli altri 1200
dell'U.S.L., poi, se ci prendiamo la briga di fare un calcolo per
vedere quanto la Regione spende direttamente in lavori Pubblici e
per il 25% utilizzato per pagare i lavoratori, c'è almeno un altro
migliaio di persone, senza contare i geometri, i progettisti e gli
architetti, che vive esclusivamente sulla base dei lavori pubblici
della Regione. Cominciamo ad avere una dimensione delle persone che
dipendono dal bilancio regionale molto rilevante, in quanto
superiamo quota 7.000. Quanto si può allargare e quanto può durare
una situazione di questo tipo? Non occorre pensare a qualcosa di
diverso? Non ci sembra che si sia fatto uno sforzo sufficiente in
questa direzione.
Un'altra legge regionale molto importante rimasta disattesa, è
quella per la formazione professionale, che doveva servire a creare
nei giovani quelle esperienze e conoscenze necessarie per essere
impiegati in nuove attività lavorative. Questa legge non ha
funzionato: non sono stati ancora fatti i centri previsti e
recentemente abbiamo approvato dei corsi che ripercorrono "sic et
simpliciter" quelli degli anni precedenti.
Non si è fatto alcuno sforzo di programmazione, anzi si è sempre
perso terreno in questo campo. Alcuni anni fa era stata presentata
una bozza di piano di sviluppo, ma da allora non si è più parlato
di programmazione. Riteniamo che senza intervenire sui punti della
formazione professionale e della programmazione, non si possa dare
una risposta adeguata alle necessità della nostra Regione.
Perchè c'è questo stato di cose? Crediamo che le ragioni siano
di tre tipi: la prima è quella che ho detto, cioè l'assenza di una
programmazione, l'assenza di uno sforzo adeguato per pensare a
soluzioni diverse, per proiettarsi nel futuro; la seconda dipende
da come oggi è organizzata l'Amministrazione regionale che non
riesce ad entrare nel circolo delle idee e delle esperienze che
hanno anche altre Regioni, che non riesce ad utilizzare tutte le
risorse disponibili con sufficiente velocità ed efficacia; la terza
è di natura politica, e poichè altri si sono soffermati su questo
punto, anche io credo che sia necessario dire qualcosa. Ritengo che
una maggioranza regionale che ormai da dieci anni è al governo
della Regione e che sostanzialmente tende a ripercorrere sempre le
stesse strade ed a riproporre gli stessi interventi, abbia in se
qualche cosa che dovrebbe essere modificata. Ho seguito i lavori
del Congresso dell'Union Valdôtaine e non riesco a capire quale sia
il fondamento politico che lega in modo così compatto l'Union
Valdôtaine con la Democrazia Cristiana. Nel corso di questo
Congresso tutte le forze politiche sono state più o meno trattate
allo stesso modo, cioè come forze esterne rispetto al movimento
quando non come addirittura estranee o avversarie. Non mi sembra di
aver sentito alcun entusiasmo per questo tipo di collegamento tra i
due partiti, eppure questa alleanza resiste a tutti gli urti e
perfino a delicate vicende quali quelle della casa da Gioco.
A volte si dice che è opportuno avere ad Aosta un rapporto con
un alleato che a Roma conta molto, che è il partito di maggioranza
relativa. Se devo dire la verità, negli ultimi tempi, non ho visto
in questa Regione risultati efficaci di questo presunto
collegamento con il governo romano. Riguardo al Parco non si può
dire che da parte del governo ci sia stata una particolare
predilezione per la Valle d'Aosta; per un'altra questione ricordata
stamani dall'Assessore Martin non mi sembra di aver visto un
trattamento particolare nei confronti della Valle d'Aosta, e mi
riferisco al provvedimento della tesoreria unica.
Veniamo ad un altro elemento importante del bilancio di questo
anno, dove si presume che 110 miliardi debbano essere, una volta
destinati alla Regione da parte dello Stato, trattenuti
temporaneamente su un conto che non produce interessi. Questo fatto
crea problemi dal punto di vista funzionale per i mandati di
pagamento ed è anche un attacco autonomistico alla Regione, perchè
se andiamo a vedere lo statuto, la Valle d'Aosta deve essere dotata
di risorse proprie, mentre qui una parte di esse, gli interessi,
vengono trattenuti dallo Stato con una legge normale da parte di
quest'ultimo.
Quale efficacia hanno avuto le azioni, se ci sono state, da
parte della Giunta regionale nei confronti del governo e del
Ministro del Tesoro democristiano? Non si vedono risultati degni di
nota. Eppure questa maggioranza resiste. Non diciamo che si sarebbe
dovuto fare come in Sardegna dove si sono ribaltate le alleanze ed
una nuova maggioranza autonomistica e di sinistra ha messo
all'opposizione la D.C., riteniamo però che ci siano state diverse
occasioni in cui ci saremmo aspettati da parte delle forze
politiche autonomistiche presenti in Consiglio un atteggiamento
diverso e più coraggioso, aperto al nuovo.
Non è vero quanto dice il Consigliere Maquignaz che noi puntiamo
ad una sostituzione della D.C., come ruota di scorta, diciamo
invece che avrebbero potuto essere prese in considerazione diverse
ipotesi della natura più differente, dal governo istituzionale al
governo di programma, mentre invece si è passati attraverso
burrasche e tempeste senza mai smuovere questo tipo di cemento, con
il risultato che complessivamente la Giunta regionale non ha la
forza sufficiente per affrontare i problemi che la nostra regione
si trova oggi di fronte.
Non abbiamo nessun particolare motivo per correre sui banchi
della Giunta a qualunque costo, anzitutto perchè è dal 1966 che il
P.C.I. o è all'opposizione oppure è in qualche forma di maggioranza
ma non siede più nell'esecutivo. Inoltre riteniamo di essere
presenti in Valle d'Aosta, di contare, di avere risultati variabili
nelle elezioni politiche, europee e amministrative, ma di essere
radicati nella volontà popolare. Riteniamo di avere un ruolo in
questo Consiglio perchè in certe occasioni come quella del
finanziamento di mille miliardi all'autostrada la nostra azione è
stata determinante, e crediamo di avere un ruolo da giocare anche a
livello di proposte. Però non riusciamo a comprendere la logica di
questa alleanza che resiste immutabile nonostante tutti i
contraccolpi, ed in questo senso formuliamo alle forze autonomiste
una serie di domande. Chiediamo quando finalmente si potrà aprire
una prospettiva diversa in questa Regione. Oggi come oggi non
crediamo che le risposte siano adeguate, riteniamo che si dovrebbe
fare molto di più nel confronto fra le forze politiche sui vari
problemi, che si dovrebbero dare risposte ai lavoratori e ai
giovani per un futuro meno precario e per una migliore qualità
della vita. Pensiamo che l'attuale situazione non possa continuare
a lungo: sostanzialmente oggi abbiamo un'economia drogata che è
sostenuta da un bilancio regionale anch'esso in buona parte
drogato. L'economia è drogata perchè è sostenuta direttamente o
indirettamente in forma più o meno massiccia da parte del bilancio
regionale. Quest'ultimo è drogato perchè fondato sulle entrate
dell'I.V.A; da importazione che sono ormai intorno ai 300 miliardi
su 580 di entrate proprie di un anno e gli avanzi di
amministrazione che si ripercuotono da un anno all'altro.
Pensiamo che occorra lavorare per avere una economia più solida,
che permetta il potenziamento del turismo, il consolidamento
dell'industria e il sostegno dell'agricoltura, ma che riesca anche
a promuovere nuove attività nel terziario qualificato. Pensiamo
anche che nell'indirizzo del bilancio regionale o negli atti del
Consiglio regionale dovrebbe esserci più spazio per momenti di vita
collettiva, di aggregazione fra le persone che invece non trovano
più la dovuta considerazione e che si trovano oggi ad essere
sollecitate verso il corporativismo e verso l'individualismo. Tutto
questo è possibile farlo anche e soprattutto con un mutamento
politico.
Diceva il Consigliere Tamone che con una Cinquecento non si può
andare alla velocità di una Ferrari: riteniamo che dipenda tutto
dal motore. Qui il motore può essere rettificato e potenziato,
altrimenti la Regione finirà per trasformarsi in una sorta di ente
assistenziale e a quel punto gli avanzi di amministrazione
farebbero prima ad essere distribuiti un tanto a persona perché i
risultati sarebbero gli stessi.
Si dà atto che dalle ore 17,00 alle ore 19,22 assume la
Presidenza il Vice Presidente DOLCHI.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Signor Presidente, Signori
Consiglieri, se mi consente il Consigliere Lanivi, inizierò con due
battute, senza poi incorrere nei suoi rimbrotti. Una è riferita al
discorso che faceva poc'anzi il Consigliere Mafrica che con una
Cinquecento è difficile fare un Gran Premio, ma ha detto
giustamente il Consigliere Maquignaz che il pilota c'è; l'altra è
che non so se devo parlare sul bilancio presentato dall'Assessore
competente Martin, oppure sul controbilancio che ha presentato
"l'Assessore ombra" che è il Consigliere Mafrica.
Non avendo la capacità di addentrarmi nei meandri delle cifre
del Consigliere Mafrica, mi auguro che in sede di risposta alcuni
dubbi che quest'ultimo ha molto puntualmente individuato siano
sciolti dall'Assessore alle Finanze.
Ho sentito in quest'aula definire il bilancio in termini
pomposi: questo atto sarebbe un punto di riferimento costante
nell'attività dell'Ente pubblico e conterebbe tutto il bene ed il
male di quello che riesce a produrre una pubblica Amministrazione
nel corso di un anno.
Comincerei a smitizzare un pochino sia la definizione di
bilancio, sia questo elemento di sacralità che è legato alla
presentazione di tale documento, perchè al di là delle buone
intenzioni ci accorgiamo che il bilancio per forza di cose è uno
strumento non statico ma dinamico, subisce delle modificazioni
sostanziali in positivo e in negativo nel corso dell'anno, e quando
si va a tracciare poi il consuntivo - e il Consigliere Mafrica ce
lo può insegnare - si può anche scoprire che si è amministrato con
un bilancio completamente diverso. Questo per sfatare quanto diceva
il Consigliere Maquignaz che ha pur ragione.
C'è in effetti la tentazione sottile, quando si è
all'opposizione, di dire che tutto va male, come c'è la tentazione,
altrettanto sottile, da parte di chi sostiene la maggioranza di
affermare con altrettanta faciloneria che tutto va bene. Se
riusciamo gli uni e gli altri a collocarci in una linea mediana,
senza esasperazioni nè da una parte nè dall'altra, forse ne viene
fuori un quadro del bilancio più ridimensionato ma indubbiamente
più veritiero e più corrispondente alla realtà. Per quanto mi
riguarda, con un po' di sforzo, perchè il fatto di essere
all'opposizione e di volerci restare - ne spiegherò poi la ragione
- mi porterebbe forse ad essere maggiormente critico, cercherò di
dire l'impressione che ho ricevuto leggendo questo bilancio. Farò
delle considerazioni critiche là dove è necessario e metterò in
evidenza con molta franchezza gli aspetti positivi che si sono
riscontrati. Questo può essere definito per sua natura un bilancio
di transizione, perchè forse da un punto di vista strettamente
politico non è più legato ad uno schema, che per forza di cose è
venuto meno, e che in alcuni aspetti seppur marginali, ha
individuato un modo di procedere totalmente diverso rispetto al
passato.
E' stato interessante sentire dire, e faccio qui una annotazione
di natura politica, che questa nostra autonomia non andava più
amministrata ma governata. Sembra un gioco di parole ma non lo è,
perchè anche dal punto di vista strettamente lessicale amministrare
significa una cosa, governare significa tutt'altro. Direi che se
amministrare in senso generico può essere definito il prendersi
cura di cose pubbliche e private, governare invece significa
dirigere, guidare, pilotare, decidere ai vari livelli nei quali si
struttura il nostro sistema, dal livello più basso, cioè il Comune
che è la cellula primaria del sistema democratico, a quello più
alto che è lo Stato.
Per fare questo salto di qualità la classe politica deve porsi
in un'altra dimensione perchè in effetti governare presuppone la
volontà primaria di agire, la necessità di scegliere, la
determinazione di incidere sulla realtà per trasformarla, ed
adattarla alle esigenze dei singoli, compito quest'ultimo che è
forse il più difficile.
Altro elemento importante per governare è la sensibilità di
captare lo stato d'animo della gente, per governare con il consenso
della gente e non contro di essa; è l'abilità politica, che
possiamo avere noi in un regime di autogoverno, di cogliere
l'opportunità più favorevole alle esigenze del momento
trasformandola in formule politiche che siano le più idonee, le più
convenienti e le più attuali in riferimento alle necessità della
collettività. Ecco, questo dal nostro punto di vista, significa
governare.
Devo dire però che, anche analizzando questo strumento e
attribuendogli il significato che gli davo prima senza andare
oltre, non è emerso da questo bilancio una vera e propria cultura
di governo. Siamo ancora radicati, e lo dico con rammarico perchè
questo discorso coinvolge chi governa ma anche l'opposizione, ad un
concetto di semplice e banale amministrazione. In certe cose non
riusciamo ad andare più in là; il termine programmazione resta una
intenzione e l'esigenza di soddisfare il quotidiano prevale su
tutte le altre. Dico questo perché il Presidente della Giunta
stamattina ha fatto, giustamente, un riferimento al programma di
governo; a mio avviso quest'ultimo era talmente vasto che è
difficile non trovarne coerenti anche gli impegni di questo
bilancio. Infatti è chiaro che c'è una corrispondenza fra questo
contenitore molto ampio che è il programma di governo e ciò che ci
si va a mettere dentro volta per volta. In quel programma di
governo c'era una definizione che trovo estremamente calzante per
un discorso che sia legato al modo di essere come Ente autonomo
territoriale, e che presupponga una disponibilità diversa per
governare questo Ente.
La rileggo perchè può servire alla maggioranza come
all'opposizione: "Il ruolo della Regione non può essere nè di tipo
assistenziale, cioè di protezione o accettazione acritica di ogni
iniziativa avviata o proposta, nè di tipo dirigistico, cioè di
pretesa di imporre una guida esclusiva alla vicenda regionale con
l'assunzione di ogni responsabilità. Si prefigura un diverso ruolo
della Regione che da un lato sia di attuazione puntuale e corretta
delle proprie responsabilità nelle decisioni di ordine generale
regionale e dall'altro di riconoscimento di autonome responsabilità
che complessivamente devono concorrere alla crescita
regionale".
Questa definizione, fatta da una persona competente, pone in un
giusto equilibrio l'ente maggiore con gli Enti minori, ed in questo
equilibrio di sviluppo di entrambi forse sta lo sviluppo stesso
della collettività. Non siamo ancora arrivati a questo - lo ha
detto l'Assessore alle Finanze Martin che in questo concordava con
l'altro "assessore ombra" perchè, essendo l'ente Regione il perno
di tutta l'economia regionale su cui si regge l'intera struttura
economica, se salta l'Ente Regione rischia di saltare anche
l'intero sistema di governo. Infatti l'Ente Regione ha ormai un
insieme di diramazioni in tutti i settori della vita politica,
economica ed anche culturale della nostra Regione.
E' su questo che dobbiamo riflettere perchè se è vero che
governare significa scegliere e decidere, allora qualche
considerazione su quell'avanzo di amministrazione - ed io prendo
per buono quello dell'Assessore alle Finanze Martin di 120 miliardi
- dobbiamo pur farla.
Dalla relazione di questa mattina e da quella esposta in
Commissione abbiamo ascoltato alcune motivazioni: si tratta di un
versamento di quote ingenti di arretrati del riparto, dei problemi
derivanti dalla Giunta a termine e di un'incapacità di spesa.
Ritengo che questa valutazione sia un po' semplicistica; posso
essere d'accordo con l'Assessore che ci siano stati dei versamenti
piuttosto ingenti, ma è già il secondo anno che questo si verifica
in termini così massicci. Perciò il fatto che già l'anno precedente
l'avanzo di amministrazione a consuntivo fu di 160 miliardi, sta a
significare che qualche meccanismo non funziona. Il tenere nel
cassetto somme così ingenti dimostra che manca a chi governa un
elemento essenziale, cioè la progettuali, mentre si individua,
proprio per il fatto che bene o male si spende, una quotidianità
che è esasperata. A questo punto si può fare una considerazione di
carattere politico, e così rispondo anche ai dubbi del mio collega,
Consigliere Maquignaz, ritenendo che questa formula politica, dopo
dieci anni, si sia ormai logorata.
Il Consigliere Riccarand ricordava che al governo ci siamo stati
anche noi socialisti, tuttavia credo che dal '78 in poi ciò non si
possa più dire perchè la storia non si può cambiare. Forse siamo
stati anche troppo al governo ed è giusto che restiamo
all'opposizione per uno stesso periodo. Però credo che qui
l'elemento politico sia prevalente rispetto a quello strettamente
amministrativo ed allora anche noi ci chiediamo se non sia venuto
il momento di cambiare, ma non in termini semplicistici, caro Aimé,
come hai fatto tu. In passato abbiamo sentito parlare di formulette
magiche che poi hanno fatto anche storia: una l'avevamo inventata
noi socialisti ed era quella degli equilibri più avanzati; un'altra
era quella della strategia dell'attenzione, il compromesso storico.
Non vorrei che passasse alla storia anche la formuletta magica del
Consigliere Maquignaz perchè sarebbe un po' voler svilire la vita
politica valdostana, riducendola ad una meccanica sostituzione alla
quale noi tra l'altro non teniamo.
Noi abbiamo apprezzato certe aperture che ci sono state fatte
recentemente dai massimi esponenti del Governo regionale ed anche
del Consesso regionale, perchè questo sta a significare che una
certa attenzione nei confronti del P.S.I. valdostano bisogna
averla, che si voglia o no, che piaccia o no. Tale partito è una
forza politica presente, svolge un suo ruolo, ha condotto
correttamente l'opposizione in questi periodi, è portatrice di
alcune sue istanze che sono radicate fra l'altro profondamente
nella collettività valdostana, per cui credo che questo discorso
non possa che appagare la nostra ambizione partiti ca. Però diciamo
molto chiaramente, ringraziando coloro che ci hanno rivolto la loro
attenzione, che non siamo disponibili a fare la ruota di scorta. Se
entreremo in maggioranza, lo faremo a pieno titolo, volendo essere
valutati per quello che siamo e volendo essere giudicati per le
idee di cui siamo portatori.
Cambiare una formula politica per far entrare i socialisti credo
non abbia nessuna valenza politica. Invece se la valenza politica
sta nella valutazione della formula sulla base dei suoi contenuti
politici, dei suoi programmi, allora il discorso è riportato in
termini accettabili che onorano fra l'altro tutte le forze
politiche nella stessa misura.
Ecco, queste risposte ci volevano, era doveroso da parte nostra
darle, anche per non far vivere in un eterno dubbio amletico il
povero amico, Consigliere Maquignaz, che ogni volta che vede
agitare una foglia nei confronti dei socialisti, dice: "Ma qui si
entra o si esce? Esistere o star fuori della giunta?"
Consigliere Maquignaz: possiamo anche coesistere, basta che la
formula lo consenta.
Detto questo, non possiamo non addentrarci nell'esame del
bilancio, nelle aride cifre, che poi hanno una loro importanza
nell'economia generale della vita regionale.
Una prima riflessione la facciamo sulle entrate. E' un discorso
difficile che però va fatto senza ipocrisia; deve essere un
discorso che fa i conti con la realtà, e quindi esige una
riflessione approfondita da parte di tutte le forze politiche
presenti in questo Consesso. Parleremo dei 280 miliardi della
cosiddetta IVA di importazione, perchè l'asse portante del riparto
è lì. Pertanto questo Consiglio deve valutare, fintanto che non si
cambiano i termini del riparto, cosa fare perchè la Regione goda
ancora per un certo numero di annidi questi benefici così cospicui,
che possono essere incentivati nel futuro. Allora una riflessione
sul modo di essere della nostra Regione nei confronti della grande
viabilità, di questa avanzata paurosa dei TIR, deve essere condotta
in termini corretti, senza allarmismi da una parte e senza
isterismi dall'altra.
L'altro elemento su cui bisogna riflettere riguarda il Casinò,
il quale ha assunto nel contesto del bilancio regionale, sul piano
della cosiddetta tassa di concessione, una rilevanza del tutto
minima pari all'8,45%. Su questo argomento, che tanto ha pesato
sulla nostra Regione aprendo una questione morale che è tutta
ancora da risolvere e sulla quale fra l'altro sarà bene che anche
in questo Consiglio si apra un dibattito onesto, dobbiamo chiederci
se la struttura va salvata solo perchè dà 49 miliardi alla Regione,
o perchè d'ora in avanti essa va inserita in un contesto di tipo
diverso, considerandola non come la Casa da Gioco, ma come un
elemento primario del turismo valdostano e da gestire come tale. In
questo senso va forse ridisegnata l'identità del Casinò, facendogli
perdere quell'inevitabile caratteristica di sfruttare il vizio fine
a sè stesso.
Non ho fatto i conti, ma fra i 49 miliardi versati alla Regione
e i 1200 posti di lavoro che fra SITAV ed indotto buttiamo sul
tappeto, non so se valga la pena considerare gli uni per salvare
gli altri, o viceversa. E' un dilemma che prima o poi dovremmo
risolvere perchè mentre in passato l'incidenza della Casa da Gioco
sul riparto era quasi determinante, oggi questo ruolo il Casinò,
per fortuna delle finanze regionali, non lo ha più, ed allora va
utilizzato per quello che dà, per quello che è e per quello che può
diventare.
Veniamo adesso alla spesa. Devo ancora considerare un elemento
negativo cioè che emerge ancora nel complesso del bilancio un
aspetto eccessivamente assistenzialistico. Qualcuno mi dirà che
fare dell'assistenzialismo in Valle d'Aosta è indispensabile, però
ho letto con estremo interesse alcune tesi dell'Union Valdôtaine
nell'ultimo Congresso, che auspicavano nell'ambito dell'autonomia
valdostana un salto di qualità notevole. E' vero, la Valle d'Aosta
ha l'agricoltura - anche se in questo ambito bisognerà fare
chiarezza - che è vissuta forse perchè assistita, ma che d'altra
parte può morire perchè continua ad essere assistita. Quindi
assumere scelte coraggiose può presupporre una inversione di
tendenza radicale, ma allo stesso tempo può salvare l'economia
agricola della nostra Regione.
L'Assessore alle Finanze Martin ha fatto un accenno alla
diminuzione delle cosiddette spese correnti: dal 44,8% al 40%.
Questo argomento è stato ripreso anche dal Presidente della Giunta
stamattina perchè attiene al funzionamento della Regione, e proprio
perchè ha assunto quel ruolo centrale nella vita regionale bisogna
che questo strumento funzioni nel miglior modo possibile, almeno
fino a quando le alternative non avranno messo in una posizione
diversa il ruolo della Regione stessa. Ora mi pongo - e l'ha fatto
anche il Presidente stamattina - il problema del personale
regionale. Non sto a ripetere quanto ha detto il Consigliere
Mafrica, però devo dire che questo problema pesa
sull'amministrazione regionale ormai da sempre, perchè ci si è
sempre dibattuti nella risoluzione di un dubbio: è meglio
privilegiare per questioni occupazionali la quantità o la
qualità?
Avevo letto con estremo piacere che il programma della Giunta
Andrione conteneva un paragrafetto in cui si diceva "Contenir le
nombre du personnel régional en améliorant au point de vue de la
qualité". Questo credo sia un dato di fatto dal quale non si può
prescindere, perchè se introduciamo alcuni sistemi anche di alta
elettronica nell'ambito del nostro Palazzo potremo avere fino a
200-300 impiegati in più, ma questo non significherà far funzionare
strumenti che oggi consentono anche allo Stato, a questa macchina
farraginosa, di avere un suo slancio produttivo. Se la Regione non
vuol perdere il treno, deve adeguarsi.
Però, pur consentendo al Presidente che l'aumento di 250 posti
di lavoro possa servire ad aprire nuove possibilità occupazionali,
resta il fatto che l'Amministrazione regionale si carica di una
burocrazia troppo inspessita, per cui non so se riuscirà poi a
realizzare con celerità i suoi programmi. Ricordo che un vecchio
Presidente della Giunta sosteneva una tesi, che non è il caso di
riproporre perché i tempi sono cambiati, la quale tuttavia
ipotizzava una Amministrazione estremamente agile, con accentuata
professionalità e con dipendenti pagati in maniera adeguata. Anche
il discorso sul personale deve essere rivisto per adeguarlo alle
necessità attuali.
Ancora per la spesa, c'è un argomento che riguarda sempre la
Presidenza della Giunta nel suo settore di intervento, ed è la
SNAM. Mi si consenta di dire che la SNAM, nata per incentivare
l'industrializzazione in Valle d'Aosta, purtroppo arriva quando i
buoi sono già usciti dalla stalla e la crisi dell'ILSSA VIOLA e
della COGNE, i due stabilimenti che dovevano maggiormente essere
supportati da questa nuova fonte di energia, sono ridotti purtroppo
ai minimi termini. Ecco che allora il gas metano assume rilevanza
per un altro problema che riguarda sempre la collettività, ed è
quello energetico del consumo domestico.
Questo è un problema che non si può non affrontare. I problemi,
solo dal punto di vista orografico della nostra Regione, sono
quelli che sono - anche se la condotta principale servirà solo la
zona fino ad Aosta - per cui, se la Regione non interverrà in
termini estremamente oculati ed intelligenti - e mi spiace di non
aver visto uno stanziamento al riguardo - questo beneficio finirà
per ritorcersi sulle collettività minori. Il problema della
distribuzione del gas nei Comuni è un problema che presenta aspetti
drammatici.
Brevissimamente, anche se il discorso andrebbe approfondito, mi
permetto di considerare valida l'affermazione già fatta dal
Consigliere Mafrica per quanto riguarda l'acquisto del Tunnel del
Gran San Bernardo, acquisto che ci è stato presentato in maniera
molto estemporanea ed al quale si è arrivati solo grazie alla
coerenza, alla correttezza e alla tenacia di una piccola
collettività Su questo argomento, come pure sull'esperimento della
centrale per il gas metano che diventa sempre più un oggetto
altamente misterioso, chiediamo delle risposte alla Giunta.
Passiamo ora ad esaminare il discorso dei singoli Assessorati,
iniziando dall'Assessorato al Turismo. Ho constatato con rammarico,
e non ci sono arrière-pensées, che questo Assessorato resta la
Cenerentola dei cosiddetti Assessorati di spesa, perchè a fronte di
una dotazione di 55 miliardi e 141 milioni, pari al 7,88 delle
risorse, abbiamo i 203 miliardi pari al 29% delle risorse della
Presidenza della Giunta, i 142 miliardi dei avori Pubblici, pari al
18% delle risorse, per arrivare poi ai 75 miliardi dell'Agricoltura
e Foreste, pari all'11,09 sempre delle risorse regionali.
Il Consigliere Pedrini, con una definizione efficace, portando
il saluto al Convegno dell'Union Valdôtaine, ha detto che il
turismo era il pane del futuro. Ho l'impressione che stando così le
cose, forse il pane c'è ma manca un pochino il companatico, anche
perchè questo Assessorato accorpa delle competenze diversissime che
vanno dallo sport ai cosiddetti beni culturali e all'urbanistica.
Quindi il paragone fatto con altri Assessorati di spesa penalizza
ancor più questo settore. E' vero, non sono assolutamente d'accordo
che ci si debba indirizzare verso una mono-economia a carattere
prevalentemente turistico, lo hanno detto tutti e lo ha ripetuto
stamani l'Assessore, però devo individuare che in questo momento di
crisi, mentre si è fatto uno sforzo rispetto al passato, questo
Assessorato resta pur sempre uno di quelli considerati in maniera
distorta.
Ci sarebbero tante obiezioni da fare, ma mi rendo conto che non
si può tediare la Giunta ed il Consiglio oltre un certo limite. Mi
fermerò su due o tre argomenti che riguardano il turismo, di cui
uno concerne le cosiddette terme di Beneforti, che passeranno alla
storia allo stesso modo di quelle di Caracalla. Qui devo dare atto
alla Giunta di aver accolto un suggerimento non della minoranza ma
della maggioranza, e di aver recuperato il discorso del termalismo,
che poi è quel che conta di più.
Il problema della pubblicità: sono stati stanziati 1500 milioni
con il 60% rivolti al mercato interno, però continua a mancare un
dato di riscontro che si procurano tutti coloro che fanno della
pubblicità, cioè quale sia il ritorno della spesa. Se manca questo
riscontro, ogni anno andiamo a dire che facciamo un discorso
pubblicitario più o meno adeguato a quello dell'anno precedente,
però lo diciamo su basi di sensazioni mentre su basi certe non
riusciamo a farlo. Credo che il turismo necessiti di uno
stanziamento dal punto di vista della pubblicità superiore
all'attuale. Si vende ormai l'immagine di una Regione come un
detersivo; però mentre la casa produttrice di detersivi della sua
pubblicità ha il cosiddetto ritorno, qui il ritorno non sappiamo
qual è. Ho notato con piacere che sono stati stanziati 100 milioni
per i sentieri alpini, e ben venga il potenziamento della
segnaletica per quanto riguarda questo nuovo tipo di turismo, però
mi ricordo che in passato - e qui sta la discordanza - si erano
lanciate le "alte vie". Tale discorso è rimasto a metà, perchè a
detta dei tecnici le alte vie non possono avere un successo se
manca il supporto dei posti di ristoro. Avevo accennato anche in
Commissione al fatto che oltre alle alte vie bisogna pensare anche
alle medie vie, che vanno bene per le persone della mia età, per
cui tutto il discorso di un turismo alternativo andava riproposto
in termini diversi.
Ultimo argomento è lo stanziamento di 10 miliardi per i beni
culturali, o meglio ancora per i cosiddetti beni mobili ed immobili
di interesse storico ed artistico. E poichè quando occorre bisogna
dare atto alla Giunta di una inversione di tendenza, altrimenti il
nostro discorso non diventa credibile, qui finalmente ci si è
accorti, che questo è un paese ricco di testimonianze storiche che
aspettano solo di essere riscoperte. Se poi il discorso lo si
collega al turismo, e sappiamo che una fascia ingente di
quest'ultimo è essenzialmente culturale, ci accorgeremo alla fine
che saranno valsi ben di più questi 10 miliardi inseriti a bilancio
per ridare prestigio a quella che oltretutto è anche un pezzo di
storia valdostana, che non altri soldi spesi in iniziative di
dubbio risultato. A questo punto vorrei che la Giunta non limitasse
questo intervento ad un fatto episodico. Se l'opposizione può fare
delle proposte, allora qui ci vuole un piano complessivo di
intervento. Dico questo perchè mi sono accorto che certi beni di
carattere architettonico, artistico e storico stanno deperendo in
maniera drammatica e, nonostante i pochi interventi della Regione
in questi anni rischiano addirittura di degradarsi totalmente.
Inoltre valorizzare ciò che siamo stati può costituire un volano di
portata non valutabile al momento per il nostro turismo.
Un altro elemento che invece non mi trova per niente d'accordo,
è il tentativo della Regione, di voler gestire interamente la
pubblicità dei cosiddetti impianti a fune. Se si vuole avanzare in
questo discorso, dobbiamo avere il coraggio di andare fino in
fondo, altrimenti o entriamo con una maggiore partecipazione
azionaria, o diamo un sussidio, o ci comportiamo in maniera tale
per cui l'impianto a fune diventi un investimento. Non voglio che
si equivochi sul mio discorso: ritengo che sia importante
incentivare i cosiddetti impianti a fune che sono un elemento
trainante nel turismo, che servono per tutta la fascia del turismo
invernale, ma anche qui dobbiamo scegliere, stabilendo quali
stazioni vanno incrementate, quali vanno create ex novo; insomma
dobbiamo avere una visione d'insieme. Questo anche perchè se è vero
che il "top" del bilancio dal punto di vista finanziario lo abbiamo
toccato questo anno, quando arriverà qualche vacchetta un po' più
magra dovremo aguzzare l'ingegno e se tutti i soldi saranno finiti
in partecipazioni azionarie di imprese non produttive, non
otterremo mai il ritorno dei nostri soldi.
Passo all'Assessorato alla Sanità ed Assistenza sociale per dire
che ho apprezzato una considerazione che è stata fatta da parte
della Commissione dell'Union Valdôtaine nel redigere il suo
documento. In esso è stato detto che una società deve garantire tre
tipi di libertà: la libertà d'azione che è legata alla salute
dell'individuo, la libertà dal bisogno, che è la cosiddetta libertà
economica, e la libertà d'esprit, cioè l'indipendenza morale e di
cultura. Se vogliamo soddisfare quella che è l'esigenza primaria di
queste tre libertà dobbiamo pensare che le strutture sanitarie in
Valle d'Aosta vanno riadeguate a quelle che sono le nostre
esigenze. Avrei preferito che anzichè quattro ambulatori
traumatologici a Pila, Valtrournenche, Ayas e Gressoney-Saint-Jean
per una spesa di circa 6 miliardi, si fosse affrontato in termini
diversi il problema della droga, che è tragico in Valle d'Aosta
sebbene non abbia le punte esasperate di altre località. Credo che
un intervento regionale previsto a bilancio e da affrontare con
estrema cautela data la natura dell'impatto con il mondo dei
tossicodipendenti, sarebbe stato un elemento che avrebbe collocato
la nostra Regione in una posizione di avanguardia di fronte a
questo problema. L'altro problema che rimprovero all'Assessorato
alla Sanità ed Assistenza sociale, non all'Assessore che è lì da
poco tempo, è il piano sanitario regionale che prevedeva entro il
marzo di questo anno la redazione di un cosiddetto piano dei
servizi socio-assistenziali. Questo piano è ancora da venire e ciò
provoca dei contraccolpi di un certo rilievo a livello di Comunità
inferiori.
Veniamo infine all'Assessorato all'Industria, Commercio,
Artigianati e Trasporti.
Se uno guarda le cifre, la qualifica di Cenerentola non basta
più: sono previsti solo 22 miliardi. Non voglio dare la colpa
all'Assessore o agli Assessori che si sono succeduti, perchè in
questo caso c'è stata una carenza di fondo della Regione, che
bisogna riconoscere. Questo è sempre stato l'ultimo Assessorato nel
quale convogliare forze non estremamente vitali sul piano
dell'efficienza ed è stato considerato ingiustamente da tutte le
forze politiche un Assessorato di serie B. E' chiaro allora che
recuperare ritardi di anni diventa problematico. Ciò non toglie che
io non possa condividere alcune affermazioni fatte in sede di
Commissione e riferite ad una diminuzione degli incentivi per
quanto riguarda gli artigiani. Però se per risolvere il problema
dell'artigianato in senso lato, si aspetta addirittura una legge
quadro dello Stato quando la Regione ha la potestà legislativa
primaria, sta a significare che la nostra autonomia è priva di
contenuti e non serve ad essere più vicina alle esigenze della
nostra collettività. Altro grosso elemento di scompenso all'interno
di questa struttura è l'aspetto del commercio. Ci si riempie la
bocca, io per primo, di alcune frasi fatte e poi ci si dimentica
che questo settore è una parte importantissima della nostra
economia regionale. Anche in questo settore paghiamo il prezzo dei
ritardi. Certi processi di commercializzazione che si sono
verificati alle porte di Aosta, sui quali abbiamo già avuto modo di
fare delle considerazioni, sono il frutto della mancanza di un
disegno complessivo da parte della Regione. D'altro canto c'è un
piccolo commercio in tutto il resto della Regione e nella stessa
città di Aosta che langue abbandonato a se stesso e non fornisce
neanche il minimo vitale per un sostentamento decente. Queste cose
dobbiamo dircele perchè sono la verità dei fatti.
Tralascio l'Assessorato ai lavori Pubblici perchè aspetto di
sentire dall'Assessore quali sono le linee orientative del piano,
anche se devo riconoscere che è continuamente in testa alla
classifica dei cosiddetti Assessorati di spesa.
In sede di replica, se posso fare una richiesta senza scendere
nel dettaglio, vorrei sapere dall'Assessore Faval, quali sono gli
interventi che prevede in un altro ambito altrettanto importante
che è quello della cultura, anche perché se non ho letto male il
bilancio, ci sono solo due capitoli, il 46100 e il 46110, che
riportano degli stanziamenti del tutto insufficienti.
Ultimo Assessorato è quello dell'Agricoltura, Foreste e Tutela
dell'Ambiente; qui mi spiace dover dire con profonda amarezza che
questo Assessorato continua ad essere dell'Agricoltura e Foreste ma
non è diventato alla Tutela dell'Ambiente, perchè non c'è un
provvedimento che porti il segno, rispetto al passato, di un
cambiamento politico. A questo proposito resta valida la critica
che avevo fatto all'atto dell'istituzione di questa competenza,
cioè che l'Assessorato avrebbe inevitabilmente privilegiato le
altre due competenze, quelle dell'agricoltura e quelle delle
foreste. A meno che con un sottile distinzione non si voglia poi
cadere in un discorso - che non condivido - per cui fare
dell'agricoltura e occuparsi di foreste significherebbe fare anche
della tutela dell'ambiente. Questo può anche essere vero ma non è
sicuramente tutto, anche perchè sono rimaste senza risposta alcune
questioni quali la cosiddetta politica protezionistica, mancando
qualsiasi riferimento all'istituzione di parchi regionali e
all'individuazione di oasi di protezione. Soprattutto, mi consenta
ancora una volta l'Assessore, la logica della strada, sia essa
pista forestale o interpoderale, prevale nell'impostazione
dell'Assessorato. Le ho contate: fra le une e le altre ci sono 43
nuove strade da costruire nell'Alta Valle d'Aosta. Mi auguro che
siano fatte con criteri diversi dal passato e che siano veramente
necessarie. Su questo argomento ho ricevuto la risposta ad una mia
interpellanza, e colgo l'occasione per ringraziare l'Assessore per
la puntualità e la precisione dei dati, ed insieme a lui anche i
funzionari che hanno redatto questa risposta.
Questo era quanto volevamo dire sul bilancio. Mi consentirà il
Presidente di chiudere questo mio intervento con un riferimento ad
una frase molto bella che è inserita sempre nelle premesse del
programma. La frase dice: "L'autonomia significa potere e sapere
essere più responsabili in un momento in cui la situazione impone
il massimo di responsabilità". Credo che chi l'ha scritta non solo
abbia dimostrato di aver centrato il problema di un corretto
sistema di autogoverno, ma abbia richiamato tutti al profondo senso
di responsabilità che dobbiamo usare per amministrare, e per non
più amministrare ma governare questa nostra Regione. Gli ultimi
avvenimenti ci impongono un senso di responsabilità maggiore in
tutti i campi, per cui se vogliamo recuperare il terreno perduto e
dare una immagine diversa e meno distorta della nostra realtà,
dobbiamo essere coscienti che il nostro ruolo è molto delicato in
questo momento della vita regionale. Può essere calzante una frase
di Chanoux che ho già citato ma che ripeto in questo Consiglio: "Il
faut être très bas pour regarder très haut". E' forse il caso dei
montanari che guardano verso il cielo e verso le nevi che sono
ancora incontaminate. Grazie.
PRESIDENTE
: Ha cniesto di parlare il Consigliere Aloisi,
ne ha facoltà.
ALOISI - (M.S.I.):
Signor Presidente, della Giunta, leggo
sul suo volto un certo imbarazzo perchè dopo tutte queste "avances"
da parte delle varie forze politiche io al suo posto non saprei se
scegliere di far entrare in maggioranza il P.C.I. o il P.S.I.; va a
finire che ci entreranno tutti i partiti e l'unica forza
all'opposizione resterà quella del M.S.I.. Ne sarei onorato perchè
la nostra funzione è quella di opposizione e d'altra parte una vera
democrazia non è tale se non c'è una opposizione. Quindi giocherò
fino in fondo questo mio ruolo.
Sarò molto critico e riconoscerò ciò che ci può essere stato di
positivo da parte di questa Giunta. Il mio sarà un intervento
ponderato e soprattutto riflettuto. In tempi di così grande
abbondanza, colleghi Consiglieri, abbiamo la magra soddisfazione di
non riuscire a pilotare fuori dal tunnel dell'incertezza le sorti
dell'economia regionale. Ottocento miliardi da spendere significano
20 milioni circa per ciascuna delle 40 mila famiglie residenti in
Valle d'Aosta, eppure per oltre 1000 di queste famiglie il Natale
che ci accingiamo a trascorrere appare già come un incubo peggiore
della cassa integrazione. Questa Giunta, questa maggioranza, occupa
i posti con una tenacia ed una solerzia degna di ben altra causa,
ma non si preoccupa minimamente del problema dei disoccupati, non
si preoccupa degli sfrattati, non le interessa il problema
drammatico della casa; insomma non ha idee e soprattutto non ha
volontà. Siamo alla merce di una classe politica impreparata,
chiusa di fronte alla riflessione ed allo studio, preoccupata solo
di farsi accettare malgrado tutto come semplice espressione di
forza numerica. Vi è una specie di genuflessione permanente delle
forze politiche che insieme all'U.V. partecipano al governo; gli
alleati sono succubi, non hanno proposte alternative, non hanno
semplicemente nessun sussulto propositivo o programmatico, tutto
appare condizionato dal fatto di essere compiacenti nei confronti
dell'U.V.. Tutto ciò è mortificante se si pensa poi che lo stesso
P.C.I., e lo abbiamo sentito prima dal Consigliere Mafrica, appare
pronto a subentrare in qualsiasi momento alla D.C., purchè ciò non
avvenga dalla porta di servizio.
La mancanza di volontà politica, di decisioni concrete, si
riflette puntualmente nella stesura del bilancio. Questo documento
è l'esempio mortificante di una Giunta che non sa spendere, che
avanza centinaia di miliardi, che improvvisa impegni con ridicole
altalene, come quella sull'autostrada, di una Giunta insomma che
dovrebbe avere almeno il buon gusto di copiare le iniziative delle
altre Regioni, vedi il problema della casa, dell'occupazione, del
credito agevolato alle piccole imprese, del rilancio del terziario
e soprattutto delle strutture dell'assistenza sanitaria.
La qualità della vita in Valle d'Aosta è scadente, sono
scontenti gli operai, gli artigiani, ma anche gli allevatori di
bestiame ed i contadini. L'ultima trovata di togliere i buoni
benzina alle " Api" dei contadini dopo gli allegri sperperi è un
insulto gratuito al buon senso. La Regione è divenuta un polo
accentratore delle decisioni e delle devoluzioni finanziarie, ma è
lenta nei movimenti, incapace di vivere il presente, incapace
soprattutto di preparare il futuro.
E' vero, dobbiamo ammettere con la massima sincerità che il
Presidente Rollandin ha buona volontà, è giovane, ma anche lui
sembra incapace di smuovere le remore burocratiche per cambiare,
per distribuire subito e meglio le risorse del bilancio. Per anni
l'Union Valdôtaine ha ripetuto che l'autonomia senza i mezzi
finanziari è una parola monca, priva di senso; poi di fronte al
marasma dei miliardi, partite arretrate comprese, la maggioranza
che governa la nostra Regione si è seduta senza fiato, senza idee,
anzi priva di una qualsiasi opinione. Eppure il lavoro non manca,
ci sono tante cose da fare a cominciare dal recupero di tutti i
centri storici della Valle per non parlare dei villaggi di montagna
che ancora oggi sono quasi tutti desolati e abbandonati.
Ecco che alla luce di queste brevi considerazioni il bilancio
non è il frutto di una elaborazione politica, bensì uno strumento
tecnico superficiale, partorito dai pochi burocrati che tirano giù
il bozzone lasciando poco spazio alla creatività e alle scelte, non
per altro ma perchè le scelte non esistono.
Vorrei aprire adesso una parentesi e mi vorrete scusare se userò
un termine molto in voga durante l'occupazione dell'ambasciata
americana a Teheran, nel lontano Natale 1978: il termine è
ostaggio. Ecco, no l'impressione, e questa è una di quelle
sfumature psicologiche che possono segnare sia una carriera
politica sia il destino di una Regione, che il nostro Presidente
della Giunta sia una sorta di ostaggio nelle mani dei vecchi
luogotenenti dell'ex Presidente Mario Andrione. Pare impossibile
che una persona quale Augusto Rollandin, che pure ha ereditato una
situazione difficile e poco invidia bile dimostrando anche un certo
coraggio, sia ora quasi condizionato, direi quasi fermo nella fase
che tutti noi stia mo vivendo, cioè quella post Andrione. Da
enunciazioni di principio e programmatiche in parte non
condivisibili da me politicamente, ma comunque degne di nota, si è
passati alla logica di un potere di assestamento, di puro
mantenimento di continuità con l'andazzo precedente. Ci troviamo di
fronte o ad una miopia politica nel calcolare il peso specifico di
certi alleati, oppure il Presidente della Giunta non è in grado di
portare a termine il programma enunciato, perchè secondo me è, come
dicevo prima, un ostaggio paralizzato dai miasmi del malgoverno
precedente. Di esempi a sostegno di questa mia tesi ve ne sarebbero
molti, ne accennerà alcuni. Conoscete molto bene colleghi
Consiglieri, la famosa Maxel di Gignod, voluta dall'intellighenzia
unionista. Vi sembra giusto che una Regione, tramite la FINAOSTA,
continui a finanziare con miliardi la Maxel che da anni appare
avviata al fallimento con passivi che superano lo stesso capitale
sociale? Pensate che i magistrati approverebbero interventi
finanziari di questa consistenza, con aumenti del capitale sociale
fatti unicamente per sanare il deficit dell'azienda stessa? Con
quale animo questa Giunta ingiunge alla FINAOSTA di violare le
norme del Codice Civile in materia di azionariato e di società per
azioni?
Vi sembra una politica valida e corretta quella di imporre alla
FINAOSTA operazioni come quella fatta all'Alluver di Verrès o come
quella della Maxel di Gignod, incompatibili con la legislazione
vigente? Se la Giunta regionale avesse adottato delibere come
quelle assunte dalla FINAOSTA per conto della Regione, sarebbero
state senz'altro bocciate dalla Commissione di Coordinamento. E'
forse questo il nuovo modo di gestire? E' questa la nuova politica
industriale della Giunta? Questo non è forse un puro e semplice
assistenzialismo? sarà senz'altro una questione di potere, non me
ne intendo molto, non conosco neppure il famoso manuale sulla
distribuzione dei posti di governo scritto da un noto democristiano
ai tempi del governo Scelba. Sono convinto però che una forza
politica come i democratici popolari che hanno perso nelle
precedenti elezioni si ritrova oggi con più potere di quanto loro
stessi avessero mai immaginato.
La D.C. continua a fare la ruota di scorta di tutti i governi
possibili, pur di non perdere essa stessa il potere acquisito.
Dall'analisi di questo bilancio viene riflesso anche il malessere
dell'Union valdôtaine, che è in crisi non perchè lo dice il
Consigliere Aloisi, ma per dei motivi che sono emersi chiaramente
nell'ultimo congresso di Saint-Vincent e che sono stati
pubblicamente denunciati e messi in evidenza da una personaggio
molto stimato qual è Emilio Chanoux.
Sono troppe le ragioni che mi inducono ad esprimere un giudizio
negativo, malgrado riconosca la buona volontà ed anche l'operosità
e l'impegno di taluni singoli Amministratori. Ciò che manca a
questo esecutivo è la collegialità dell'impulso amministrativo, la
coralità delle scelte collegate alle intenzioni programmatiche del
Presidente. Il Presidente Rollandin ci sembra sempre più un
Presidente onorario bloccato nella sua volontà, che pur gli
riconosciamo, di cambiare in meglio, anche se non necessariamente
nella direzione che l'M.S.I., forza di opposizione e di
alternativa, prospetta. Il ruolo dell'M.S.I. non è solo quello
della protesta e della denuncia, ma è anche soprattutto quello
della proposta. Al di là del documento contabile, che secondo noi
ha scarso valore perchè sganciato dagli interventi necessari per
risolvere definitivamente i gravi problemi che assillano i
cittadini valdostani in quanto i provvedimenti adottati non creano
nuova occupazione o, nuove condizioni di vita e di lavoro, permane
questa mia proposta alla maggioranza: di guardarsi bene al proprio
interno per essere almeno credibili sul piano politico.
Votando no a questo bilancio, intendiamo dare una speranza ai
giovani ed ai disoccupati in cerca di lavoro, agli sfrattati, ai
cassa integrati, presi in giro dalla politica assistenzialistica
della Regione. Non serve lamentarsi per i vari blitz della Guardia
di Finanza al Casinò. Il marcio c'è: siete voi maggioranza che non
avete il coraggio civico di prendere atto e di slegarvi da una
logica prettamente di potere e soprattutto destinata al
fallimento.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Molte cose sui documenti che sono
sottoposti al nostro esame sono state dette, cercherò quindi di
affrontare alcuni aspetti forse meno sottolineati di altri negli
interventi che mi hanno preceduto, trascurandone altri su cui già
molti Consiglieri, in particolare dell'opposizione, hanno fatto
un'analisi attenta. a prima considerazione riguarda una questione
che Emerge sempre quando ci accingiamo ad esaminare i bilanci di
previsione, il bilancio pluriennale e la legge finanziaria di ogni
anno. Esiste una legge regionale del 7.12.1979, n. 68, che
disciplina le norme in materia di bilancio e di contabilità della
Regione, prevedendo esplicitamente all'art. 3 che il bilancio
pluriennale ed annuale siano strumenti di attuazione del programma
pluriennale di attività e di spesa ai sensi della vigente normativa
regionale in materia di programmazione. Questa è una norma che
viene completamente disattesa perchè la legge regionale sulla
programmazione, com'è noto esiste ed è pubblicata sul bollettino
ufficiale, ma di fatto non viene mai presa in considerazione ed è
come se non esistesse. Non si programma, anzi direi che in questi
ultimi anni ha fatto molti passi in avanti la teorizzazione che non
bisogna assolutamente programmare.
I bilanci di previsione vengono quindi a mancare di tutta quella
elaborazione che dovrebbe giustificare e sorreggere i documenti
contabili. In assenza di precise scelte programmatiche i documenti
del bilancio si riducono quindi ad atti amministrativi e vengono
accompagnati in quanto tali da relazioni che sono tecniche come
quella che ha svolto stamani l'Assessore alle Finanze e come quella
che aveva svolto lo scorso anno. Oppure i documenti del bilancio
sono accompagnati da relazioni come quella che ci è stata fornita
in allegato ai documenti contabili, che vengono definite a mio
avviso pomposamente relazioni di programma, ma che sono poi
semplicemente l'assemblaggio, la pinzatura - si potrebbe dire -
degli appunti sulle previsioni di spesa che sono state fornite dai
vari Assessorati. Alcuni Assessorati più diligenti hanno scritto
alcune pagine in più, altri meno diligenti ne hanno scritta
qualcuna in meno, è stato pinzato tutto e chiamato relazione di
programma.
I documenti mancano quindi completamente di un respiro politico
e programmatico e sono notevolmente carenti nel delineare anche
solo vagamente l'immagine della Valle d'Aosta che si vuole
costruire nei prossimi anni. Eppure votiamo insieme al bilancio di
previsione annuale anche quello pluriennale.
Questa carenza di immaginazione è tanto più grave se si
considera che le risorse finanziarie e le competenze della Regione
Valle d'Aosta sono tali da permettere di pensare di costruire
realmente una Valle d'Aosta con una azione di governo.
Per quanto riguarda la parte delle entrate, ritengo che la
definizione che il Consigliere Mafrica ha dato di questo bilancio
sia in gran parte azzeccata. E' stato detto che ci troviamo di
fronte ad un bilancio drogato. Sicuramente è una situazione, questa
in cui ci troviamo a vivere, che è paradossale, e la mancanza di
riflessione critica da parte della maggioranza su di essa è un dato
estremamente preoccupante.
La prima considerazione che vorrei fare relativamente alle
entrate riguarda il rapporto che c'è fra queste ultime e
l'aspirazione federalista. Il congresso dell'Union Valdôtaine ha
proposto, com'è noto, di trasformare lo Stato italiano in una
confederazione di Regioni o, per usare il linguaggio dell'U.V., in
una confederazione di nazionalità regionali. Si tratta di una
prospettiva che ritengo affascinante e su cui noi siamo
politicamente d'accordo. Però se si vuole andare in tale direzione,
a mio avviso, non è necessario elaborare una nuova Costituzione o
comunque partire da una complicata revisione di quella esistente.
Invece si tratterebbe di adottare un provvedimento semplicissimo
che è la modifica dell'art. 119 della Costituzione, là dove si
stabilisce che alle Regioni spetta una quota dei tributi erariali
da parte dello Stato: basterebbe infatti fissare una quota che lo
Stato riscuote nell'ambito territoriale. Credo che questa semplice
riforma di un articolo della Costituzione sarebbe sufficiente per
incrementare in modo decisivo il discorso delle autonomie locali e
per avviare la trasformazione dell'Italia da stato centralizzato in
una confederazione.
Il problema sarebbe di stabilire quale quota: 5/10, 7/10, 9/10?
Prendendo in considerazione l'ipotesi dell'Union Valdôtaine che dà
il minimo di competenze allo stato confederale, dubito fortemente
che la percentuale possa essere dei 9/10, perchè non capisco bene
come farebbe a sopravvivere con solo 1/10 dei tributi erariali.
Infatti questo ipotetico stato federale dovrà mantenere un
parlamento per fare quantomeno le leggi tributarie, pagare il
personale per individuare, riscuotere i tributi e restituire i 9/10
alle Regioni, occuparsi della difesa della confederazione, gestire
la politica monetaria, finanziaria, le altre entità territoriali e
subregionali, cioè i Comuni, Comunità Montane, Province ecc.,
mantenere le relazioni diplomatiche con gli altri stati, versare i
fondi alle entità sovraconfederali come il Parlamento europeo, la
C.E.E., e così via. Questo per limitarmi alle materie che anche
secondo l'Union Valdôtaine dovrebbero rimanere allo stato
confederale, partendo dal presupposto che altre importanti materie
come la Magistratura, la Polizia, le Poste e Telecomunicazioni, le
Istituzioni universitarie ecc., rimarrebbero esclusivamente di
competenza delle nazionalità regionali. Mi pare evidente che anche
solo pensando a questi dati, il rapporto di 1/10 allo Stato e dei
9/10 alle Regioni sia totalmente inadeguato non solo per permettere
l'esistenza di uno Stato centralizzato com'è attualmente quello
italiano, ma anche quella di un semplice stato confederale, a meno
di non voler ridurre la confederazione ad una sorta di fantasma che
non conta poi assolutamente niente.
Alla luce di queste considerazioni credo che si possa dire
tranquillamente che l'ordinamento finanziario della Valle d'Aosta,
che è basato sul principio dei sacri 9/10 su tutti i tributi
erariali percepiti dallo Stato in Valle d'Aosta e da cui poi
derivano i bilanci come quelli che stiamo esaminando, sia
incoerente rispetto non solo all'esistenza di uno Stato come quello
attuale, che farebbe bene anche a non esistere, ma anche rispetto
ad uno completamente diverso di tipo confederale. Del resto, se
vogliamo andare a vedere alcune cifre, troviamo dei dati
estremamente eloquenti.
Ho raccolto alcuni dati sui bilanci di previsione per il 1985
che sono in discussione in questo periodo anche presso il
Parlamento italiano e le altre Regioni a Statuto Speciale ed
Ordinario.
Da un confronto fra questi bilanci emerge un quadro di questo
genere: la Valle d'Aosta, anche senza voler contare 830 miliardi ma
scendendo ai 699 miliardi che sono le risorse reali a disposizione,
avrà a disposizione per il 1985 per ogni abitante 6 milioni e 180
mila. Lo Stato italiano avrà a disposizione risorse reali pari a 4
milioni per ogni abitante. C'è già qui un dato paradossale per cui
uno Stato che prende in media dai cittadini italiani 4 milioni
opera poi in modo che ci sia una parte di essi che dispone di 6
milioni e 180 mila a testa.
Ma anche rispetto alle altre Regioni c'è una situazione
paradossale. Le entrate delle altre Regioni a Statuto Speciale -
Bolzano, Trento, Friuli Venezia Giulia, Sicilia, non no il dato
della Sardegna - oscillano dai 2 milioni e 100 mila per abitante
della Sicilia ai 3 milioni e 100 mila della Provincia di Bolzano. a
Regione Friuli Venezia Giulia che ha appena rivisto il proprio
ordinamento finanziario, è a 2 milioni 280 mila. Quindi in rapporto
a queste Regioni siamo ad un livello 3 volte superiore in
proporzione agli abitanti.
Rispetto alle Regioni a Statuto Ordinario cito solo due dati
esemplificativi, quelli del Piemonte e del Veneto, ma la situazione
si ripeterebbe per le altre, il Piemonte ha entrate di 930.000 per
abitante, il Veneto di 1 milione; quindi le nostre entrate in
questo caso risultano 6 volte superiori.
Si potrebbe obiettare che questi dati sono scarsamente
attendibili in quanto facenti parte di bilanci di previsione, per
cui mi sono fatto dare anche alcuni dati ricavati dai conti
consuntivi del 1983. Da essi risultano confermati i dati che vi ho
letto: per quanto riguarda i consuntivi del 1983 le disponibilità
di risorse della Valle d'Aosta, calcolando non i 727 miliardi ma i
605 e quindi escludendo le partite di giro, erano di circa 5,5
milioni per abitante, contro 1 milione della Regione Friuli Venezia
Giulia che non aveva ancora il nuovo ordinamento finanziario, i 2,5
della Provincia di Trento, i 3 della Provincia di Bolzano, i meno
di 2 milioni della Sicilia e meno di 1 milione del Piemonte, Veneto
e altre Regioni a Statuto Ordinario.
Va tenuto presente anche questo elemento del nuovo ordinamento
finanziario della Regione Friuli Venezia Giulia, perchè non.
possiamo far finta di non vedere cosa succede intorno a noi. a
legge 6.8.1984 n. 457, "Norme per il coordinamento della finanza
della Regione Friuli Venezia Giulia con la riforma tributaria",
prevede un ordinamento finanziario per questa Regione, che è
autonoma ed a Statuto Speciale come noi, in base al quale le
spettano i 4/10 del gettito dell'imposta sul reddito sia delle
persone fisiche che giuridiche e i 4/10 del gettito dell'imposta
sul valore aggiunto, esclusa quella sull'importazione.
Questa è la situazione in cui ci troviamo a vivere, a gestire
questo bilancio che ripeto è paradossale, frutto del fatto che lo
Stato italiano è quello che è e permette in quanto tale anche
queste cose che sono fuori da ogni logica, penalizzando allo stesso
tempo altre situazioni.
Si potrebbe anche concludere che i bi lanci che derivano da
questo ordinamento finanziario sono contro uno spirito federalista,
ma questo forse non preoccupa molto chi tutto sommato del
federalismo fa solo una bandiera, ma poi in pratica non gliene
frega niente.
In una prospettiva radicalmente autonomistica, direi quasi
indipendentista, si potrebbe dire che quel che importa è che questo
ordinamento finanziario ci permette di rafforzare la nostra
autonomia; ma credo che ciò non sia assolutamente vero. Questo
ordinamento finanziario e questi bilanci di previsione, sono in
contraddizione completa con il discorso autonomistico.
Se autonomia significa il diritto ed il dovere di autogestire il
proprio territorio e le proprie risorse, qui ci troviamo in mano
risorse che non sono nostre in modo macroscopico. Se autonomia
finanziaria significa diritto e dovere di disporre delle risorse
finanziarie locali, qui ci dobbiamo chiedere come mai tali risorse
entrano nelle nostre casse. Il dato macroscopico è rappresentato
dagli introiti dell'I.V.A da importazione, nell'ordine dei 260
miliardi circa, che hanno ben poco a che fare con la nostra
attività produttiva, così come continuo a ritenere abbiano ben poco
a che fare con essa, con il nostro reddito e con il nostro lavoro.
i 49 miliardi di introiti della Casa da Gioco. Raggiungiamo così
310 miliardi di entrate che non sono assolutamente frutto della
nostra attività. Se poi andiamo a vedere l'entrata dell'I.R.P.E.F.,
che è poi il perno di tutta la finanza italiana e delle entrate del
nostro Stato e delle Regioni, vediamo che ha una incidenza ridicola
rispetto all'ammontare complessivo del nostro bilancio. Ritengo che
su queste basi non si può costruire un autentico spirito
autonomistico, non si può realizzare uno sviluppo che andrebbe
definito - qualcuno in passato ha usato questa parola che è stata
subito accantonata - di tipo autocentrato e che indicherebbe uno
sviluppo diverso da quello attuale.
Direi anche che dietro questa spregiudicata caccia ai miliardi,
da qualsiasi parte essa provenga, non solo non c'è spirito
autonomistico, ma c'è uno smarrimento ideale e dei valori
dell'autonomia.
A differenza del Consigliere Maquignaz, vorrei citare un
personaggio valdostano che è un po' uno dei padri dell'autonomia
valdostana ed anche degli ispiratori dell'U.V.: J.M. Trèves. Lo
cito perchè in questi giorni la biblioteca di Châtillon ha deciso
di valorizzare questa figura, dedicandogli una mostra e una tavola
rotonda. Personaggi di questo genere avevano una visione del
denaro, della ricchezza e dell'autonomia ben diversa da quella che
noi manifestiamo in questa sede. Uno dei motti fondamentali di
Trèves era: "Je suis né pauvre, je vis pauvre, je veux mourir
pauvre". Ed io credo che se da una parte la miseria è una brutta
cosa, dall'altra la rivendicazione della povertà ha un suo valore
ed una sua dignità. Se l'Abbé Trèves fosse vivo e potesse vedere
cosa è diventato il bilancio della Regione Valle d'Aosta, non so
che tipo di reazione potrebbe avere. Comunque è certo che il suo
motto - impopolare all'interno di questo Consiglio come fra la
popolazione valdostana - non ha avuto fortuna nè presso i suoi
pretesi eredi spirituali, nè nella nostra massima istituzione che è
poi questa Regione autonoma, questo Consiglio regionale, nato
povero ma subito messosi a rincorrere le bische e adesso diventato
opulento e tendente a diventarlo sempre più, ingrandendo le bische
e facendo nuove autostrade per proseguire su questa strada.
Un terzo elemento paradossale di questo bilancio della parte
entrate è il seguente. Non solo questi dati sulla entrata sono
incoerenti rispetto ad un discorso federalista e in contrasto con
una idealità autonomista, ma riflettono anche un bilancio di
comodo. Infatti vediamo in questi giorni come in Parlamento
italiano i partiti si accapiglino su uno politica tributaria, il
pacchetto Visentini, per decidere se far pagare determinate tasse o
meno. Tutto questo non ci sfiora assolutamente; la Regione Valle
d'Aosta ha solo da aspettare che il Governo faccia le tasse e poi i
9/10 entrano nelle nostre casse. Questo è un dato di
responsabilità, non voluto da noi, di cui però dobbiamo tenere
conto. Noi non facciamo nessuna politica fiscale, non abbiamo
l'impopolarità di farla ed abbiamo i benefici di riscuotere i 9/10
di quello che produce questa politica.
La politica dell'entrata da parte della Giunta non esiste e non
è mai esistita; l'unica politica delle entrate è quella di chinarsi
ogni dieci giorni sulle decadi del Casinò oppure sollecitare
l'Intendenza di Finanza a versare i soldi che sono dovuti per
legge.
Un'ulteriore osservazione potrebbe essere fatta su questo
ammontare delle entrate del bilancio regionale, che lo rendono
ancor più paradossale, se lo colleghiamo al fatto che i
contribuenti valdostani sono poi fra i meno tartassati d'Italia.
Infatti noi godiamo delle esenzioni fiscali su una serie di
prodotti e per un certo quantitativo; ad esempio sulla benzina, sul
gasolio, sullo zucchero, sul caffè, non paghiamo queste quote che
altrimenti entrerebbero per i 9/10 nelle casse della Regione.
Abbiamo dunque questa immane entrata che potrebbe ancora essere
molto più grande se le esenzioni fiscali non esistessero. Il
Consigliere Maquignaz diceva che Nuova Sinistra propone di abolire
i buoni benzina: non è vero. Abbiamo solo obiettato che non è
giustificato richiedere un aumento del quantitativo di benzina in
esenzione fiscale perchè quello che c'è è sufficiente. Del resto se
non usufruissimo di queste esenzioni, entrerebbero nel bilancio
della Regione, altre decine di miliardi che andrebbero a gonfiare
ulteriormente i residui passivi e gli avanzi di
amministrazione.
Ci sono tanti altri modi per i quali questo bilancio potrebbe
ancora incrementarsi. Ci troviamo di fronte ad un bilancio che è il
più alto d'Italia, che crea delle difficoltà di spesa e che non è
ottenuto raschiando il fondo del barile delle entrate, perchè se
volessimo, potremmo iscrivere centinaia di altri milioni in più.
Questo non solo per le cose già dette prima dal Consigliere
Mafrica, per cui basterebbe indicare in modo più attendibile i
trasferimenti dallo Stato - si tratterebbe di centinaia di miliardi
-; non solo perché ci sarebbe la possibilità di ricorrere a mutui e
prestiti a cui non ricorriamo perchè non ce n'è bisogno; non solo
perchè avremmo la possibilità di porre noi come Ente Regione, in
base allo Statuto, tributi ed imposte, e non lo facciamo perchè chi
ce lo fa fare? Basterebbe una accorta politica dell'entrata per
incrementare automaticamente di altre centinaia di miliardi il
nostro bilancio, aggravando tutti i problemi di spesa che già
abbiamo e che sono paurosi.
Entrando un po'più nel merito delle cifre dell'entrata si
possono fare ulteriori considerazioni. L'evoluzione dell'entrata
dal 1971 al 1985 della Regione Valle d'Aosta è stata di questo
tipo: il bilancio del 1971 prevedeva entrate per 29 miliardi e 370
milioni, siamo arrivati a 832 miliardi e 830 milioni. Tanto per
sfatare un mito che a volte si recita ma che non si basa su dati
reali, dal 1971 al 1981 il bilancio della Regione Valle d'Aosta ha
avuto una dinamica che non era affatto inferiore al tasso normale
di inflazione, anzi ne è sempre stata leggermente superiore; quindi
non siamo stati penalizzati in quel periodo, perchè gli incrementi
ci sono stati anno dopo anno ed in misura leggermente superiore al
tasso di inflazione. Il salto qualitativo e quantitativo c'è stato
a partire dal 1982 per arrivare al 1985, con l'entrata in vigore
del nuovo ordinamento finanziario. Si è trattato di un aumento
travolgente, siamo stati sommersi dai soldi. Mentre nei
trasferimenti dei fondi dallo Stato alle Regioni a Statuto
Ordinario si cerca quest'anno di attenersi al 7% di aumento -
questo è il tasso programmato di inflazione - il nostro bilancio di
previsione per il 1985 aumenta del 65% rispetto all'iniziale
bilancio di previsione del 1984. I confronti infatti vanno fatti
fra i dati dei bilanci di previsione iniziali da anno ad anno, non
fra bilancio di previsione assestato e bilancio di previsione
iniziale. L'entità dei trasferimenti dallo Stato alle Regioni per
il 1985 non deve superare il 7% e sarà inferiore al 7%. Anche
togliendo le contabilità speciali, e quindi diminuendo questo
aumento, si supera nell'arco di un anno, nei bilanci di previsione,
un aumento del 40%. La relazione sul D.L. indica del resto pari al
30% in più le entrate del cosiddetto riparto fiscale. I dati dei
bilanci di previsione non danno tuttavia neppure la reale
dimensione degli aumenti di entrate verificatesi in questi ultimi 4
anni: le differenze fra previsioni iniziali e consuntivi finali si
sono infatti dimostrate in questi anni notevoli. E qui non sto a
riprendere tutti i dati che ha fornito il Consigliere Mafrica
proprio per dire come sono scarsamente attendibili e veritieri i
dati del nostro bilancio; ne riprendo solo un paio.
Nel bilancio di previsione del 1983 si stimavano entrate per 445
miliardi, il consuntivo 1983 ha dimostrato 727 miliardi, anche
volendo togliere le partite di giro a contabilità speciale eravamo
a 605 miliardi, quindi è un aumento enorme rispetto alle previsioni
iniziali.
Lo scorso anno, al bilancio di previsione del 1984 era stato
applicato un avanzo di amministrazione presunto di 45 miliardi, il
conto consuntivo dimostrò poi che l'avanzo di amministrazione che
avrebbe dovuto essere applicato, era di quasi quattro volte
superiore, cioè di 152 miliardi.
Per il 1985 si applica un avanzo di amministrazione presunto di
120 miliardi; a consuntivo 1984 non so se arriveremo ai 300
indicati dal Consigliere Mafrica, ma sicuramente supereremo il
tetto dei 200 miliardi.
Crediamo che questa pioggia incontenibile di miliardi che va a
gonfiare avanzi di amministrazione residui e sollecita spese poco
ponderate, sia - per usare un termine che piace al Consigliere
Torrione - scarsamente ecologica e rischi di provocare dei dissesti
economici, sociali ed anche culturali assai gravi. Riteniamo che
prima che lo faccia qualcun altro, in particolare il governo
italiano, dobbiamo essere noi a prendere l'iniziativa per
introdurre alcuni correttivi e nello stesso tempo per rafforzare in
tutti i sensi la nostra autonomia finanziaria. Le proposte che
facciamo sono sostanzialmente due. a prima è una revisione
dell'attuale ordinamento finanziario della Valle d'Aosta che vada
nel senso di stabilire una quota dei tributi erariali che sia
inserita direttamente nello Statuto e che quindi non possa più
essere modificata con una semplice legge ordinaria. Questa quota
potrebbe essere anche dei 9/10, ad esclusione dell'I.V.A. da
importazione per la quale riteniamo che la quota deve essere
sensibilmente inferiore. Infatti se è giusto avere anche una quota
sull'I.V.A. da importazione per essere indennizzati dal disagio e
dalle servitù che può comportare il traffico commerciale,
il passaggio dei TIR, ecc. non è assolutamente corretto
impossessarsi dei 9/10 di questa imposta che non è frutto della
nostra attività lavorativa e produttiva. Ci riserviamo a questo
proposito di presentare in Consiglio una proposta di legge.
La seconda proposta riguarda invece il ruolo del Casinò. Il
Consigliere Torrione ha già detto che dal punto di vista
finanziario l'incidenza del Casinò oggi è notevolmente diminuita
fino all'attuale 8% delle entrate. Mi ricordo che in passato più
volte in questo Consiglio si è detto che il Casinò bisogna
assolutamente tenerlo perché i soldi che se ne ricava sono
indispensabili per pagare gli insegnanti e senza quel denaro non si
può andare avanti. Oggi sappiamo che non è così, queste risorse non
sono più necessarie al bilancio della Regione, anzi diventano un
peso ulteriore. Quindi riproponiamo di fare, come avevo già detto
in altre occasioni, una sorta di patto di civiltà con lo Stato
italiano. Mettiamo sul piatto della bilancia la chiusura di una
bisca ed in cambio chiediamo degli interventi strutturali che
abbiano un significato occupazionale ed economico di lunga durata.
Qui vale il discorso della ferrovia, di un centro universitario in
Valle d'Aosta, l'inserimento in Statuto della quota di contributi
erariali che ci deve spettare per la nostra autonomia
finanziaria.
Per quanto riguarda a questione del Casinò, annuncio che
presenterò un ordine del giorno in cui si chiede la revoca della
Convenzione fra Regione e SAISET, alla luce dei recenti avvenimenti
ed anche considerando quanto no detto prima, cioè il fatto che
questi introiti oggi non sono più fondamentali per la Regione.
Secondo questa logica sarebbe opportuno orientarsi verso un
progressivo ridimensionamento del ruolo del Casinò, attuando, come
primo passo, la chiusura dell'attività dei giochi americani.
Do perciò lettura dell'ordine del giorno:
Apprese le notizie sui nuovi provvedimenti dei Magistrati di
Torino nei confronti di dipendenti SAISET;
Rilevato che la "SAISET S.p.A." è attualmente una Società
composta, al 92% da azionisti che sono in carcere (Franco Chamonal)
o agli arresti domiciliare (Bruno Masi) o latitanti (Paolo
Giovannini) o in libertà provvisoria (Luigi Vegezzi);
Evidenziato che l'introduzione dei giochi americani presso la
Casa da Gioco di Saint-Vincent e la loro gestione da parte della
"SAISET S.p.A." ha determinato una situazione caratterizzata da
gravi irregolarità e da fenomeni di degenerazione su cui da ormai
più di un anno stanno indagando i magistrati di Torino;
Sottolineato che le violazioni degli accordi contrattuali
consentono alla Regione di revocare la concessione alla
SAISET;
Constatato infine che la quota degli introiti dei giochi
americani spettanti alla Regione, pur essendo cospicua, non è
certamente fondamentale per il Bilancio della Regione;
Il Consiglio regionale della Valle d'Aosta
DELIBERA
di revocare l'autorizzazione alla SAISET per l'esercizio e la
gestione dei cosiddetti giochi americani presso la Casa da Gioco di
Saint-Vincent;
DA MANDATO
al Presidente della Giunta regionale di notificare tale
decisione con lettera raccomandata agli Amministratori della
SAISET.
Vorrei fare adesso alcune rapide considerazioni riguardanti la
spesa. Molte cose sono già state dette dai Consiglieri che mi hanno
preceduto e quindi mi limiterò ad alcune valutazioni. a parte spesa
a nostro avviso non si presta ad un giudizio a senso unico, in
questa ottica raccogliamo la raccomandazione, rivolta
all'opposizione e contenuta nella relazione che ha letto stamani
l'Assessore alle Finanze Martin, di non respingere in blocco il
bilancio, perchè ci sono elementi positivi accanto ad altri
negativi. Proprio perchè le disponibilità finanziarie sono enormi,
esiste una gamma di possibilità di spesa in cui c'è dentro un po'
di tutto; ci sono previsioni positive, ce ne sono alcune che non
condividiamo affatto e ce ne sono altre che non ci sono, il che
rappresenta una lacuna preoccupante.
Faccio degli esempi. Gli aspetti positivi sono già stati
indicati e noi li ribadiamo: la disponibilità di risorse per il
recupero dei beni culturali ed artistici della nostra Regione - si
tratta di investimenti che se andranno in porto avranno un grosso
significato culturale ed economico - gli interventi per un rilancio
del termalismo in Valle d'Aosta, l'azione volta
all'intensificazione della forestazione, della tutela dei boschi e
del loro incremento.
Un macroscopico aspetto negativo è rappresentato dai
finanziamenti per la realizzazione dell'autostrada
Aosta-Courmayeur, su cui abbiamo espresso già il nostro giudizio,
per cui ribadisco solo il nostro giudizio drasticamente negativo su
questa che è una scelta di tipo strategico fondamentale rispetto a
tutto un modo di concepire lo sviluppo della Valle d'Aosta.
Mancano alcune cose piuttosto significative, non ci sono dei
finanziamenti specifici riferiti al recupero dei centri storici. Il
Consigliere Mafrica ha già ricordato come lo scorso anno nei fondi
globali ci fossero 10 miliardi, che non sono stati impegnati, e
come non si sia mosso nulla per quanto riguarda il recupero dei
nostri centri storici. Pertanto ribadisco il mio giudizio
estremamente negativo sulla politica delle abitazioni fatta da
questa maggioranza e da questa Giunta. Tale giudizio negativo
comprende anche l'orientamento che pare emergere nell'ultimo
disegno di legge che abbiamo approvato in Consiglio.
Voglio anche ricordare che la legge statale 457, "Piano
decennale per la casa", prevede un minimo del 15% di fondi che deve
essere utilizzato per il recupero; in Valle d'Aosta non viene
destinato neppure questo 15%.
Per quanto riguarda il discorso del quartiere Cogne, è già stato
ricordato che non ci sono previsioni di interventi, mentre sarebbe
stato opportuno predisporre anche un fondo per interventi regionali
all'interno del quartiere.
Mancano totalmente previsioni di spesa e impegni significativi
per quanto riguarda i parchi naturali. Recentemente no presentato
un'interpellanza, a cui ha risposto l'Assessore all'Agricoltura,
Foreste ed Ambiente Naturale Perrin, sui parchi naturali e
regionali che erano stati previsti in passato: fu detto che
l'intenzione continuava ad essere quella di realizzare il parco del
Mont Avic e forse quello del Poignon, però che non si trattava di
impegni a breve termine, tanto è vero che nel bilancio non c'è
nulla. Per il Parco Nazionale del Gran Paradiso, il discorso
sarebbe molto ampio, il contributo della Regione è rappresentato da
ridicoli 48 milioni. Certo la legge statale non ci chiede altre, è
il contributo che dobbiamo dare, ma è negativo che non ci sia un
intervento finanziario più significativo della regione rispetto a
questa realtà che dovrà essere affrontata in modo ben diverso da
come si è fatto finora.
I dati che paiono emergere dalla parte spesa sono essenzialmente
tre: primo, l'assenza di un progetto complessivo di società e di
sviluppo a cui finalizzare poi i vari settori di spesa, e qui
rimando alle considerazioni iniziali, non solo sulla non
applicazione della legge regionale sulla programmazione, ma
sull'assenza di qualsiasi embrione di programmazione; secondo, la
necessità impellente di ampliare e velocizzare la spesa per non
essere travolti dai residui crescenti e dagli avanzi di
amministrazione - questo è un altro criterio che sembra ispirare un
po' tutto il documento; terzo allo stesso modo in cui manca una
politica dell'entrata, c'è l'assenza di una politica della spesa,
cioè ci sono tanti settori in cui si vuole spendere, ma non ci sono
delle scelte; ci si butta in tutte le direzioni in cui si può
investire senza porre le basi di uno sviluppo solido ed
equilibrato. Il rischio che si sta correndo è quello di
sovradimensionare il ruolo dell'Ente Regione e di rendere ancora
più elefantiaco quello che viene chiamato comunemente il Palazzo e
tutto quello che gli ruota attorno. Alcune cifre sull'occupazione
del palazzo e dell'apparato che da questo dipende sono già state
fornite in precedenti interventi e ve le risparmio.
Inoltre, si rischia di impegnare la Regione in tutta una serie
di partecipazioni azionarie che si riveleranno con il tempo
particolarmente gravose: adesso non comportano sacrifici, anzi sono
quasi un sollievo per la spesa della Regione visto la necessità di
spendere, ma che in futuro avranno effetti negativi. Intanto la
spesa corrente anno dopo anno aumenta sensibilmente e non c'è
affatto quel contenimento di cui parlava stamani la relazione
dell'Assessore alle Finanze. Questi sono dati che sono stati
forniti, ne dico alcuni altri. Per vedere la dinamica della spesa
corrente si possono prendere anche i consuntivi più recenti, del
1981-82-83. Nel 1981 avevamo una spesa corrente di 132 miliardi,
siamo passati a 169 miliardi nel 1982, per arrivare a 204 miliardi
nel 1983, e la previsione è di giungere a 272 miliardi nel 1985,
mentre il rendiconto sarà più alto. Il tasso di incremento annuo
della spesa corrente è dell'ordine del 20% e quindi siamo ben al di
là di ogni politica di contenimento di tale spesa. Del resto se
analizziamo voce per voce i dati forniti dalla relazione vediamo
come ci siano incrementi molto significativi fra le previsioni
iniziali del 1984 e quelle del 1985. Per il funzionamento degli
organi istituzionali le previsioni iniziali del 1984 sono di 2
miliardi 400 milioni, quelle iniziali del 1985, di 3 miliardi 120
milioni; per gli assessorati, i servizi e le competenze al
personale regionale, le previsioni iniziali del 1984 sono di 27
miliardi, quelle iniziali del 1985, di 39 miliardi. Per il
funzionamento degli uffici regionali, le previsioni iniziali del
1984 sono di 7 miliardi 123 milioni, le previsioni iniziali del
1985, sono di 12 miliardi 85 milioni. Se questo può essere de
finito contenimento della spesa corrente, dove andremmo a finire se
non ci fosse? Anche per le spese di funzionamento c'è un costante
incremento, le previsioni del 1984 si assestavano sui 97 miliardi,
quelle del 1985 sui 120 miliardi. Aumentano in realtà le spese
correnti e permangono le difficoltà notevoli per le spese di
investimento nonostante il tentativo di velocizzare la spesa.
Vorrei sottolineare che dei 680 miliardi a cui ammonta la
previsione di spesa, (cioè 830 detratti i 133 delle contabilità
speciali ed i 19 del fondo di riserva) solo meno della metà, cioè
318 miliardi sono in base alla legislazione vigente; le previsioni
di spesa in base alla legge finanziaria, che voteremo domani,
ammontano a 136 miliardi e 225 sono i fondi globali. Ci troviamo di
fronte a tutta una attività legislativa che ancora deve essere
fatta, senza poi contare l'osservazione del Consigliere Mafrica,
sul fatto che alcuni di questi fondi globali si ripetono di anno in
anno e non indicano una capacità di spesa adeguata da parte della
Regione.
Riassumendo il giudizio sul bilancio, riteniamo che questi
documenti che vengono sottoposti alla nostra approvazione siano il
frutto di un meccanismo distorto che rigonfia in modo abnorme le
entrate. Si tratta di un bilancio dell'opulenza per quanto riguarda
le entrate, e della difficoltà e della dispersione per quanto
riguarda la spesa, provvedimenti questi che non sono sorretti da un
preciso e chiaro progetto politico. La politica di spesa della
Regione servirà sì a tamponare la crisi produttiva e occupazionale
che caratterizza l'attuale modello di sviluppo, ma non servirà
certo ad avviare qualcosa di nuovo. Inoltre questa politica non
inciderà nei rapporti fra i gruppi sociali contribuendo al
mantenimento ed anzi all'accrescimento delle disuguaglianze sociali
nella nostra Regione. Un bilancio quindi pieno di contraddizioni,
che è espressione di una maggioranza che non vuole cambiare le cose
e mettersi a governare, ma che si adagia nella situazione esistente
limitandosi ad introdurre alcuni correttivi nella dinamica della
società valdostana. In conclusione il nostro giudizio è negativo ed
il voto sarà decisamente contrario.
PRESIDENTE
: Ha chiesto di parlare il Consigliere Ricco,
ne ha facoltà.
RICCO - (D.C.):
Come già detto da altri, il bilancio di
previsione costituisce principalmente un documento contabile al
quale si deve conformare l'attività amministrativa dell'Ente, nel
nostro caso la Regione, nel corso dell'anno finanziario cui si
riferisce il bilancio stesso. In particolare esso registra le
previsioni di entrata e gli stanziamenti di spesa su cui deve
basarsi la gestione annuale. E' superfluo dire che le previsioni
devono essere il più vicino possibile alla realtà. E' logico che le
nuove entrate siano calcolate sulla base dei dati in possesso
all'epoca della preparazione del bilancio.
Un plauso all'operato dell'Assessore alle Finanze che ha messo
tutto l'impegno possibile per venire in possesso dei dati
aggiornati per procedere alla quantificazione delle entrate
prevedibili. L'unico neo è che non è possibile quatificare le
entrate tributarie di cui all'art. 6 della legge 690 e accetto il
buon proposito dell'Assessore di voler istituire un servizio di
controllo delle somme versate per imposte e tasse fuori Valle da
parte di aziende che operano in Valle.
Il Consigliere Torrione ha esordito dicendo di non sapere
discutere sul bilancio dell'Assessore alle Finanze Martin o sul
controbilancio del Consigliere Mafrica. Direi che la verità sta nel
mezzo, però molto spostata verso quello dell'Assessore Martin, la
cui relazione è stata esauriente, onesta ed oculata almeno per i
dati in suo possesso.
Al Consigliere Aloisi devo velocemente dire che dal totale di
bilancio detrarrei i 133 miliardi che rappresentano le partite di
giro e di contabilità speciale che si compensano sia in entrata che
in uscita. Non condivido il suo pessimismo in quanto i pessimisti
in democrazia sono incapaci di affrontare i problemi imposti dalla
crescita democratica.
Sono invece frastornato dal discorso del Consigliere Riccarand
quando fa il paragone fra le entrate tributarie nostre e quelle
delle altre Regioni. Non ci sentiamo gratificati e mi auguro che le
forze politiche alle quali sta a cuore il benessere della Valle
d'Aosta continuino, al nostro fianco, a lottare affinchè lo Stato
centrale non modifichi il riparto fiscale in atto.
Tornando al bilancio, cercherò di essere il più possibile
obiettivo. Come si può vedere dal documento contabile che stiamo
esaminando, le entrate vere e proprie di competenza del 1985
ammontano a 580 miliardi circa; a tale importo va aggiunto il
presunto avanzo di amministrazione di 120 miliardi ed anche le
partite di giro per 133 miliardi. Balza agli occhi di tutti che dei
suddetti 580 miliardi di entrate vere e proprie oltre 420 miliardi
provengono dalla legge di riparto fiscale, più altri 95 miliardi
per trasferimenti statali per competenze delegate. Da quanto detto,
e concordo solo in questo con il Consigliere Riccarand, è evidente
che lo Stato centrale fornisce circa il 90% delle entrate del
nostro bilancio di previsione. A questo proposito mi permetto
fornire ai colleghi alcuni dati finali delle entrate erariali di
cui alla legge di riparto, a partire dal 1981.
Anno 1981, 174 miliardi 378 milioni 484.600, di cui I.V.A.
autoporto 104 miliardi 400 milioni Anno 1982, 237 miliardi 664
milioni 970.175, di cui I.V.A. autoporto 149 miliardi e 357
milioni. Anno 1983, 372 miliardi 906 milioni 153.568 di cui I.V.A.
219 miliardi 588 milioni. Anno 1984, prevedo 410 miliardi
complessivi di cui fino a novembre 241 e 260 presumibili a
dicembre. Per il 1985 avete il bilancio di previsione. Come vedete,
dobbiamo essere grati alle forze politiche che si sono adoperate
per far approvare la legge di riparto 690, ed in modo preponderante
agli uomini del nostro partito che a quell'epoca coprivano
incarichi di Giunta. Emerge chiaramente dalle cifre che vi ho
citato che la maggior parte delle entrate erariali deriva
dall'I.V.A. autoporto. Dobbiamo prendere seriamente in
considerazione l'ipotesi di poter controllare la gestione di questo
autoporto per non perdere una notevole fetta delle nostre entrate.
A quelli che purtroppo sono abituati a criticare lo Stato centrale
per il suo non adempimento nella corretta erogazione dei tributi
spettanti alla Regione, devo dire che nel corrente anno tutto è
andato o andrà a posto entro brevissimi tempi. La macchina statale,
come quella di ogni Ente pubblico, non è veloce ma quando si mette
in moto diventa costante. Oggi la macchina, almeno sotto questo
aspetto è funzionante.
Ho fatto questa premessa per poter accennare alle critiche fatte
dall'opposizione all'avanzo di amministrazione di 120 miliardi. I
motivi veri sono diversi: la decorsa paralisi causata dalle tristi
vicende giudiziarie che tutti conosciamo: la mole di tributi
erariali arretrati versati dallo Stato negli ultimi tempi:
l'attenta e cauta azione della Giunta che vuole erogare non solo
con parsimonia ma principalmente senza incorrere in sprechi, in
quanto si tratta di pubblico denaro, quindi di tutti e perciò di
denaro sacro. Si tenga presente che il bilancio di previsione è
stato preparato in settembre e quindi non poteva essere aggiornato
con la grande parte di entrate erariali che normalmente si
verificano nell'ultimo trimestre. Anche questo anno come sempre la
minoranza ha fatto le critiche di prammatica cercando di far
apparire che tutto è falso, che il bilancio è menzognero. Non
poteva essere altrimenti, anzi ci saremmo meravigliati del
contrario. Devo anche ammettere che una piccola parte di critiche
mosse dal Consigliere Mafrica, è a mio parere, centrata, ma come ho
detto prima, il difetto ci potrebbe essere nella sfasatura di tempo
fra momento di preparazione e momento di discussione del
bilancio.
Permettetemi una battuta: la Giunta non poteva sapere che gli
uffici imposte entro il 31.12 notificheranno avvisi di accertamento
ai croupiers e controllori del Casinò per circa un miliardo di
lire; nessuno può essere in grado oggi di affermare che le entrate
previste in bilancio siano sottostimate in quanto nessuno può fare
il profeta.
Per quanto riguarda le uscite è da mettere in risalto che oltre
il 60% è destinato ad investimenti e ciò è senz'altro positivo in
quanto traspare chiaramente la volontà della maggioranza di dare
impulso alle varie attività progettuali che rappresentano il fulcro
della vita economica e sociale della nostra Regione, non correndo
così il rischio, a cui accennava qualcuno, di diventare una Regione
assistita. Agli uomini di buona volontà basta leggere tutta la
serie di progetti di spesa da realizzare entro l'anno prossimo, il
cui riscontro sarà seguito mensilmente attraverso le nuove
procedure annunciate dall'Assessore Martin.
Al Consigliere Mafrica che chiede all'Union Valdôtaine perchè
non si decide a rompere l'alleanza con la D.C. rispondo che non
siamo soliti divorziare senza giusti motivi e non ascoltiamo
rimproveri su difetti che vengono ampliati artatamente da chi ha
l'unico scopo di sostituire la parte che critica. Si tratta infatti
di una critica solo interessata e quindi non molto obiettiva.
Per questi motivi è logico che voteremo a favore del bilancio e
ci riserviamo eventuali altri interventi.
PRESIDENTE
: ha chiesto di parlare il Consigliere Millet,
ne ha facoltà.
MILLET - (P.C.I.):
Il mio intervento vuole solo
approfondire alcune questioni di bilancio. Quindi vorrei affrontare
due problemi generali prima di discutere la questione del settore
dello sviluppo economico.
Sia il Presidente della Giunta che l'Assessore alle Finanze
hanno detto che sarebbe opportuno un confronto fra maggioranza e
minoranza, cioè un dialogo serio fra le varie forze politiche al di
là della loro collocazione politica. Queste sono belle parole però
i fatti dimostrano che è molto difficile in sede di discussione del
bilancio, andare a proporre modifiche alle entrate e alle uscite.
Come ha detto il Consigliere Mafrica, si potrebbero proporre
parecchi emendamenti, ma sappiamo già che è difficile e lo è anche
sapere a che livello il confronto deve esistere e questa difficoltà
è stata avvertita anche in sede di Commissione consiliare, che
poteva essere invece la sede ideale di confronto. Quindi al di là
delle parole su questa legge importante e fondamentale, che a
nostro avviso non si può ridurre ad una sola questione contabile,
diventa arduo avviare un confronto, salvo impegnarsi nel corso
dell'anno ad apportare alcune modifiche.
L'altra questione che traspare è il riferimento fra questo
bilancio, che è il secondo dell'attuale legislatura e il programma
della maggioranza, che ha come obiettivo temporale il quinquennio
83-88. Avendo posto tali limiti di tempo è presumibile che gli
impegni presi in quel programma si dovranno realizzare entro il
1988.
Dobbiamo dire che non accettiamo l'equivalenza fra avanzo di
amministrazione e buona amministrazione, basata sul fatto che il
popolo valdostano è risparmiatore. Riteniamo che la pubblica
amministrazione abbia il compito di investire i soldi in iniziative
e non quello di risparmiare in conti in banca; fra l'altro da
questo anno il denaro della Regione dovrà essere depositato su un
conto infruttifero, per cui non ci sarà nemmeno la possibilità di
racimolare qualche interesse. E' dunque necessario che tutti i
soldi dell'Ente pubblico siano investiti in opere, evitando
naturalmente gli sprechi. Ci troviamo di fronte ad un avanzo di
amministrazione che aumenta: noi speriamo che il prossimo anno si
riesca a risolvere questa situazione. Si dice che essa è una
conseguenza del cattivo funzionamento della macchina burocratica,
ma noi crediamo che sia qualcosa di più, perchè spendere i soldi
vuol dire avere dietro delle idee, dei programmi precisi, vuol dire
sapere cosa hanno reso gli investimenti fatti.
Dal momento che l'Assessore alle Finanze ha parlato di un
impegno ad aumentare l'informazione, io vorrei richiedere che a
fianco della relazione programmatica venga svolto un raffronto fra
i costi ed i benefici dei vari investimenti in alcuni settori,
certo non chiedo che questo sia fatto in tutti i settori del
bilancio, ma che almeno si cominci.
La seconda questione generale che volevo affrontare riguarda una
entrata particolare. Già altri colleghi ne hanno parlato, ma io
vorrei ribadirla con forza, in quanto ritengo che abbia un valore
diverso dalle altre e pertanto che non possa essere messa sullo
stesso piano. Fra le entrate c'è quella dell'I.V.A. da
importazione; sono d'accordo che essa è frutto di una legge
statale, che fino a quando non verrà rivista è bene che continui ad
esistere, se non altro perchè produce una grossa entrata. Però
ritengo che questa entrata debba essere evidenziata nell'ambito del
bilancio delle spese, in quanto non credo che per il futuro essa
potrà contribuire sempre in maniera così importante alla formazione
delle entrate del bilancio regionale. Da alcuni calcoli, escludendo
dal bilancio le contabilità speciali e l'avanzo di amministrazione,
si rileva che l'I.V.A. da importazione pesa oltre il 40%. Se per
qualche motivo questa entrata dovesse scomparire o diminuire
gradualmente - e questo sarebbe meno pesante - potrebbero crearsi
dei contraccolpi non indifferenti. Di conseguenza questa entrata
dovrebbe essere utilizzata subito per degli investimenti.
Quando si è parlato dell'artigianato, è stato detto che dallo
scorso anno finalmente si utilizzano dei finanziamenti dello Stato
che erano stati accantonati. Ritengo che ci siano parecchie leggi
dello Stato e della CEE che non vengono applicate, ed il compito
della Regione dovrebbe essere anche quello di indirizzare i privati
o le industrie a usufruire di quei benefici che sul territorio
nazionale vengono dati a tutte le Regioni mediante leggi
statali.
Venendo al settore dello sviluppo economico, vorrei porre alcune
questioni partendo dal presupposto che, essendo il bilancio
strutturato dalla Regione, non dovrebbero esserci dei vincoli
particolari. Ci sono dei capitoli che vengono iscritti nel settore
dello sviluppo economico, per esempio il 38025 che prevede un
miliardo per i benefici ai portatori di handicaps; a me pare che
questo capitolo non interessi lo sviluppo economico trattandosi di
un contributo che la Regione dà a chi si trova in una certa
situazione, quindi dovrebbe essere iscritto in un altro punto del
bilancio.
Sempre in questo settore, mi sembra di avere letto nella
relazione programmatica, che entrerebbe il fondo globale di 28
miliardi per i trafori alpini; anche questo mi pare dovrebbe
rientrare piuttosto nella viabilità, perchè altrimenti si
dovrebbero aggiungere anche i soldi per costruire l'autostrada
Aosta -Courmayeur.
Invece sarebbe opportuno inserire nel settore dello sviluppo
economico la questione della forestazione, perchè con il piano FIO
essa acquista una caratteristica diversa dalla semplice difesa del
bosco. Infatti una delle condizioni del piano è quella di avere
alla fine un tornaconto economico.
Questa modifica servirebbe anche a verificare in un secondo
tempo gli interessi economici che verranno raggiunti. Concordo con
quei Consiglieri che hanno detto che i raffronti devono essere
fatti con dati omogenei, perchè non si possono affrontare le
previsioni con gli assestamenti o addirittura con i conti
definitivi, essendo dati ben diversi. Questo vuol dire che se
raffrontiamo le spese di previsione per il settore economico del
1985 con quelle del 1984 vediamo che sono aumentate più del 60%,
cioè in modo consistente.
Tuttavia, nonostante da questo dato ci si aspetterebbe un
cambiamento del tipo di investimenti, se poi andiamo a vedere, in
generale non esiste un cambiamento proporzionale all'aumento delle
previsioni di spesa, salvo alcune questioni particolari che
potranno avere un loro significato positivo. Anche nell'ambito del
settore dello sviluppo economico fra le previsioni e l'assestamento
c'è la differenza di quasi un terzo. In altre parole, oggi
discutiamo su cifre che saranno stravolte nel corso dell'anno.
Anche nel settore dell'agricoltura troviamo nuovamente queste
differenze. In questo settore, se si sommano anche gli investimenti
nella cooperazione, capitolo che per gran parte è rivolto al
settore dell'agricoltura, ci sono oltre 50 miliardi, cioè il 7,6%
dell'intero bilancio. In queste cifre non tengo conto della
forestazione, ma prendo in considerazione solo quella parte
dell'agricoltura che è compresa nel settore dello sviluppo
economico. Vediamo dunque che rispetto alla previsione del 1984 c'è
un incremento; però se consideriamo l'assestamento dello stesso
anno notiamo che in agricoltura si sono già investiti 59
miliardi.
Per questi motivi diventa difficile dare un parere in quanto noi
stiamo decidendo di cose che nel corso dell'anno cambieranno anche
notevolmente.
Vorrei fare alcune considerazioni concernenti l'agricoltura e
più precisamente l'accorpamento della proprietà, che riteniamo sia
un punto importante. Nel bilancio cosa vediamo? Salvo l'entrata dei
10 milioni dello Stato e le uscite di quasi 9 milioni, non vediamo
nient'altro. Forse su questo problema sarebbe opportuno prendere
delle iniziative in modo da stimolare tale obiettivo che
condividiamo, ma che non vediamo figurare in bilancio.
Un'altra questione riguarda la zootecnia, con il problema del
risanamento del bestiame; sarebbe opportuno avere dati più precisi
(e penso che ormai dovrebbero esserci) ma da quello che so non mi
pare che ci sia una grossa riduzione delle spese, in quanto la
percentuale di capi colpiti da malattia si è più o meno assestata,
ma essendoci stati degli aumenti nell'importo dei contributi
senz'altro la spesa sarà superiore. Anche qui dobbiamo porci il
problema della verifica fra costi e benefici e forse sarebbe
opportuno che la Regione facesse un piano organico per stabilire le
cause di questo risanamento e investisse in modo programmato, per
cercare di portare a livelli accettabili questo problema. Infatti è
ormai da un po' di anni che si spendono miliardi senza che si siano
ottenuti dei risultati positivi dal punto di vista del risanamento.
Tenuto conto che poi nell'ambito della zootecnia si spenderanno più
di 10 miliardi, anche qui sarebbe opportuno fare una verifica per
vedere gli effetti di questo investimento non indifferente.
Quanto alla cooperazione, se togliamo via la parte
dell'agricoltura, resta ben poco, anche se dobbiamo riconoscere che
in questi anni si è fatto, a differenza del passato, un grosso
passo avanti. Si vede che le necessità hanno posto la questione
della cooperazione con una certa urgenza, anche se qui bisogna
saper distinguere quello che viene fatto solo per ossequio alla
forma. Riteniamo che bisogna continuare sulla strada della
cooperazione perchè specialmente in agricoltura è l'unico strumento
che possa dare delle risposte positive a certe necessità.
Venendo all'industria; dai calcoli che ho fatto fra competenze e
fondo globale si parla di oltre 50 miliardi, pari al 7% del
bilancio. Anche qui ci sono grosse differenze rispetto al bilancio
precedente. Infatti ci troviamo di fronte ad un anno in cui saranno
stanziati 20 Miliardi 380 milioni per le strutturazioni in
competenza e 20 miliardi nei fondi globali, per un totale di oltre
40 miliardi, una cifra non trascurabile. In più in Consiglio
abbiamo approvato i 25 miliardi del fondo di gestione speciale
della FINAOSTA. Sarebbe stato opportuno sapere qualcosa di più sul
denaro che potrà rientrare grazie all'attività degli anni passati,
ad esempio nel fondo di rotazione cosa rientra dai prestiti, in
modo di avere assieme ai soldi investiti nell'ambito del bilancio a
globalità delle possibilità di intervento. Con questa massa di
soldi si possono ottenere i risultati come pure si può non
ottenerne nessuno, pertanto è bene che venga predisposto un piano
organico in modo da verificare a posteriori i benefici e apportare
le modifiche necessarie.
Un'ultima cosa per quanto riguarda l'industria è la questione
del metano. a Regione ha investito fra capitale ed interessi oltre
30 miliardi per la condotta principale. Si era discusso su come
poteva intervenire la Regione per quanto riguarda la rete
secondaria, ma in bilancio non è prevista una lira. A nostro avviso
la Regione dovrebbe intervenire anche dal punto di vista
finanziario per poter permettere il maggiore utilizzo del
metano.
A proposito della SNAM, lo scorso anno si è pagato per un
miliardo 800 milioni di interessi, nel 1985 ci saranno 2 miliardi
500 milioni di interessi, per un totale di 4 miliardi. Ho letto la
convenzione fra la Regione e la SNAM e posso capire che nel momento
in cui è stata stipulata la convenzione la Regione si trovava a
corto di capitali. Però il non aver previsto una clausola che desse
la possibilità alla Regione di versare direttamente, anticipando i
capitali senza aspettare scadenze, è stato un errore. E' stata una
leggerezza che ha portato ad un assurdo, perchè ora ci troviamo,
con un avanzo di amministrazione, a dover pagare parecchi soldi di
interessi.
Anche per quanto riguarda l'artigianato c'è una contraddizione
tra il programma della maggioranza e l'impegno finanziario. Anche
se è vero che si è fatto affluire una serie di richieste al fondo
dell'Artigiancassa, è anche vero che quest'anno ci sono meno soldi
disponibili rispetto all'anno scorso. Di fatto si mantiene la
situazione dell'anno precedente, e questo vuol dire che non si è
trovato nessun criterio più generale per poter aiutare la piccola
impresa a svilupparsi e a razionalizzarsi.
Anche nel commercio, se andiamo a vedere fra i due preventivi,
troviamo poche novità, mentre questo settore, come altri
Consiglieri prima di me hanno detto, avrebbe bisogno di un
intervento più massiccio, guidato da obiettivi ben precisi. Bisogna
dar atto che purtroppo la Regione, rispetto alla legge 426, non ha
fatto nulla ed oggi è difficile approvare un provvedimento
legislativo che si adegui alla legge suddetta; è un dato negativo
che in Valle d'Aosta non esista una legge che razionalizzi il
commercio. Da questo punto di vista nel bilancio, in termini
percentuali, c'è una stasi, una conferma di quell'indirizzo di cui
parlavo. Prendo spunto per dire che sarebbe opportuno dare
attuazione a quell'idea - di cui parlava anche il Presidente della
Giunta Rollandin in passato - di diversificare i prodotti della
Valle d'Aosta da quelli più tipici delle altre Regioni. In tal modo
si potrebbe realizzare una propaganda di controllo e di
commercializzazione dentro e fuori Valle, dando sbocco al prodotto
valdostano puntando su certe garanzie di qualità.
Nel turismo c'è un grosso impegno per gli impianti di risalita,
ma il rischio è quello di impegnare un sacco di soldi senza
ottenere i risultati cercati perchè manca un criterio di
razionalità nelle varie idee che si vogliono realizzare.
Nei trasporti pubblici oggi decidiamo delle cifre che sappiamo
già che saranno stravolte, in quanto mancano gli interventi dello
Stato per quanto riguarda gli investimenti. Secondo noi il bilancio
dovrebbe rispettare quello che si è ottenuto e le variazioni
dovrebbero farsi dopo.
Sulla questione dell'energia ci sono delle cifre che
rispecchiano quelle passate, salvo i due miliardi che non si
capisce bene che cosa siano: c'è questa esperienza pilota che però
non si sa bene in che cosa consista. Dobbiamo tenere conto che in
entrata per quanto riguarda l'energia ci sono delle cifre
importanti; con le varie entrate delle subconcessioni arriviamo a
più di 5 miliardi in previsione, noi invece impegniamo nelle spese
2 miliardi 470 milioni, di cui 2 in questa esperienza pilota.
In una Regione ricca come la nostra, le entrate dell'energia
dovrebbero essere investite per incentivare l'autoproduzione, anche
sulla base di quella ricerca fatta dallo Studio Masoli.
Concludendo, ho voluto porre una serie di questioni per
dimostrare, da una parte che le decisioni che il Consiglio adotterà
oggi saranno praticamente stravolte durante l'anno, dall'altra la
mancanza di scelte programmatiche rapportate al programma della
Giunta regionale. A nostro avviso questi sono dei limiti a causa
dei quali la Valle d'Aosta si ritroverà con un sacco di soldi non
utilizzati e aumenterà l'avanzo di amministrazione, ma non
raggiungerà dei risultati concreti. Riteniamo infine che sia
importante anche la verifica fra costi e benefici, in modo da poter
intervenire rapidamente su eventuali interventi che non abbiano
dato quei risultati che nelle premesse si ritenevano
importanti.
PRESIDENTE
: I lavori sono sospesi e riprenderanno domani
mattina alle ore 9,30.
La seduta è tolta.
La seduta termina alle ore 19,56.
