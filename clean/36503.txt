Classificazione
BILANCIO E CONTABILITA' REGIONALE



Oggetto del Consiglio n. 575 del 26 giugno 2014 - Resoconto
OGGETTO N. 575/XIV - Comunicazione di provvedimenti
amministrativi di variazione al bilancio.
Presidente -
Vi sono delle osservazioni? Il collega
Gerandin.
Gerandin (UVP) -
Grazie Presidente.
Solo due chiarimenti in merito al punto dell'ordine del giorno
numero 33. Nelle deliberazioni di Giunta, la 496 del 18 di aprile e
la 643 del 23 di aprile, vengono tolti 120 mila euro da un capitolo
legato al "trattamento economico fondamentale ed indennità
accessorie al personale volontario del corpo valdostano dei vigili
del fuoco, chiamato a prestare servizio temporaneo". Volevo capire
se c'erano delle novità in merito, perché gli altri anni si usavano
queste risorse per chiamare i vigili volontari in servizio
temporaneo durante il periodo estivo. Non mi risulta che al momento
ci sia del personale disponibile in più, per cui presumo che si
porranno delle difficoltà in merito al garantire le dovute ferie e
quant'altro. Se gli altri anni si provvedeva in questo senso,
vorrei capire come mai quest'anno vengono tolte queste risorse.
L'altro è legato alla deliberazione 752 del 6 di giugno, dove ci
sono 66 mila euro che vengono destinati per consentire la
liquidazione dell'assegno di frequenza per l'intero periodo di
svolgimento del corso a quattro allievi dei vigili del fuoco, già
dipendenti di altri enti pubblici e privati. Tenuto conto che gli
allievi in questo momento a Roma per il corso sono diciannove,
vorrei capire come mai quattro? Come mai non si parla degli altri
quindici?
Presidente -
Collega
Gerandin ha di nuovo la
parola per precisare meglio all'Assessore.
Gerandin (UVP) -
Grazie.
Ho citato la deliberazione la 643 del 23 di aprile e la 496 del
18 di aprile, per un totale di 120 mila euro che vengono detratti
dalle risorse che normalmente si utilizzavano per garantire il
servizio durante il periodo estivo, in quanto è risaputo che
normalmente c'è carenza di personale.
Gli altri 66 mila, della deliberazione 752 del 6 di giugno, sono
riferiti al fatto che viene previsto un assegno di frequenza per
quattro allievi: volevo capire come mai quattro e non
diciannove.
Président -
Pour le Gouvernement la parole à l'Assesseur
Perron.
Perron (UV) -
Grazie Presidente.
Cercherò di ricostruire, per quanto attiene la competenza che
posso avere. Sulla deliberazione 496, questa prevede una variazione
di 10 mila euro per l'anno 2014, mediante un aumento di pari
importo sul capitolo riguardante le spese per gli accertamenti
sanitari. I fondi vengono assegnati alla struttura dirigenziale per
permettere il pagamento degli accertamenti sanitari preliminari,
come lei ha detto, al corso di formazione professionale
obbligatorio, necessario ai fini dell'assunzione di ulteriori nove
candidati idonei al concorso per vigili del fuoco. L'altra
variazione che lei citava riguarda una riduzione del capitolo
riguardante il trattamento economico di tutto il personale
regionale, per un importo di 110 mila euro per l'anno 2014 e i
fondi vengono quindi di conseguenza assegnati alla struttura
dirigenziale del Corpo valdostano dei vigili del fuoco, in modo
particolare quella del comandante, per il finanziamento di questo
corso di formazione obbligatoria per i diciannove vigili del fuoco
risultati idonei al relativo concorso. Concorso che è iniziato nel
mese di giugno e per il quale nell'anno 2014 si prevede una spesa
complessiva di 180 mila euro. Io del perché, nel merito, non sono
in grado di rispondere di più: prendo l'impegno di verificare, per
quello che mi riguarda, collega Gerandin, con le strutture
competenti. Se va bene, immediatamente domani le darò una risposta;
non oggi, perché i miei uffici sono chiusi.
Per quello che riguarda ancora la 752, la deliberazione di
Giunta prevede una riduzione, sempre del capitolo riguardante il
trattamento economico di tutto il personale regionale, di 66 mila
euro per l'anno 2014 con una assegnazione di fondi alla struttura
dirigenziale, per permettere la liquidazione di questo assegno di
frequenza per tutto il periodo di svolgimento del corso a questi
quattro allievi, che sono appunto vigili del fuoco e che, come lei
citava, sono già dipendenti di enti pubblici e privati. Allo stesso
tempo, da un punto di vista del bilancio, si provvede
contestualmente ad una variazione del bilancio di cassa per il 2014
dello stesso importo, per permettere la liquidazione di queste
spese. Questo è a mia conoscenza e al momento sono in grado di
dire.
Presidente -
La parola al collega Gerandin.
Gerandin (UVP) -
Grazie Presidente.
Beh, io non entro nel merito della variazione di cassa, che
peraltro mi è molto chiara. Io ho posto due domande. Come mai
togliete 120 mila euro da quelle risorse, che annualmente servono
per garantire al personale di ruolo di poter usufruire delle ferie
estive, perché viene integrato con del personale volontario a tempo
determinato, che garantisce il poter andare in ferie, tenuto conto
che c'è carenza di personale e tenuto conto che i diciannove, che
risultano in questo momento allievi, non sono a tutt'oggi in
servizio? Non mi risulta che le condizioni siano mutate rispetto
all'anno scorso, per cui voglio capire come mai togliete 120 mila
euro che poi - ho letto benissimo - vanno a finanziare il corso di
questi allievi, ma questi non sono utilizzabili, non servono per
coprire questo periodo, questa carenza di personale.
Nel secondo, chiedevo come mai a quattro e non a diciannove:
questo era il mio quesito. Per cui io aspetto una risposta. Per la
carità, io capisco che probabilmente non è nelle condizioni di
rispondere.
Presidente -
Grazie collega Gerandin. Ha chiesto la
parola il Presidente della Regione.
Rollandin (UV) -
Nel merito, quindi, al di là delle
modifiche finanziarie, la proposta fatta dal Comandante andava
nella direzione di tener conto che i quattro sono in una posizione
diversificata rispetto agli altri (sono già dipendenti da enti
pubblici, come è stato dichiarato, mentre gli altri no) e quindi
hanno un trattamento diverso: è per quello che sono stati messi a
parte, come contributo, tutto lì.
Il discorso, poi, del periodo estivo: a livello organizzativo
servivano in quel momento e hanno preso i fondi lì, ma chiaramente
verranno rimessi, tanto per intenderci. Nel momento in cui è stata
fatta, la variazione interna era la soluzione più facile e non
obbligava a prendere su altri capitoli, se per caso...
(Voci fuori microfono)
...
no, lo dico per correttezza... no, ma quello è
garantito! Il discorso del periodo estivo è stato considerato e se
ci sarà bisogno nell'organizzazione chiaramente verrà rimpinguato
quel capitolo da cui sono stati presi questi soldi.
Presidente -
Passiamo quindi al punto 33.03.
