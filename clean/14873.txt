Classificazione
COMMERCIO
Disciplina, attività, professioni


Resoconto integrale del dibattito dell'aula
Oggetto del Consiglio n. 1338 del 24 maggio 1995 - Resoconto
SEDUTA ANTIMERIDIANA DEL 24 MAGGIO 1995
OGGETTO N. 1338/X Concessione di un'autorizzazione
all'installazione di un impianto per la produzione di pane fresco
in Issogne. (Interrogazione)
Interrogazione Vista la deliberazione n. 3324 della Giunta
regionale con oggetto: "Autorizzazione all'installazione di un
impianto per la produzione di pane fresco alla Ditta Forno Vallée
s.r.l. di Issogne";
i sottoscritti consiglieri regionali
Interrogano
la Giunta regionale per sapere:
1) quali sono le motivazioni giuridiche, economiche e
commerciali che presiedono all'assenso della Giunta;
2) quali sono le motivazioni, politiche, giuridiche, economiche
e commerciali per cui la Giunta ha stravolto la propria delibera n.
9799/94 che rifiutava la predetta autorizzazione;
3) quali sono le condizioni di mercato che assicurano un
equilibrio tra domanda e offerta di pane tenendo conto della
potenzialità dei panifici esistenti.
F.to: Bich - Lanièce - Tibaldi - Marguerettaz - Chiarello
Presidente La parola all'Assessore dell'industria, commercio e
artigianato, Mafrica.
Mafrica (GV-PDS-SV) La Giunta regionale con la delibera 7999
aveva ritenuto di non autorizzare la richiesta della ditta Forno
Vallée per l'installazione di un'attività industriale di produzione
di pane. Questo pane aveva una potenzialità giornaliera di 159 q.
dei quali 139 destinati ai mercati esterni alla Valle e 20 q.
destinati al mercato interno. La Giunta diede il diniego sostenendo
che non era possibile controllare l'effettiva vendita di soli 20 q.
e che quindi sarebbe stato possibile arrivare fino a 159 q.
perturbando il mercato locale.
La ditta fece ricorso al Tar e la sentenza del Tar ha annullato
la delibera sostenendo che era possibile il controllo dei
quantitativi di pane e che l'aumento del quantitativo giornaliero,
passando da 164 a 166 g., non avrebbe modificato la situazione.
Rispetto a questa sentenza che, nella parte espositiva, ordinava
l'esecuzione da parte dell'autorità amministrativa ci si è posti il
problema di come comportarsi. L'assessorato ha richiesto pareri
legali e sono risultati in questo senso: "Codesto assessorato in
data 1° marzo ha chiesto di esprimere un parere circa
l'approvazione da parte della Giunta regionale di altra delibera di
diniego motivata da altre argomentazioni."
A riguardo può rilevarsi sul piano generale che l'esistenza di
un giudicato di annullamento di un atto amministrativo di diniego
non preclude di massima che l'amministrazione ponga in essere un
atto del medesimo contenuto di quello annullato. L'azione
amministrativa in tali casi presenta un più ampio spazio di
esplicazione in presenza di vizi meramente formali potendo ad
arrivare ad integrare, sebbene emendata, alla riproduzione
dell'atto emendato, mentre in presenza di vizi sostanziali incontra
i limiti oggettivi del giudicato da individuare in base alla
sentenza. L'amministrazione mentre è obbligata dall'astenersi dal
decisum, può procedere alla reiterazione dell'atto di diniego
annullato per vizi sostanziali solo sulla base evidenti, ulteriori,
fondati motivi di diniego determinati da una nuova diversa realtà
fattuale e normativa e idonei ex se a costituire una valida base
giustificativa per il rinnovo dell'atto.
Ciò premesso la declaratoria del Tar di fondatezza delle
motivazioni sulla quale era basata la deliberazione della Giunta n.
9799 del 26 dicembre 1993, in particolare la negata sostanziale
incidenza della nuova autorizzazione sulla produzione media
regionale, non sembrano lasciare spazio, tenuto presente anche il
parere a suo tempo espresso dalla commissione regionale di cui
all'articolo 2, n. 1002, alla possibilità di adozione di un altro
provvedimento di diniego non risultando allo stato obiettivamente
percorribile - in mancanza di ius superveniens nella materia
specifica di nuove condizioni oggettive di concreta rilevanza -
l'iter di una reiterazione di un atto di diniego sulla base di una
motivazione di carattere formale e strumentale.
Un altro atto di diniego non giustificato da nuovi e fondati
motivi non potrebbe inoltre evitare
la proposizione da parte della ditta interessata di un giudizio
di ottemperanza diretto all'esecuzione del giudicato, con la
successiva nomina in caso di perdurante inadempimento
dell'amministrazione di un commissario ad acta, legittimato dal
Tar, a porre in essere un'attività amministrativa in sostituzione
dell'amministrazione medesima. Infine è da rilevarsi che una non
giustificata reiterazione del diniego e la inesecuzione del
giudicato potrebbero consentire la configurabilità di
responsabilità penali.
A fronte della decisione del Tar e a fronte del parere
dell'avvocato Pastorelli che aveva difeso la Regione nel
procedimento, verificato che nel frattempo non sono intervenute
modificazioni significative nell'esistenza di panifici e nella
situazione di percentuali di pane consumato tant'è che la
commissione ha autorizzato alcune piccole modifiche a forni
esistenti ed è confermato che la situazione non può portare a
dinieghi, la Giunta ha proceduto all'approvazione di una delibera
che dà esecuzione alla sentenza del Tar e che autorizza la
rpoduzione di 20 q. in Valle controllati su un complessivo di 159
q.
Il rilascio della licenza potrà avvenire dopo che saranno
verificate le condizioni ingienico - sanitarie. C'è però da
osservare ed è sostanziale anche se non ancora esplicitata, che
insieme alla richiesta che venisse riconosciuto il proprio diritto
la ditta ha manifestato l'intenzione di non dare corso
all'iniziativa e che nessun passo è stato fatto per la
realizzazione di questo insediamento industriale.
Presidente La parola al Consigliere Bich.
Bich (APA) Il sottoscritto ed altri consiglieri, ed altri ancora
si sarebbero aggiunti poi per questioni logistiche non è stata
sottoscritta, hanno presentato questa interrogazione prima di tutto
perché c'è un rilievo politico ed è quello che ha fatto Mostacchi.
Non sto a tirare fuori la storia di Robin Hood al contrario che poi
è lo sceriffo di Nottingham, ora lei non mi sembra abbia delle
caratterizzazioni anglofone quindi la esento dalla definizione di
sceriffo di Nottingham anche perché avevamo denominato con questa
caratterizzazione altri consiglieri non più presenti quindi non ci
sembra il caso di ripetere.
Anche in questo caso si lede un equilibrio produttivo, di
panificazione, che è ormai raggiunto nella Regione e che è formato
da 64 panificatori che con le difficoltà che tutti conosciamo e che
sono già state espresse non solo in commissione ma anche
all'opinione pubblica, hanno grossi problemi nel condurre
l'azienda.
Non solo, ma devono fare i conti con una situazione regionale,
dettata dall'orografia, della dislocazione decentrata dei forni e
così via. Allora noi in un equilibrio così instabile, complesso,
dove la produzione è tipicizzata - vi esento di vedere la tipologia
del pane - noi andiamo a buttare sopra questa bilancia una
struttura industriale non propriamente valdostana ma in qualche
modo pilotata da industrie di fuori Valle, che verrebbe a
complicare le cose nel delicato mercato del pane.
Noi siamo contrari all'emissione di questo elemento di turbativa
ma esistono delle condizioni di diritto per le quali ci sarebbe da
scrivere un libro. Noi abbiamo due delibere, una la 9799 "Diniego
di autorizzazione": qui arriviamo a formula magiche di
trasformazione delle funzioni assessoriali perché il diniego è dato
in difformità al parere della commissione, allora l'Assessore
Mafrica relaziona e non concede alla Forno Vallée l'autorizzazione
di installare l'impianto anche se la commissione aveva detto di sì.
Peccato che a presiedere la commissione era stato lui e aveva dato
parere favorevole. Lei mi deve spiegare come mai nella commissione
di cui all'articolo 2, della 31 luglio 1956, n. 1002 sulla
disciplina dell'industria della panificazione, il 13 ottobre 1993
alle 15.30 esprime un parere favorevole di massima per la proposta
alla richiesta della Forno Vallée, mentre non più di un mese dopo,
in Giunta, chiede il diniego.
Qualcosa sarà successo, qualche valutazione sarà stata fatta e
sono in effetti trascritte ma sono valutazioni inconsistenti: una,
la verifica sul rispetto della condizione da destinare al mercato,
è problematica. Ma cosa, basta verificare le fatture, cosa rilevata
e censurata dallo stesso Tar. Punto due: la capacità produttiva
dell'impianto di cui si tratta è suscettibile di modificare il
rapporto domanda - offerta. Ma bravo, giusto, ma in base a quale
considerazione?
Questa analoga considerazione nella delibera di autorizzazione
salta, perché viene corrisposta autorizzazione su un'ininfluenza
della produzione della Forno Vallée nella modifica nell'equilibrio
domanda - offerta. Abbiamo visto la contraddittorietà quantomeno da
un mese all'altro. Quello che non posso condividere e contesto
anche il parere dato dall'avvocato richiesto dalla Regione, è per
quanto riguarda la motivazione della sentenza del Tar.
Qui si dice che non è vero che non sono intervenuti degli
elementi modificatori sostanziali nella valutazione che deve essere
fatta tra domanda e offerta del prodotto dei panificatori. Qui si
dice nella sentenza che: " occorre verificare se l'istruttoria
necessaria a stabilire il corretto rapporto fra panifici esistenti
e popolazione residente e fluttuante sia stata compiuta e
rispettata dalla Giunta regionale eccetera", domanda che si pone il
Tar, "...la risposta non può che essere negativa", cioè non è stata
fatta nessuna analisi relativa al rapporto tra panifici e
popolazione residente e fluttuante, prosegue "...l'amministrazione
infatti parte dall'errato presupposto dell'impossibilità o della
difficoltà di verifica circa l'effettiva commercializzazione dei
soli 20 q. autorizzabili, traendone come conseguenza
l'impossibilità di concedere un'autorizzazione che consentendo una
produzione di 159 q. aumenterebbe di circa il 10 percento la
produzione di pane in Valle d'Aosta in contrasto con la
disposizione della legge 1002". Allora perché la Giunta prima di
passare all'autorizzazione all'installazione con la delibera 3324
del 20 aprile non ha fatto una ricognizione della produzione e dei
rapporti distributivi con la popolazione residente e fluttuante.
Non ci sono, qui si fa esplicito riferimento ai verbali della
commissione, abbiamo chiesto, dice il funzionario, alcuni forni,
rivenditori, ma non c'è stata un'indagine precisa.
Allora su quale scorta viene votata l'autorizzazione
all'installazione del forno? Non ci viene detto, non c'è un
rapporto di causa effetto fra il diniego espresso con la delibera
9799 e l'autorizzazione espressa con delibera 3324. Il Tar
cancellava l'efficacia della delibera 9799 e cancellava il diniego,
ma non implicava l'autorizzazione automatica della licenza. Questo
andrebbe rivisto, nella sostanza interviene un momento di non
oggettività dell'amministrazione perché la sua indagine
dell'equilibrio fra domanda e offerta non viene suffragato da
nessun elemento preciso. Quindi inviterei l'Assessore, dal momento
che ha mostrato la possibilità di rivedere certe posizioni, a non
proseguire nella procedura e di verificare in modo incontestabile -
i metodi ci sono - qual è l'equilibrio fra domanda e offerta.
Teniamo anche conto che la potenzialità dei forni esistenti è molto
maggiore di quella data nella produzione, informatevi. Allora
perché dobbiamo turbare un equilibrio così complesso, ben sapendo
che non abbiamo elementi tecnici e statistici a sostegno di questa
deliberazione. Questo elemento va rivisto. Differentemente mi pare
recepibile in toto una contraddittorietà fra la commissione, la
Giunta nella sua delibera del 1993 e nella successiva delibera 3324
di aprile.
Presidente La parola al Consigliere Marguerettaz.
Marguerettaz (PpVA) Rileggendo l'interrogazione è sfuggito
all'Assessore il passaggio in cui si chiedevano le motivazioni
politiche delle scelte. La risposta dell'Assessore è stata tecnica,
avvocatale ma non politica. Era un passaggio indispensabile per
capire quale politica si intende perseguire in questo settore anche
perché ricordo, nella IV Commissione, quando discutemmo della legge
regionale per la produzione di pane, quella che permetteva
l'apertura domenicale. In quell'occasione venne già affrontato il
dibattito fra la concorrenza che potrebbe esserci fra la produzione
di pane di tipo artigianale ed una produzione industriale. Ricordo
la posizione allora espressa dall'Assessore a sostegno di quella
legge, leggo dal verbale per ricordare che sembrava chiara la
politica da perseguire.
"Il Consigliere Mostacchi pone l'accento sul fatto che non
bisogna incoraggiare le imprese industriali a scapito di quelle
artigianali locali, l'Assessore Mafrica ribadisce che sono queste
le finalità del provvedimento in questione", vale a dire che il
provvedimento aveva come finalità quella di limitare l'invasione
del mercato locale da parte delle industrie di pane, con questo
provvedimento si persegue la strada opposta, ecco perché c'era la
necessità di un chiarimento di tipo politico su quali indirizzi si
intende proseguire.
L'Assessore ha detto che non c'è ancora nulla d'altro rispetto
alla delibera di aprile; questo ci rincuora perché eravamo
preoccupati per l'aver letto il progetto della Forno S.r.l. dove la
società sembrava avere le idee molto chiare, perché nella
tempistica del progetto la Forno S.r.l. si parlava del settembre
1993 per l'ottenimento delle licenze necessarie ed del novembre
1993 per l'ottenimento delle agevolazioni regionali in ordine al
fabbricato. Io temevo che con questa sicurezza già si fosse parlato
di finanziamenti, spero che fra le righe l'Assessore ci abbia
voluto dire che questi finanziamenti non ci saranno.
