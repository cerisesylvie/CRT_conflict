Classificazione
DEMANIO E PATRIMONIO REGIONALE



Oggetto del Consiglio n. 634 del 27 maggio 2021 - Resoconto
OGGETTO N. 634/XVI - Interpellanza: "Intendimenti in merito
all'utilizzo dell'edificio sede dell'ex Centrale del Latte e
dell'area annessa".
Sammaritani (Presidente) -
Passiamo adesso al punto n. 44
all'ordine del giorno. Per l'illustrazione ha chiesto la parola il
consigliere segretario Distort, ne ha facoltà.
Distort (LEGA VDA) -
La presente interpellanza porta
all'attenzione del Consiglio una porzione del territorio della
città di Aosta su cui sorge l'edificio ex sede della Centrale del
latte, in Via Piccolo San Bernardo. Come è noto, a seguito del
trasferimento della Centrale Laitière in altra sede, l'edificio è
stato dismesso e in accordo con l'amministrazione comunale di Aosta
si è posto un vincolo urbanistico per un servizio di interesse
locale vincolato a istruzione, in vista di un'ipotesi di
trasformazione verso un'edilizia appunto scolastica o a essa
assimilabile. E così appare a tutt'oggi sulle indicazioni del PRG
vigente.
A partire poi dalla quattordicesima legislatura la Regione ha
ritenuto di dichiarare il proprio disinteresse all'utilizzo diretto
del bene per fini pubblici e la proprietà in questione è stata
collocata all'interno del piano di dismissioni e di valorizzazione
dei beni immobiliari regionali, da cui si individuava un destino
del bene in questione indirizzato all'alienazione attraverso un
percorso di bando d'asta immobiliare. Chiaramente, per potersi
avviare un bando d'asta è necessario che il bene in questione venga
stimato, ma le operazioni di estimo definiscono il valore di un
bene in funzione del suo stato attuale facendo i conti con i
vincoli urbanistici in essere, urbanistici e edilizi, quindi al
momento della stima. Ma il vincolo a destinazione scolastica
restringe infinitamente chiaramente il campo di operatività dei
possibili usi del bene in questione, quindi il valore dato da
qualunque perizia, tenendo conto del vincolo in atto a destinazione
scolastica, svaluta per evidenti meccanismi di estimo il cosiddetto
valore attuale del bene. Quindi l'asta non è bandibile per il bene
in questione, perché si metterebbe sul mercato un bene fortemente
svalutato. Si genera quindi una situazione di stallo dalla quale la
via d'uscita deve essere ricercata e perseguita.
Oltretutto, alla luce del tempo trascorso, può essersi generata
una diversa consapevolezza sulle attuali esigenze di spazio
costruito relativo a quell'edificio e a quell'area, sia da parte
della Regione, sia dall'amministrazione comunale, sia da parte di
eventuali soggetti privati, tali da permettere un riuso virtuoso
del bene in questione, quindi di migliorare l'appetibilità in fase
di alienazione, quindi con beneficio erariale alla fine per la
Regione e di fruizione per la collettività. Alla luce quindi di
tali indirizzi occorrerà sin dalla fase di concepimento coordinare
un'interlocuzione con l'amministrazione della città di Aosta, per
poi concordare le conseguenti modifiche del piano regolatore, in
modo da rendere compatibili gli usi previsti con lo strumento
urbanistico; bisogna ovviamente operare queste trasformazioni.
Questo vincolo esiste e come detto, preciso, condiziona e penalizza
fortemente la stima del valore attuale del bene.
Sta di fatto che, salvo un breve periodo di interessamento da
parte dell'allora assessore Aggravi - questo mio accenno
all'assessore, al collega facente parte del mio gruppo consiliare
non è un
Cicero pro domo sua
, ma è tutto agli atti, quindi è
a beneficio del vero - sia prima di Aggravi sia dopo Aggravi non si
è condotta nessuna iniziativa che permettesse una razionale
gestione di un bene immobiliare della Regione che è rimasto quindi
totalmente inutilizzato. Pertanto, ecco che diventa assolutamente
chiara l'importanza di questa iniziativa portata oggi
all'attenzione del Consiglio ed esplicito quindi i quesiti
dell'interpellanza.
Primo quesito: quale sia attualmente lo stato dell'arte
dell'area in questione, ai fini di un'ipotesi di alienazione.
Secondo quesito: rispetto alle posizioni assunte nel 2018 a seguito
della deliberazione della Giunta che ne autorizzava l'alienazione,
quali siano le intenzioni attuali e future in merito all'eventuale
utilizzo dell'area in questione da parte della Regione e/o quali
siano eventuali vincoli di destinazione che si vorrebbero precisare
nel caso di alienazione.
Presidente -
Per la risposta la parola all'assessore
Marzi, prego.
Marzi (AV-SA) -
L'immobile ex Centrale del latte è
inserito dal 25 febbraio 2016 nel piano delle alienazioni e
valorizzazioni immobiliari, nel cui elenco sono presenti i beni
immobili non più ritenuti strumentali all'esercizio delle funzioni
istituzionali della Regione autonoma Valle d'Aosta. È pertanto
interesse dell'Amministrazione regionale alienare o concedere, e
quindi valorizzare, i beni immobili inseriti nel suddetto elenco a
soggetti privati, al fine di favorirne la valorizzazione e la
fruibilità pubblica o privata.
Nell'intento di procedere all'alienazione dell'immobile
denominato ex Centrale del latte, in data 26 agosto 2016, come da
lei richiamato con una sorta di metafora ante e post, la struttura
competente ha richiesto al Comune di Aosta la soppressione del
vincolo esistente sul fabbricato, che prevede la destinazione a
istruzione. Con nota del 16 dicembre 2016 è stata rappresentata da
parte dell'Assessorato alla sanità, salute e politiche sociali,
l'esigenza di destinare il fabbricato in questione ad attività
legate a offerte di servizi residenziali e semiresidenziali a
favore di persone parzialmente o del tutto non autosufficienti. A
fronte di tale richiesta, con nota del 7 febbraio 2017, nel
confermare la precedente richiesta di soppressione del vincolo
istruzione, si è pertanto chiesto al Comune di Aosta di porre
sull'immobile il vincolo urbanistico "Destinazione ad attività
pubbliche di servizio o di pubblico interesse". A seguito di
incontro tra Regione e Comune in data 6 ottobre 2017 emergeva la
necessità di approfondire la volontà espressa dalla Regione di
vincolare il bene a servizi residenziali e semiresidenziali a
favore di persone parzialmente o non autosufficienti, al fine di
evitare eventuali sovrapposizioni di azioni in tale ambito tra
Regione e Comune. Nel frattempo, in data 23 aprile 2018, veniva
approvata la procedura di alienazione dell'immobile con relativa
area di pertinenza, a cui non si è poi dato seguito a causa della
mancata soppressione del vincolo sopracitato e del vincolo da lei
ricordato in più occasioni.
In data 25 giugno 2018, e qui arriviamo al collega Aggravi, è
stata nuovamente chiesta al Comune di Aosta la soppressione del
vincolo a uso scolastico, comunicando nel contempo di non rinnovare
l'interesse per l'inserimento del vincolo a destinazione ad
attività pubbliche di interesse o di pubblico interesse, essendo
nel frattempo decaduto l'interesse stesso. In data 10 maggio 2021
abbiamo rinnovato al Comune di Aosta la richiesta di soppressione
del bene del predetto vincolo, a cui abbiamo fatto seguire in data
21 maggio 2021 la richiesta di un incontro finalizzata a meglio
approfondire la tematica.
Veniamo al quesito numero 2. Con legge regionale di approvazione
del bilancio di previsione finanziario della Regione per il
triennio 2021-2023 il Consiglio regionale ha approvato il piano
delle alienazioni e valorizzazioni immobiliari al cui interno è
presente l'edificio ex Centrale del latte. Con tale atto il
Consiglio ha pertanto ribadito la volontà già assunta di non
mantenere in utilizzo proprio l'immobile, al fine di poter porre il
medesimo in vendita attraverso approvazione di un bando con avviso
pubblico di gara. Per poter procedere all'alienazione mediante gara
pubblica, come su esposto, si rende necessario da parte del Comune
di Aosta provvedere all'eliminazione del vincolo urbanistico ancora
presente sull'edificio, che attualmente ne limita fortemente
qualsiasi ipotesi di vendita e valorizzazione. Siamo quindi in
attesa di incontrare il Comune di Aosta per valutare l'opportunità
di definire una previsione maggiormente coerente e funzionale a una
valorizzazione dell'area, che potrebbe orientarsi in una
destinazione diversa e più ampia comprendente attività sportive,
ricreative e ricettive, nell'ambito della possibilità previste del
piano regolatore generale del Comune stesso.
Queste valutazioni risponderebbero a nuove prospettive per il
futuro del bene e della zona della città, perché a tutti gli
effetti, come lei sa per altre zone di riferimento, questo stabile
oltre a non avere un suo futuro e ad essere bloccato, come abbiamo
appena evidenziato da cinque anni, sicuramente sta anche bloccando
una parte di sviluppo di un'area interessante della città di Aosta,
e cioè la Porta Nord.
Presidente -
Per la replica la parola al consigliere
segretario Distort, ne ha facoltà.
Distort (LEGA VDA) -
Grazie Assessore per la risposta, la
quale comunque mi evidenzia il fatto che siamo in attesa, che è in
programma... Ma il Comune di Aosta è qua vicino, penso che sia
collegato alla rete telefonica, il pensiero di potersi mettere in
contatto e coordinare con celerità questa situazione ritengo che
debba avvenire con una certa priorità, anche perché l'assenza di
cancellazione o di modifica di questo vincolo urbanistico,
ribadisco, impedisce l'alienazione. È come dire di avere un bene
che, anziché essere messo in cassaforte e quindi mantenere il suo
valore, in realtà questo bene è congelato, è lasciato lì, ha
bisogno di manutenzione altrimenti c'è un ulteriore deperimento, ma
sappiamo benissimo che dal punto di vista del vincolo il
deperimento fisico edilizio di un bene non preclude così la sua
valutazione, che è stabilita invece dalle potenzialità e le
potenzialità sono date dalla destinazione urbanistica. Però questo
bene non è che è lì che non mangia e non beve, perché in realtà
questo bene presuppone tutta un'attività di manutenzione ordinaria,
di sistemazione dell'area esterna, attività di presidio. Tutto
questo presuppone dei costi, così come il non alienarlo e non
portare a compimento, non mettere nelle condizioni di arrivare ad
una messa all'asta, a bandirne l'asta, congela un valore che è
equiparabile alla disponibilità di somma economica per l'ente
pubblico. Quindi in questo modo questo disinteresse sta facendo del
male alle casse erariali.
È proprio per questo che l'obiettivo di questo interpellanza
vuole suscitare la massima attenzione. Io vorrei avere in questo
modo una sorta di trasmissione del
secret
che è apparso al
collega Ganis: lui pone una interpellanza e come d'incanto si attua
e diventa esecutiva. Vorrei che questo potesse avvenire, ovviamente
non attraverso il secret, ma attraverso un'azione determinata,
rapida, responsabile dell'attività di Governo di questa Giunta e in
particolare dell'assessore competente.
