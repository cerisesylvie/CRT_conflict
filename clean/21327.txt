Classificazione
AGRICOLTURA
ENTI LOCALI
Comuni



Oggetto del Consiglio n. 1192 del 9 marzo 2005 - Resoconto
OGGETTO N. 1192/XII - Eventuale adesione di comuni valdostani
all'iniziativa "Città dei sapori". (Interrogazione)
Interrogazione
Venuti a conoscenza dell'interessante iniziativa denominata
"Città dei sapori" che attualmente unisce oltre centoventi comuni
italiani noti per le bellezze artistiche e architettoniche per le
specialità enogastronomiche;
Considerato che tale organizzazione, una Onlus non a scopo di
lucro, ha come finalità quella di sviluppare il turismo e le
produzioni tradizionali e specifiche dei territori tramite
l'organizzazione, la promozione e la diffusione dei valori e della
cultura produttiva e gastronomica locale come bene culturale da
salvaguardare promuovendo così il turismo di qualità nei piccoli
centri;
Tenuto conto della specificità della Valle d'Aosta, che
possiede numerose bellezze artistiche e architettoniche e propone
numerose specialità enogastronomiche, di cui alcune dotate del
marchio dop;
i sottoscritti Consiglieri regionali
Interrogano
l'Assessore competente per sapere:
1) se è a conoscenza dell'esistenza dell'associazione "Città
dei sapori";
2) se a questa associazione vi fanno già parte dei comuni
valdostani e quali sono;
3) in caso di risposta negativa al punto precedente se
ritiene opportuno promuovere l'adesione di alcuni comuni valdostani
a tale associazione.
F.to: Lanièce - Stacchetti
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Siamo venuti anche noi a conoscenza di questa
nuova ed ennesima iniziativa che vede coinvolte ultimamente città,
regioni, province ed enti vari. Questa ultima iniziativa denominata
"Città dei sapori" è stata presentata il 3 febbraio scorso a Roma,
si tratta di un'associazione che è nata 2 anni fa, è partecipata
dal Ministero per i beni e le attività culturali, i soci fondatori
sono fondamentalmente delle città del centro sud dell'Italia, se
escludiamo San Daniele del Friuli, e il 3 febbraio appunto è stato
nominato il nuovo Presidente nazionale nella persona del Sig.
Alemanno e nella stessa giornata è stata ufficializzata l'adesione
delle Consulte regionali Toscana, Umbria, Campania, che si
aggiungono a quelle fondatrici di Calabria, Molise e Sicilia. Il
numero dei comuni partecipati raggiunge ad oggi 120 unità. Questa è
la situazione che a noi risulta, abbiamo contattato il Segretario
dell'associazione, Prof. Vertullo, che ci ha detto che non hanno
ancora aperto la campagna di associazione in Valle, stanno andando
per gradi probabilmente perché vogliono attentamente verificare chi
ha i requisiti previsti dallo statuto. Secondo lo statuto - cito -
"l'associazione svolge la propria attività nel rispetto e nei
limiti delle leggi statali e regionali ed è costituita fra comuni
d'Italia"
, per cui risulterebbe che possono partecipare solo i
comuni - anche se non sono certo che così sia - che presentano le
caratteristiche di cui al successivo articolo 4, dove si dice che
gli enti, i consorzi di imprese, le imprese individuali del turismo
e delle attività ad esso collegate, che agiscono in un'area
omogenea caratterizzata dalla presenza di fattori tipici,
tradizioni, nonché dalla medesima identità culturale, potranno
richiedere ai comuni l'iscrizione ad un apposito albo: attività del
gusto dei sapori, tenuto e disciplinato dall'associazione "Città
dei sapori"; per cui sembrerebbe esserci la volontà di istituire
anche l'albo delle attività del gusto dei sapori, nella quale
sembrerebbero poter rientrare altri enti ed istituti.
Cosa possiamo dire a tal proposito? Che siamo invasi da
richieste di adesioni alle più svariate iniziative, l'ultima della
serie è la "Città del vino", un'altra che ci pare molto
interessante nei rapporti internazionali è soprattutto
un'associazione che è stata costituita nell'ambito dei progetti
"Equal", è le "Site remarquable du goût", che intende mettere
assieme il rapporto prodotto tipico con la cultura soprattutto con
gli aspetti architettonici e storici, e siamo invitati spesso a
partecipare ad iniziative e singoli eventi. Noi rispondiamo che
abbiamo una programmazione annuale e che allo stato abbiamo fatto
delle scelte precise, perché è impensabile poter aderire a tutte le
iniziative. Quali sono le scelte? Sono quelle che già conoscete, ma
che vorrei riepilogare. Abbiamo aderito all'Università di scienze
gastronomiche di Pollenzo-Colorno, dell'Associazione "Amici
dell'Università di scienze gastronomiche" con sede a Brà; è un
progetto che mira alla formazione di qualificati esperti di
gastronomia a livello sia nazionale che internazionale, nonché al
mantenimento della biodiversità e della valorizzazione degli
alimenti di qualità dei diversi territori.
La Regione aderendo ha acquisito un ruolo di fattiva
partecipazione alla gestione del progetto con un riscontro diretto
su tutte le attività ed iniziative organizzate, fra cui anche
"stages" e corsi per docenti da attuarsi nella nostra regione. A
questo proposito, proprio ieri ho avuto l'incontro con i
responsabili, partirà nel mese di settembre il primo corso degli
studenti in quel di Bard con una convenzione che stiamo
predisponendo. È una cosa molto importante, perché i corsi di
formazione vengono definiti territoriali e vedono coinvolte, oltre
alla nostra Regione, alcune regioni italiane, ma anche Paesi di
tutto il mondo, dal Giappone all'America, per cui siamo entrati in
un giro internazionale importantissimo, se è vero come è vero che
il Presidente dell'Università di scienze gastronomiche, il mitico
Carlin Petrini, è stato ricevuto la settimana scorsa dal Primo
Ministro del Giappone e ha ricevuto, in occasione della
manifestazione di "Terra madre", il Principe di Inghilterra.
Siamo ad alti livelli non tanto per le frequentazioni di alto
livello, ma perché dietro questo vi è una "lobby" in senso positivo
che ha una rete commerciale, che si sta espandendo in tutto il
mondo. Ho citato "Terra madre", per dire che sempre a Bard
nell'ambito della manifestazione abbiamo organizzato un evento con
forte richiamo mediatico non tanto in regione quanto fuori Valle:
hanno partecipato circa 200 agricoltori provenienti da tutto il
mondo, io ho partecipato, vi assicuro che il dibattito, che verteva
su prodotti derivati dal latte crudo, tipicamente la fontina, è
stato interessantissimo. Abbiamo un rapporto di collaborazione che
si dovrà concretizzare con il noto giornalista enogastronomo Paolo
Massobrio del Club "Papillon", che organizza assieme
all'Associazione di rappresentanza manifestazioni con il Comune di
Asti per il gemellaggio di fontina e tartufo e una serie di serate
promozionali in Italia, Piemonte e Valle d'Aosta. Voglio citare
anche i progetti "Interreg" che vertono su questo tema,
fondamentalmente sono 3: la "Neprovalter", rete di produzione
agricola caratteristica per la valorizzazione delle conoscenze del
territorio alpino; un progetto "3B"; "Spazio alpino", realizzato in
collaborazione con Regioni dell'arco alpino, che sono il Friuli, il
Veneto, la Liguria, la Provincia di Bolzano, la Stiria, la
Carinzia, la Slovenia. All'interno di questo progetto fra le
iniziative previste il progetto prevede anche la creazione di
filiere di agricoltura biologica sia nel settore lattiero-caseario,
sia nella produzione di carne, così come la valorizzazione dei
prodotti locali attraverso lo scambio di "savoir-faire" e
partecipazioni a fiere. A questo proposito, vi preavviso che verrà
presentato fra una decina di giorni a Rhêmes-Saint-Georges il
progetto che rientra nell'ambito del "3B" per l'agricoltura
biologica; poi partecipiamo alla "Route des fromages, un parcours
touristique à travers les fromages de montagne", progetto "3°", in
collaborazione in questo caso con l'Alta Savoia e i Cantoni di Vaud
e Valais, che mira a creare un percorso turistico di scoperta
enogastronomica in tali regioni e la cosa si sta per concretizzare.
Inoltre partecipiamo a una serie di manifestazioni nazionali,
ultimamente abbiamo partecipato, in collaborazione con
l'Assessorato del turismo, all'"Expo dei sapori" di Milano e al
"BIT" di Milano a febbraio. Ricordo "Vinitaly" che è nel prossimo
mese di aprile, "Cheese" che è biennale, l'esposizione dei vini DOC
della Valle d'Aosta, biennale, che si terrà quest'anno dal 26 al 28
agosto, il "Marché au Fort" a Bard il prossimo 16 ottobre, il
concorso "Fontina d'Alpage". Si sta aprendo un rapporto di
collaborazione che riteniamo produrrà dei grossi sviluppi in Russia
e proprio a fine marzo e a settembre affiancheremo l'Assessorato
del turismo nell'ambito dei prodotti enogastronomici. Ricordo
infine le iniziative promozionali che svolgiamo nell'"Espace Vallée
d'Aoste" a Parigi, oltre che tutto ciò che viene considerato
manifestazione di promozione in diretta, cioè quella che viene
svolta direttamente da associazioni, consorzi, eccetera, a cui
diamo contributi per ben 650 mila euro all'anno. Queste sono le
attività svolte in tale settore. Per concludere, seguiremo
l'evoluzione di questa nuova iniziativa, l'impatto che ha, perché
il rischio è di sovrapporre iniziative e non poter far fronte agli
impegni sia dal punto di vista delle risorse umane, sia dal punto
di vista delle risorse finanziarie.
Teniamo conto che la realtà della Valle d'Aosta è una realtà
piccola, se partecipiamo a troppe manifestazioni, rischiamo di non
avere la disponibilità dei produttori locali a partecipare alle
manifestazioni, allora viene meno il ruolo istituzionale della
promozione. Non possiamo pretendere dai piccoli produttori della
Valle d'Aosta di partecipare per 2 volte al mese a fiere e mercati
in Italia e all'estero, perché è impensabile! Dobbiamo quindi
centellinare le iniziative promozionali, mirarle bene e soprattutto
verificare che impatto hanno rispetto all'investimento. È questo un
punto su cui insisto molto, perché dobbiamo avere ovunque andiamo
almeno la possibilità di iniziare una rete commerciale di vendita;
spesso ci viene detto: "la fontina è buona, il miele è buono, però
dove li troviamo finita la fiera?". Il problema quindi è quello di
mettere in piedi una rete commerciale di vendita del prodotto che
non è più compito dell'Assessorato, ma dei produttori ed è per
questo che dico che dobbiamo muoverci con molta cautela. Per quanto
riguarda questa iniziativa, seguiremo l'evolversi e poi
verificheremo se è il caso di aderire o meno.
Président - La parole au Vice-président Lanièce.
Lanièce (SA) - In effetti questa interrogazione aveva lo scopo
di presentare questa nuova iniziativa, anche se risale al 2002, per
poter verificare se possono esserci delle adesioni a tale
associazione. Questa è un'associazione che si rivolge in
particolare ai comuni, per cui il compito della Regione sarà quello
di far conoscere ai comuni valdostani che vi è questa nuova
associazione che coniuga l'aspetto storico e architettonico con
l'aspetto del DOP, di prodotti che, avendo un marchio riconosciuto,
garantiscono per quanto riguarda la loro qualità. Questo è un
abbinamento pertinente alla nostra realtà, visto che spesso
facciamo pesare le nostre tradizioni, d'altra parte la nostra
Regione ha diversi DOP, ha dei prodotti tipici riconosciuti di buon
livello, stiamo facendo diverse iniziative legislative, come quella
che risale allo scorso anno sui "Saveurs du Val d'Aoste", che
riguardava i negozi che vendono prodotti valdostani, al fine di
valorizzare tutta la produzione valdostana. In tale ottica si
inquadra bene questa associazione, per cui, pur riconoscendo la
concretezza di quanto ha detto l'Assessore, penso che la Regione in
questo caso ha solo il compito di far conoscere ai comuni il fatto
che vi è questa associazione che può loro permettere di essere
valorizzati collegando il prodotto alla terra di origine. Questa è
una forma di abbinamento fra agricoltura e turismo che tende a
promuovere la realtà valdostana. Penso che in tale ottica occorra
verificare se alcuni comuni possono aderire a questa associazione,
tenendo conto che gli investimenti saranno a carico dei comuni, ma
il fatto stesso di suggerire ciò è una valutazione che
l'Assessorato dovrà fare, ma mi auguro che sia una scelta da
effettuare per il fatto che si tratta di dare una possibilità in
più ai comuni di valorizzare il proprio territorio e a noi di far
conoscere i nostri prodotti e indirettamente di far pubblicità alla
nostra Regione. Questo era lo scopo dell'iniziativa e mi auguro che
l'Assessore sia disponibile a seguire l'evolversi di tale
situazione e a suggerire ai comuni valdostani di potervi
aderire.
