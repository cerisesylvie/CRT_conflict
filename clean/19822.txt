Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 3003 del 5 febbraio 2003 - Resoconto
OGGETTO N. 3003/XI Tempistica della liquidazione agli allevatori
delle indennità previste nel programma di lotta alla mastite
bovina. (Interpellanza)
Interpellanza Richiamata la legge n. 3 del 2002 "Incentivi
regionali per l'attuazione degli interventi sanitari a favore del
bestiame di interesse zootecnico";
Richiamata la delibera n. 2065 del 10 giugno 2002 concernente
l'approvazione del programma contenente le linee guida di lotta
alla mastite;
Tenuto conto della situazione di crisi in cui versa
l'agricoltura valdostana;
Sottolineato l'impegno più volte ribadito dall'Assessore in
merito alla velocizzazione dei pagamenti dovuti al settore agricolo
a qualsiasi titolo;
Considerato che gli abbattimenti, oltre 2500 capi bovini, sono
stati effettuati a partire dal mese di settembre;
i sottoscritti Consiglieri regionali
Interpellano
l'Assessore competente per sapere:
1) quali sono i motivi del ritardo del pagamento dei contributi
previsti dalla delibera di Giunta n. 2065 del 10 giugno 2002;
2) quali sono gli intendimenti in merito alla completa
attuazione del piano mastite.
F.to: Viérin M. - Lanièce
Président
La parole au Vice-président Viérin Marco.
Viérin M. (SA)
Questo argomento che in parte è stato
trattato questa mattina dall'Assessore Perrin e riguarda il mondo
agricolo. Tenuto conto della situazione in cui versa l'agricoltura
valdostana e sottolineato anche l'impegno più volte ribadito
dall'Assessore in merito alla velocizzazione dei pagamenti,
considerato che gli abbattimenti della mastite sono circa 2600 e
sono stati effettuati a partire dal mese di settembre, chiediamo
quali sono i motivi del ritardo nei pagamenti e quali sono gli
intendimenti in merito alla completa attuazione del piano di
mastite. A questa seconda domanda l'Assessore ha già risposto in
parte stamattina, ma noi vorremmo capire anche la filosofia per il
2003.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Vorrei fare alcune brevi considerazioni, anche
per rispondere a ciò che è stato detto nelle premesse
dell'interpellanza.
La legge n. 3, che reca: "Incentivi regionali per l'attuazione
degli interventi sanitari a favore del bestiame di interesse
zootecnico", e la legge n. 21 recante: "Disposizioni in materia di
allevamento zootecnico e relativi prodotti", insieme ad altre leggi
del settore, hanno completato, con il piano di sviluppo rurale, il
quadro normativo a favore dell'agricoltura in generale e del
settore zootecnico in particolare. Possiamo quindi dire che oggi
disponiamo di strumenti compatibili con gli orientamenti
comunitari, completi, con risorse di bilancio che nel bilancio di
previsione 2003 trovano piena applicazione. Mi pare se non altro un
po' esagerato il continuo richiamo alla situazione di crisi in cui
verserebbe l'agricoltura valdostana, quasi uno "slogan", ma uno
slogan di cattivo auspicio, che non giova a risollevare le sorti
dell'agricoltura valdostana.
Credo che la pubblica amministrazione - questo lo posso dire
anche su sollecitazione di tutte le forze politiche - ha messo in
atto tutti gli strumenti per dare delle risposte al settore
dell'agricoltura, ci sono le risorse finanziarie, e si è costruito
il nuovo sistema di aiuti, di indennizzi, con una nuova filosofia
verso il mondo dell'agricoltura. La velocizzazione dei pagamenti è
certamente un obiettivo che credo sia stato almeno parzialmente
raggiunto, in funzione proprio della riorganizzazione fatta
dall'Assessorato che è in grado di dare risposte puntuali a tutti
indistintamente, grazie anche alle disponibilità di bilancio certe.
Cito ad esempio i rimborsi per le rassegne: tutte le rassegne
autunnali, come era stato allora preventivato, sono state liquidate
entro la fine dell'anno e credo sia stato raggiunto un obiettivo
importante, che ha dato ossigeno alle aziende agricole.
Per rispondere poi puntualmente alle domande degli
interpellanti, riassumo brevemente la situazione. Le domande
presentate entro il 30 ottobre 2002 sono state tutte liquidate; per
le domande presentate entro il 15 dicembre - data ultima di
presentazione delle domande per la campagna 2002 - che
corrispondono a 1570 capi è stato già definito l'elenco di
liquidazione e il relativo provvedimento dirigenziale è pronto. Si
può ipotizzare un pagamento verso la fine di questo mese. Dopo il
15 dicembre sono state presentate domande per 565 capi: queste sono
in fase di istruttoria e di controllo e potranno essere oggetto di
liquidazione entro breve, stante la disponibilità finanziaria
assicurata. Devo dire che ci sono stati dei ritardi da parte degli
allevatori nel fornire gli attestati di abbattimento e ricorderei
anche che l'allevatore, autorizzato ad eliminare la propria bovina,
ha trenta giorni di tempo per macellarla e, chiaramente, se tutto
questo tempo è utilizzato, tutto questo posticipa la presentazione
della domanda con il relativo ritardo dell'istruttoria e con il
relativo ritardo nel pagamento.
Alla luce di questi dati e di queste date, non ritengo
assolutamente che si possa parlare di "ritardi nei pagamenti"; sono
tempi tecnici ragionevoli che, forse, possono ancora essere
migliorati, soprattutto con la collaborazione degli allevatori. Se
gli allevatori arrivano puntuali con le domande e con la
documentazione allegata, questo facilita il lavoro degli uffici
nell'istruttoria delle pratiche, nel controllo e nella
predisposizione degli elenchi che possono essere liquidati.
Quali sono gli intendimenti? Abbiamo approvato un piano per la
mastite, un piano triennale, che intendiamo portare a termine, e
l'obiettivo è quello di porre rimedio al problema della mastite,
riducendo sensibilmente la presenza della mastite negli
allevamenti, perché sappiamo che è un elemento che provoca perdite
di produzione, ma non solo, è un patogeno che crea problemi alla
qualità del latte e quindi al prodotto trasformato. È chiaro che
non sarà possibile giungere ad una completa eradicazione, però un
obiettivo importante è quello del miglioramento delle produzioni,
della qualità del latte, dei suoi derivati, oltre al miglioramento
della sicurezza alimentare, un obiettivo fondamentale ormai per
garantire il consumatore.
Dopo la prima fase di applicazione nel secondo semestre 2002,
che è stata definita "fase di monitoraggio e di prima
applicazione", era già prevista una rivisitazione del piano per
fare il punto della situazione. La prima fase ci ha fornito tutta
una serie di dati precisi, tutti gli allevamenti sono stati
controllati - come ho detto stamani - sono state fatte delle
analisi, che prevedono la conta leucocitaria su tutte le bovine
presenti negli allevamenti e, successivamente, l'effettuazione
degli esami patologici sugli elementi che portano alla mastite
bovina. Abbiamo quindi uno "screening" molto interessante sulla
presenza di mastite nei nostri allevamenti. Ora, una parte di capi
sono stati eliminati e sono 2613; per l'altra parte del patrimonio
bovino, si prevede di continuare l'applicazione del piano con
trattamenti più mirati, trattamenti che, si spera, siano
maggiormente risolutivi. Dopo questi trattamenti, se il bovino
rimane malato, chiaramente potrà essere eliminato.
Il Comitato tecnico previsto dalla legge, chiamato a tracciare
le linee guida per il piano mastite, ha impostato il programma in
via definitiva nel corso di una riunione tenutasi il 28 gennaio,
impostazione basata sull'acquisizione di una serie di elementi
tecnici epidemiologici, ritenuti indispensabili per procedere alla
revisione delle linee guida. C'è stato in questo periodo anche un
dibattito sulle modalità ed opportunità di lotta contro i patogeni
che portano alla mastite, e si è definita una linea che il comitato
ha fatto propria e concordata con ANABORAVA, e che costituirà la
parte operativa di questo piano.
La Giunta regionale adotterà queste linee guida in una prossima
adunanza. Devo affermare che, nel frattempo, l'azione di
prevenzione, controllo e terapia negli allevamenti ha potuto
procedere, quindi il piano non si è interrotto; ora ANABORAVA avrà
tutti gli elementi per dare piena attuazione al piano per la
campagna del 2003.
Président
La parole au Vice-président Viérin Marco.
Viérin M. (SA)
Assessore, mi ritengo non completamente
soddisfatto, proprio perché - come ho già detto in altre occasioni
- anche quando eravamo in maggioranza insieme, su questi temi
abbiamo sempre sostenuto che l'obiettivo principale da ricercare è
quello di dare un po' di ossigeno al nostro mondo agricolo.
Devo darle atto che sui tempi di pagamento abbiamo migliorato
con il contributo dei suoi uffici, però è altrettanto vero che il
mondo agricolo è in grave sofferenza. Lei mi cita una serie di
leggi che avete fatto, ad esempio il piano di sviluppo rurale; ora,
su questi temi, potremmo discutere a lungo, a partire dal piano di
sviluppo rurale, gli aiuti del verde agricolo, così chiamati perché
si capisca bene di cosa parliamo: sono aiuti che probabilmente
vanno incontro ai proprietari fondiari rispetto a quelli che
conducono l'attività in maniera primaria. Sappiamo quanti alpeggi
hanno avuto degli aiuti e quanti sono di proprietà e quanti sono in
affitto; siamo coscienti che addirittura gli alpeggi in affitto di
proprietà dei comuni hanno avuto una lievitazione dei prezzi in
affitto di 3-4 volte, per cui l'aiuto che è stato dato, è andato a
finire in altre casse, non certo nelle tasche degli
agricoltori.
Nel particolare, lei ci invita a smettere di lanciare degli
slogan, perché nel 2003 il bilancio è lì che si fa guardare. Non
prendiamoci in giro, Assessore, perché anche nel 2002 il bilancio
era lì per farsi guardare e noi guarderemo a consuntivo gli avanzi
nei vari capitoli, ma possiamo anche dire, riprendendo delle
discussioni già fatte, che quando abbiamo fatto degli assestamenti
nel 2002, non è che è arrivato in aula solo l'assestamento
preparato in commissione, ma è arrivato all'ultimo momento un
emendamento che ha tolto svariati miliardi al settore zootecnico e
lei ne è cosciente perché lo ha presentato in Consiglio!
Lei dice, ancora, che avete pagato i capi abbattuti entro
ottobre, che per quelli abbattuti prima di Natale state
predisponendo la documentazione, che per quelli abbattuti dopo il
15 lo vedrete, e che se ritardi ci sono stati, sono da imputare
agli allevatori e non all'Amministrazione regionale. Mi sembra
semplicistico addossare agli allevatori la colpa dei ritardi! Se un
allevatore non riesce a produrre un certificato di abbattimento
dell'animale entro 30 giorni ci saranno dei motivi, perché presumo
che se lo ha in tasca, o un martedì prima o un martedì dopo, viene
ad Aosta, quindi bisognerebbe andare a ricercare le motivazioni di
questo fatto.
Per quanto concerne il piano della mastite, è vero che il primo
anno può essere stato un anno di sperimentazione; il secondo e il
terzo anno richiedono, come dice lei, di continuare con un piano
più mirato e più risolutivo, ma bisogna capire risolutivo per
cosa!
Qui non dobbiamo nascondere il fatto che siamo di fronte a un
bivio; se è risolutivo per un discorso di malattia posso anche
concordare, ma se vuole dire un aggravio ulteriore per le aziende
agricole - e lo vedremo quando la Giunta, il prossimo lunedì,
adotterà il provvedimento - la "Stella Alpina" tornerà
sull'argomento e se vuol dire maggiori controlli, prolungamento di
due o tre mesi dell'iter, e così via, chiedo a cosa può servire più
di tanto questo piano al mondo agricolo! Lo vedremo dopo, quando al
momento dell'adozione della deliberazione verificheremo questi
dati. Alla fine, sono i metodi e i criteri che determineranno se
questo piano ha ancora un senso, o quale senso ha; altrimenti,
siamo sinceri e diciamo che ha un senso solo per la sicurezza
alimentare - che è un obiettivo che condivido, ma che si può
garantire anche con altri sistemi - mentre non ha più senso per
quello che può essere un aiuto agli agricoltori e, in questo
secondo caso, dobbiamo essere coerenti e dirlo chiaramente!
Per correttezza dico che questo argomento va rinviato a seguito
dell'adozione della deliberazione di Giunta, ma noi siamo
fortemente preoccupati.
