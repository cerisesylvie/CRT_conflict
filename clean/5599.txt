Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 423 del 22 marzo 1989 - Resoconto
OGGETTO N. 423/IX - INIZIATIVE PER EVITARE LA PROGRESSIVA
DIMINUZIONE DELLA FASCIA DI OZONO CHE AVVOLGE IL NOSTRO PIANETA.
(Approvazione di mozione)
PRESIDENTE:
Do lettura del testo della mozione
presentata dal Consigliere Aloisi:
MOZIONE
CONSIDERATO che le relazioni, gli studi e le valutazioni degli
esami effettuati sulla ozonosfera, divulgati dai mass media in
tutto il mondo, hanno accertato l'allarmante progressiva
diminuzione dell'ozono che avvolge il nostro pianeta;
CONSIDERATO che l'ozono è l'unica difesa dalla penetrazione dei
raggi ultravioletti sulla terra;
CONSAPEVOLE dei rischi ai quali può essere esposta l'umanità
quali i tumori della pelle, le malattie degli occhi e l'elevazione
della temperatura del globo;
PRESO ATTO che, come risulta dalle ricerche e dagli studi
scientifici, l'ozono è calato in misura del 4% negli ultimi sette
anni a causa delle emissioni di cloro-fluoro-carburi dovuti alle
produzioni industriali quali la plastica, l'elettronica, i
condizionatori d'aria, le bombole spray, ecc..
RILEVATO che, in campo internazionale, sotto l'egida dell'ONU,
dopo lunghe trattative, quarantacinque nazioni hanno firmato un
trattato, impegnandosi al congelamento della produzione dal 1986 al
1990 e che tale accordo prevede inoltre la riduzione del 50% dal
1990 al 1999, delle sostanze nocive emesse, favorendo in tal modo
gli Stati più industrializzati, senza tenere conto delle enormi
responsabilità che essi si sono assunti;
il Consiglio regionale della Valle d'Aosta
DELIBERA
1) di impegnare la Giunta regionale ad invitare il Governo
italiano a denunciare il ''Protocollo di Montreal ''nelle sedi più
opportune e a provvedere unilateralmente alla emanazione di leggi
idonee alla riduzione di emissioni di sostanze nocive
nell'atmosfera, dimostrando di avere a cuore, prima di ogni altra
considerazione, la salute dei cittadini e la salvaguardia
dell'ambiente naturale, non mancando di sensibilizzare con ogni
mezzo altre Nazioni a seguire l'esempio dell'Italia, onde evitare
conseguenze irreparabili per il genere umano;
2) di sensibilizzare tutte le forze politiche ed i mass media
affinché elaborino una campagna di coinvolgimento della pubblica
opinione, allo scopo di difendere la salute di tutti i cittadini e
di garantire la vivibilità planetaria.
PRESIDENTE:
Ha chiesto di illustrare la mozione il
Consigliere Aloisi, ne ha facoltà.
ALOISI (MSI):
Sono convinto che questo problema sia a
conoscenza di tutte le forze politiche, dell'opinione pubblica, dei
mass media, di tutta la popolazione della terra: cioè la situazione
allarmante derivante dalla progressiva diminuzione di ozono che
avvolge il nostro pianeta.
Non dimentichiamo che l'ozono è l'unica difesa dalla
penetrazione dei raggi ultravioletti della terra.
L'umanità è esposta a notevoli rischi, quali i tumori della
pelle, le malattie degli occhi, e soprattutto l'elevazione della
temperatura del globo.
Allora, perché questa mozione? La mozione ha il solo scopo di
sensibilizzare le forze politiche e l'opinione pubblica sui rischi
a cui siamo esposti. E' un problema che in questo periodo è molto
dibattuto dalla stampa, dai mass media, dagli organi di
informazione. Penso che siate a conoscenza che ci sono state
riunioni ad alto livello, a Parigi, a Londra, dove tutti i vari
paesi cercano di porre rimedio a questa situazione. Pertanto lo
scopo di questa mozione è quello di invitare il Governo italiano a
superare il protocollo di Montreal, che è stato sottoscritto e
firmato da 43 paesi.
Il protocollo di Montreal - per chiarire, perché forse non tutti
ne sono a conoscenza - mira a dimezzare entro il 1999 i
cloro-fluoro-carburi, cioè quei gas che logorano, lacerano ed alla
fine distruggono lo scudo di ozono che ci difende dai raggi
ultravioletti.
La situazione attuale è che se domani mattina questi gas fossero
aboliti, l'impoverimento della fascia di ozono continuerebbe per
almeno altri dieci anni, quindi bisognerebbe attendere almeno cento
anni prima di riacquistare l'ozono perduto, tale è la vastità del
danno che viene provocato.
Siccome il protocollo di Montreal prevede entro il 1999 di
dimezzare il consumo di questi gas, riteniamo che questo accordo
fra i paesi più industrializzati debba essere superato, perché
bisogna cominciare immediatamente ad eliminare questi gas. Ci
troviamo in una situazione drammatica; questo è un fatto ormai
constatato da tutti, dai paesi più industrializzati come dai paesi
sottosviluppati.
Quindi, l'intento della mozione è quello di chiedere di superare
il protocollo di Montreal per far si che, almeno in Italia, si
inizi da subito ad abolire questi gas, perché abbiamo raggiunto un
livello drammatico.
Invito le forze politiche, al di là degli schieramenti, ad
essere sensibili a questo problema che ci interessa e che coinvolge
tutta la terra, però chiederei contemporaneamente di modificare il
deliberato, là dove è scritto "di denunciare il protocollo di
Montreal", sostituendolo con "di superare il protocollo", perché in
questo caso specifico la denuncia vuole intendere il superamento.
Non c'è da denunciare niente, c'è solo da dire che, siccome questo
protocollo prevede la riduzione del 50%, noi chiediamo al Governo
italiano di iniziare nei prossimi mesi ad eliminare questi gas e
quindi a superare quel protocollo, anche perché il prossimo 12
maggio ci sarà un incontro ad Helsinki per discutere questo
problema ed aggiornare i paesi industrializzati o meno su come
porre rimedio a questo drammatico problema.
PRESIDENTE:
Ha chiesto di parlare Consigliere Gremmo, ne
ha facoltà.
GREMMO (UAP):
Presidente, un autonomista non può accettare
la forma e quindi la sostanza di questa deliberazione. Con la scusa
di parlare di problemi mondiali proprio nel primo capoverso, in cui
si fa il riferimento a Montreal, il Consigliere dell'MSI in modo
surrettizio inserisce un concetto che un autonomista non può
subire. Dice infatti il primo capoverso:
"... non mancando di
sensibilizzare con ogni mezzo altre Nazioni a seguire l'esempio
dell'Italia...".
L'Italia è uno stato che comprende molte nazionalità, che
comprende molti popoli, fra cui la Nation Valdôtaine. Allora, come
si può prendere sul serio una analisi che nega uno dei pilastri
della teoria federalista che è alla base di un ragionamento di un
autonomista? Non si può.
Proprio perché non si può, qualunque corollario cosmico di
catastrofismo crepuscolare - per la verità catastrofismo
crepuscolare che è congeniale ad una visione di tipo trascendentale
che fu parte della ideologia nazista, e capisco anche l'affinità
elettiva, l'attenzione che può esserci per questo timore
millenaristico; una volta c'era il timore del Mille e non più
Mille, mi rendo conto che una parte politica, per la verità
destinata ad essere millenaristica arretrata rispetto al progresso,
rispetto al Duemila, rispetto all'avvenire, per forza si ancori a
queste visioni di catastrofismo cosmico - non può far cadere un
autonomista nella trappola, con cui qualcuno, con la scusa del buco
dell'ozono, questione per la verità con ben altra dignità culturale
e intellettuale sollevata da molti studiosi a livello
internazionale, si permette di gabellare il concetto di nazione,
che non è presente nella Costituzione, che non è presente nel
pensiero politico dei padri costituzionali, che non è presente nel
pensiero politico federalista e che è antitetico alla visione che
abbiamo noi autonomisti. Visione che dice, semmai, di seguire
l'esempio della Valle d'Aosta, che dal punto di vista
dell'ecologia, del rapporto armonico uomo-ambiente ha dei punti da
dare a parecchi.
Qualcuno ricordava prima che siamo vicini alla Francia, non mi
stancherò mai di ricordare che, senza negare questa vicinanza
geografica, c'è un'altra vicinanza geografica e spirituale, cioè
quella con la Confederazione Elvetica, la quale su queste cose non
ha aspettato che la Segreteria del Partito del Consigliere Aloisi
elaborasse un documento da presentare per porsi il problema - come
l'altro sul Sudtirolo - da Bari in su; a Bari ricordo che quel
documento venne votato, qua no, meno male.
Non è con la paginetta, dove fra l'altro si gabella un concetto
inaccettabile per un autonomista, cioè di pensare che lo Stato
coincide con la Nazione, perché quasi mai questo avviene, che si
può accettare questo contrabbando di una ideologia che francamente
non c'entra niente con la fascia di ozono e che è antitetica al
pensiero federalista Quindi, sulla mozione così com'è non basta una
astensione ci vuole un voto contrario, anche perché credo di aver
motivato con molta correttezza e pacatezza, ma per forza, siamo in
quaresima e bisogna sempre subire - sono tutti sacrifici
quaresimali - i tentativi da parte di forze politiche, che sui
problemi concreti della Valle d'Aosta non hanno nulla da dire, di
spaziare sulle questioni prima del Sudtirolo, adesso addirittura
dell'universo.
Aspettiamo, e chissà che non arrivi prima di Pasqua, una mozione
sui problemi di Marte che sicuramente sarà più congeniale alla
visione stratosferica del Movimento Sociale Italiano.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (NS):
Questa mozione pone l'accento su un
problema reale, molto grosso, di cui si stanno occupando tutti i
paesi che guardano al futuro, quindi credo che al di là di
estensioni che possono essere più o meno felici, di frasi che
possono piacere più o meno, sarebbe opportuno che da parte di
questo Consiglio regionale ci fosse una espressione di
preoccupazione rispetto a quello che sta succedendo e di sostegno a
qualsiasi iniziativa che può andare nel senso di un miglioramento
della situazione.
La mozione mi sembra un pochino povera nella parte concreta
delle cose da fare, nel senso che, al di là delle petizioni di
principio, ci sono delle scelte immediate e concrete che ognuno di
noi può fare, a cominciare e dal non usare le bombolette spray,
quindi anche una campagna di boicottaggio rispetto alle aziende e
alle società che producono questo tipo di spray che contiene i gas
che distruggono la fascia di ozono.
Detto questo, pur rilevando i limiti di questa mozione, da parte
nostra non abbiamo nessuna difficoltà a votarla per sottolineare
che il problema c'è e che bisogna che tutti quanti facciamo uno
sforzo per risolverlo, altrimenti un domani non ci troveremo
neanche più nelle condizioni di poter discutere se esistono delle
nazioni, degli stati, delle autonomie, del federalismo, perché
questo è un problema che va ben al di là delle discussioni sottili,
a volte capziose, su tutte queste terminologie.
PRESIDENTE:
Ha chiesto di parlare Presidente della Giunta,
ne ha facoltà.
ROLLANDIN (UV):
Poser la question visant à protéger
l'environnement, je crois que ce n'est pas un problème
d'aujourd'hui; surtout cela a été l'objet, comme quelqu'un l'a
rappelé, des différentes propositions, qui au niveau scientifique
ont déjà examiné jusqu'au bout le thème.
J'ai des difficultés pour comprendre le sens, au delà de ce qui
est le deuxième alinéa de la première partie, là où on disait
"denunciare il protocollo di Montreal";
j'ai essayé de lire
ce protocole, qui est un ensemble de propositions visant à obtenir,
petit à petit, une réglementation qui puisse être plus adéquate au
problème de la prévention.
Par conséquent, sans parler pendant des heures sur un problème
dont tout le monde connaît l'importance, je crois que, si on enlève
le 1er point du dispositif et on quitte le 2e point:
"di
sensibilizzare tutte le forze politiche ed i mass media affinché
elaborino una campagna di coinvolgimento della pubblica opinione,
allo scopo di difendere la salute di tutti i cittadini e di
garantire la vivibilità planetaria",
là c'est une question de
principe que tout le monde peut aborder et peut donner comme
acquise. C'est une affirmation que tout le monde peut accepter.
Sur le premier point, au delà du fait de discuter sur certains
thèmes qui entameraient une discussion différente, il y a le fait
de dépasser cette convention qui a été signée il y a peu de temps,
car la proposition de Montréal a été ouverte en 1987, après il y a
eu l'adhésion des différents états qui avaient participé, et encore
à présent on attend la signature de certains états. D'après le
compte rendu de la dernière rencontre à l'O.N.U., il y a eu toute
une série de différenciations de la part des états, donc je crois
qu'il y a encore du mal à faire passer dans son ensemble un état
qui puisse prévoir une intervention massive par rapport à la
prévention des industries, qui sont à la base de la production de
ces gaz. Dans ce sens, si on va reconnaître sans prévoir d'autres
discussions le thème du 2e point, on peut l'accepter, tout en
donnant comme acquis le fait qu'on partage la participation de
toutes les forces politiques à cet effort visant, petit à petit, à
améliorer cette situation. Heureusement, la Vallée d'Aoste n'a pas
le problème, directement concernant les industries, qu'en revanche
d'autres Régions ont, d'envisager une lutte stricte pour éviter
d'arrêter la production de certains produits.
En effet, le protocole de Montréal prévoit des étapes et suite à
une information qu'il y ait petit à petit une réduction chaque
année de 10%, ce qui serait déjà une amélioration d'ici 1994.
Etant donné cette discussion qui est encore en train de se
faire, si le Conseiller Aloisi veut exclure la première partie du
dispositif, le deuxième point peut être voté comme affirmation de
principe.
PRESIDENTE:
Ha chiesto di parlare Consigliere Aloisi, ne
ha facoltà.
ALOISI (MSI):
L'intento sul trattato di Montreal era
soltanto quello, come dicevo nel primo intervento, di sollecitare
oggi a prendere provvedimenti perché la situazione è già drammatica
oggi. Mentre il protocollo prevede gradualmente, come ha citato il
Presidente, una riduzione entro il 1999 del 50%, questa richiesta
era rivolta a far sì che l'Italia fosse la prima nazione ad
iniziare il bando di questi gas, per porre rimedio a questa
situazione. Era un invito in quel senso. Però, se il primo punto
crea questi problemi, il mio intento non è quello di veder bocciata
una mozione di questo genere, non è mia intenzione provocare
dibattiti inutili, anche perché so che tutti quanti hanno a cuore
questo problema, per cui non ho nessuna difficoltà a ritirare il
primo punto e far votare come impegno da parte di tutte le forze
politiche il secondo punto.
PRESIDENTE:
Ha chiesto di parlare il Consigliere Gremmo,
ne ha facoltà.
GREMMO (UAP):
E' strabiliante il modo di ragionare della
forza politica che mi ha preceduto; il Presidente, giustamente, ha
detto, a proposito dell'ultima frase, che è come se uno venisse qua
a dire: "Accendiamo la luce a dopo una certa ora, perché è buio";
ci mancherebbe ci fosse qualcuno che dice: "Teniamo spento." E'
evidente, cioè, che siamo tutti d'accordo.
Secondo me è banalizzare il dibattito qua dentro quando, sulle
cose che danno fastidio, si dice "sorvoliamo"; apriamolo, invece,
una volta un dibattito sulla questione nazionale e facciamo venire
fuori dall'armadio gli scheletri, se qualcuno ne ha, di tardo
nazionalismo risorgimentale e centralizzatore. Quello magari
potrebbe essere un dibattito succoso .
Ma adesso, confrontarsi su una cosa lapalissiana, banalizza il
dibattito politico qua dentro.
Secondo me, l'escamotage trovato dal Consigliere dell'MSI per
evitare di rimanere isolati lui e il Consigliere Riccarand, che mi
sembra membro onorario dell"'associazione degli abboccatori", nel
senso che abbocca ad una iniziativa propagandistica dell'MSI, fa sì
che votare questa mozione abbassa in un modo assolutamente
inaccettabile il dibattito politico in questo Consiglio.
Manterrò il mio voto contrario e mi auguro che su questo non ci
siano ulteriori abboccamenti, nel senso che una volta c'era il gran
pescatore di Chiaravalle, non vorrei che il piccolo pescatore
dell'MSI pescasse altre adesioni sulla base dell'adesione ad una
frase che non vuol dire assolutamente niente, come ha spiegato il
Presidente prima.
PRESIDENTE:
Essendo stato accolto da parte del Consigliere
Aloisi l'invito del Presidente della Giunta ad eliminare il 1°
punto della mozione, pongo in votazione il testo della mozione così
modificato:
MOZIONE
CONSTATATO che le relazioni, gli studi e le valutazioni degli
esami effettuati sulla ozonosfera, divulgati dai mass media in
tutto il mondo, hanno accertato l'allarmante progressiva
diminuzione dell'ozono che avvolge il nostro pianeta;
CONSIDERATO che l'ozono è l'unica difesa dalla penetrazione dei
raggi ultravioletti sulla terra;
CONSAPEVOLE dei rischi ai quali può essere esposta l'umanità
quali i tumori della pelle, le malattie degli occhi e l'elevazione
della temperatura del globo;
PRESO ATTO che, come risulta dalle ricerche e dagli studi
scientifici, l'ozono è calato in misura del 4% negli ultimi sette
anni a causa delle emissioni di cloro-fluoro-carburi dovuti alle
produzioni industriali quali la plastica, l'elettronica, i
condizionatori d'aria, le bombole spray, ecc...;
RILEVATO che, in campo internazionale, sotto l'egida dell'ONU
dopo lunghe trattative, quarantacinque nazioni hanno firmato un
trattato, impegnandosi al congelamento della produzione dal 1986 al
1990 e che tale accordo prevede inoltre la riduzione del 50% dal
1990 al 1999, delle sostanze nocive emesse, favorendo in tal modo
gli Stati più industrializzati, senza tenere conto delle enormi
responsabilità che essi si sono assunti;
il Consiglio regionale della Valle d 'Aosta
DELIBERA
1) di sensibilizzare tutte le forze politiche ed i mass media
affinché elaborino una campagna di coinvolgimento della pubblica
opinione, allo scopo di difendere la salute di tutti i cittadini e
di garantire la vivibilità planetaria.
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Gremmo).
Il Consiglio approva.
