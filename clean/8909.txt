Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3410 del 14 gennaio 1988 - Resoconto
OGGETTO N. 3410/VIII - INIZIATIVE PER GARANTIRE IL DIRITTO
ALL'INFORMAZIONE TELEVISIVA DEL POPOLO VALDOSTANO. - APPROVAZIONE
DI ORDINE DEL GIORNO.
PRESIDENTE:
Do lettura dell'ordine del giorno presentato
dal Presidente della Giunta regionale Rollandin e dai Consiglieri
Mafrica, Baldassarre, Torrione, Sandri, Maquignaz, Stévenin, De
Grandis e Ricco:
ORDINE DEL GIORNO
Il Consiglio regionale della Regione Autonoma Valle
d'Aosta,
VENUTO A CONOSCENZA
dell'intenzione della RAI di abolire, dal 18 gennaio p.v., le
quattro mezzore di programmazione regionale serale di detta Sede
per sostituirle con dei "pezzi" da 20' inseriti alle 14,10 in coda
al TG regionale di nuova istituzione (che inspiegabilmente per la
sola Valle d'Aosta dovrebbe avere la durata di soli 10' anziché i
30' previsti per tutte le altre regioni),
TENUTO CONTO
che la Regione Valle d'Aosta può contare su mezzi di
informazione assai esigui e che pertanto verrebbe ulteriormente e
fortemente penalizzata con la cancellazione di 20' quotidiani di
informazione televisiva regionale affidata al servizio pubblico
RAI,
CONSIDERATA
la grande importanza che hanno per la Valle d'Aosta le
trasmissioni regionali della Struttura di Programmazione che
giornalmente, dal martedì al venerdì, vanno a ruota del TG
regionale serale delle 19,30 (alternativamente trasmesse in lingua
francese nel rispetto di una precisa Convenzione
RAI-STATO),
RITIENE
che l'attuale collocazione oraria di questi programmi (19,45
- 20,15) sia la più idonea alle abitudini di ascolto televisivo
degli abitanti di questa regione e che un qualsiasi spostamento
della fascia di trasmissione sia contro lo spirito della
Convenzione di cui sopra,
ESPRIME
piena solidarietà al personale della Sede RAI in lotta per
evitare l'attuazione del citato piano editoriale,
CHIEDE
che la RAI metta in atto tutte le misure necessarie
(personale, mezzi e spazi) per permettere alla Sede Regionale
Valdostana di produrre dalla 14,00 alle 14,30 mezz'ora di
informazione come in tutte le altre regioni italiane,
IMPEGNA
il Presidente della Giunta a prendere tutte le necessarie
iniziative per garantire il diritto all'informazione televisiva del
popolo valdostano nel rispetto del pluralismo e quindi di tutte le
componenti sociali e politiche esistenti nella regione e a
trasmettere immediatamente il presente ordine del giorno al
Presidente della RAI, al Direttore generale della RAI, al Direttore
della Terza Rete TV, al Direttore della TIR (Testata per
l'Informazione Regione) e al Presidente della Commissione
parlamentare della vigilanza RAI TV.
PRESIDENTE:
pongo in votazione l'ordine del giorno testè
letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
