Classificazione
CONSIGLIO REGIONALE
Organizzazione degli uffici



Oggetto del Consiglio n. 2645 del 24 ottobre 2012 - Resoconto
OGGETTO N. 2645/XIII - Approvazione del bilancio di
previsione del Consiglio regionale per l'anno 2013.
Il Consiglio
Considerato che l'Ufficio di Presidenza, nella riunione del 9
ottobre 2012, con deliberazione n. 126/12, ha approvato il progetto
del bilancio di previsione del Consiglio regionale per l'anno 2013,
che pareggia su una previsione complessiva di Euro 21.177.000,00 ed
ai sensi del vigente Regolamento interno per l'amministrazione e la
contabilità, lo sottopone all'esame e all'approvazione del
Consiglio stesso nel testo allegato, predisposto secondo i criteri
consueti che, per le previsioni, sono basati sugli accertamenti
definitivi dell'anno 2011 e su quelli della previsione del
2012;
Visti i dati relativi alla previsione 2013 che si desumono
dall'unito elaborato contenente l'analisi delle previsioni di
entrata e di spesa riferite ai singoli capitoli del
bilancio;
Considerato che l'Ufficio di Presidenza ha predisposto un
documento contabile che tiene conto delle reali esigenze di
funzionamento dell'organo consiliare;
Visto il parere favorevole di legittimità sulla presente
proposta di deliberazione rilasciato dal Direttore della Direzione
gestione risorse e patrimonio, ai sensi dell'articolo 3, comma 4,
della legge regionale 23 luglio 2010, n. 22;
Visto il parere della II Commissione consiliare
permanente;
Delibera
di approvare il bilancio di previsione del Consiglio
regionale della Valle d'Aosta per l'anno finanziario 2013
risultante dal riepilogo allegato, contenente gli stati di
previsione dell'Entrata e della Spesa.
Allegati
(Omissis)
Président
- Le budget prévisionnel du Conseil régional
pour l'année 2013 se chiffre à 21.177.000 euros, dont 17.128.000
pour les recettes et les dépenses effectives, 4.099.000 euros pour
les mouvements d'ordre.
Parmi les recettes il est à signaler l'incidence du budget de la
Région qui monte pour 2013 à 14.740.000 euros, ce qui représente 86
pour cent de nos recettes. Evidemment ce chiffre comprend les coûts
extraordinaires dus au changement de législature. A partir de 2014
par contre l'attribution des fonds à la charge du budget régional
sera de 13.240.000 euros, à savoir une réduction de 1.500.000
euros.
En ce qui concerne les dépenses, les coûts fixes représentent
87,36 pour cent du budget, près de 15.000.000 d'euros, alors que
les coûts variables représentent 12,64 pour cent, à savoir
2.167.700 euros.
Raffrontando i bilanci di questi ultimi anni, emerge come il
Consiglio Valle abbia partecipato attivamente al contenimento della
spesa pubblica riducendo sia i costi fissi, sia i costi
variabili.
Riguardo ai costi variabili, questi sono stati tagliati di circa
1.000.000 di euro (31 percento), passando da 3.132.459 euro del
2009 a 2.167.700 euro per il 2013. Di rilievo la riduzione operata
fra il 2009 e il 2013 del 45 percento delle spese per iniziative
istituzionali e culturali, del 60 percento per l'acquisto di
pubblicazioni e produzioni multimediali a fini promozionali, del 55
percento per la rappresentanza e l'ospitalità, del 10 percento per
le attività promozionali, del 30 percento per l'attività di
formazione, educazione, comunicazione istituzionale e del 15
percento per la gestione del parco auto; in proposito si precisa
che il parco auto sarà ridotto da tre a due unità con la modifica
della categoria e della cilindrata delle autovetture, riparametrata
a modelli di medio livello.
I costi fissi hanno subito una riduzione per effetto della
variazione delle indennità parlamentari e dell'applicazione della
legge regionale del 2011 sulle indennità dei Consiglieri: un
risparmio di 390.000 euro (8,15 percento); di conseguenza, sono
state ridotte anche le indennità per i membri del CO.RE.COM. e per
il Difensore civico. Da evidenziare infine la riduzione operata fra
il 2009 e il 2013 del 75 percento delle prestazioni professionali e
rimborsi per consulenze e del 30 percento delle spese per
aggiornamento e missione del personale.
Questa è la situazione sulla base della normativa attualmente in
vigore, ma, come saprete, a metà novembre il Consiglio sarà
chiamato ad esprimersi sulle proposte di legge riguardanti i tagli
ai finanziamenti ai gruppi e alla rimodulazione dell'indennità
contributiva spettante ai Consiglieri regionali.
Credo che si tratti di un bilancio serio, che nella sua rigidità
tiene conto di un periodo non facile, un periodo che, per effetto
combinato della crisi e - vedi i vari casi Fiorito - di una cattiva
gestione della politica, ha puntato i riflettori sulle Regioni, in
particolare sulle Assemblee legislative. Con questo documento
contabile e con gli atti che seguiranno intendiamo fare la nostra
parte, come abbiamo fatto in questi anni, per dare risposte
concrete e puntuali alle aspettative della comunità. Dichiaro
aperta la discussione generale.
La parola al Consigliere Bertin.
Bertin (ALPE)
- Grazie Presidente.
Il documento contabile presentato oggi non si discosta
sostanzialmente dagli anni precedenti; in effetti, il bilancio
pareggia sui 21.000.000, praticamente come l'anno scorso, salvo un
piccolo aumento. Non si intravedono grandi novità, non si vedono
soprattutto quegli interventi che l'opinione pubblica si aspettava:
nonostante i numerosi annunci di queste ultime settimane riguardo
al contenimento dei costi della politica, dobbiamo prendere atto
che il bilancio del Consiglio rimane al momento invariato e non
produce quei tagli necessari per ridare credibilità alla politica e
per dare risposte concrete alla comunità. Si dirà che manca la
copertura legislativa, ma certe variazioni sono state fatte anche
senza copertura legislativa. Quello che manca innanzitutto è una
copertura politica, diciamo così, una volontà politica chiara e
determinata nell'affrontare questo problema. Questa era l'occasione
per dare un segnale forte e facilmente comprensibile alla comunità
riguardo al contenimento dei costi della politica; purtroppo poco o
nulla si è fatto in questi anni e poco o nulla risulta da questo
documento contabile. Sì, certo qualche piccola sforbiciata si è
fatta, le manifestazioni ad esempio, ma ancora molto rimane da fare
e da tagliare. Non si capiscono, o perlomeno si fa molta fatica a
capire il valore istituzionale di molte iniziative, il patrocinio
che viene dato a manifestazioni che poco hanno di
istituzionale.
Esiste poi un serio problema di trasparenza. Già tre anni fa
avevo depositato una modifica del Regolamento, poi tramutata in un
emendamento portato in quest'aula, che prevedeva la pubblicazione
delle delibere dell'Ufficio di Presidenza del Consiglio. Il
Consiglio gestisce dei soldi pubblici e come tale tutti i
contribuenti hanno il diritto di conoscere come sono spesi i propri
soldi. Bisogna dire che la proposta in questione è stata respinta
da questo Consiglio con una certa brutalità e vi invito ad andare a
rileggere i resoconti. A questo punto è perlomeno anacronistico non
prevedere la pubblicazione delle delibere dell'Ufficio di
Presidenza. La trasparenza è un elemento fondamentale, lo abbiamo
visto anche con gli scandali riguardanti le varie Regioni, in
particolare del Lazio; addirittura la Presidente della Giunta
regionale sosteneva di non conoscere l'attività dell'Ufficio di
Presidenza del Consiglio. Certamente la Presidente Polverini
conosceva, ma è altrettanto certo che i cittadini del Lazio, come i
cittadini della Valle d'Aosta, hanno molta difficoltà nel conoscere
cosa succede all'interno del Consiglio. Uno dei principali antidoti
ai Fiorito di turno è la trasparenza. Quando i cittadini e gli
elettori possono conoscere, certe degenerazioni non si verificano.
Non c'è nulla da nascondere, questo palazzo deve essere un palazzo
di vetro nel quale i cittadini possono vedere tutto quello che
succede al proprio interno. Ripresenterò in questi giorni la
proposta di modifica al Regolamento che giace in commissione da
diverso tempo, sperando in un esito diverso.
In conclusione, come detto in precedenza, da questo documento
contabile ci aspettavamo molto di più e soprattutto qualcosa di
diverso. Per queste e per altre ragioni il nostro non sarà un voto
favorevole, ma un'astensione.
Président -
La parole au Conseiller Secrétaire Rigo.
Rigo (PD)
- Grazie Presidente.
L'Ufficio di Presidenza, come avrete visto nel documento, ha
approvato il 9 ottobre scorso il progetto di bilancio di previsione
del Consiglio regionale per l'anno 2013. In quella sede il mio voto
è stato di astensione. Il motivo è molto semplice: non c'è stato il
tempo materiale per poterlo discutere e confrontarci anche sulle
cifre. Al di là di una prima informazione data ai membri
dell'Ufficio di Presidenza dalla Presidente Rini il 1° ottobre
sull'entità complessiva dei tagli concordati con la Giunta
regionale e la presentazione di una tabella riassuntiva sulla
situazione dei costi variabili 2012 e la previsione 2013, per
ragioni indipendenti dalla volontà di ciascuno di noi, non è stato
possibile discutere il progetto di bilancio, se non a grandi linee.
Questo lo dico non per prendere le distanze dal documento contabile
in discussione, ma per dare conto ai colleghi delle difficoltà
incontrate nella predisposizione di tale documento. Ci tengo però a
precisare che tutto ciò non è imputabile né alla Presidente, né
agli uffici competenti. La situazione politico-istituzionale del
Paese, il rapporto con la Conferenza dei Presidenti dei Consigli, i
tempi strettissimi imposti dal calendario dei lavori degli organi
del Consiglio per l'approvazione del progetto del bilancio di
previsione della Regione per l'anno prossimo e la necessità di
interventi immediati, sollecitati dal dibattito sui costi della
politica, hanno dettato scadenze troppo ravvicinate. Ma adesso
vediamo le cifre di questo progetto, riservandomi alla fine alcune
brevi considerazioni.
Rispetto al passato, la relazione quest'anno contiene un
capitolo nuovo: contenimento della spesa pubblica. Capitolo che dà
conto, in maniera puntuale, dell'andamento dei costi del Consiglio
regionale in questi ultimi anni. Numeri, cifre, percentuali,
necessarie e utili, per informare meglio i colleghi della volontà
dell'Ufficio di Presidenza di camminare nella direzione di una
riduzione progressiva e significativa delle spese variabili.
Ovviamente - lo ricordo non certo a voi, ma a chi ci ascolta - le
spese, gli emolumenti e le indennità dei Consiglieri sono capitoli
di bilancio che investono una discussione, un confronto politico e
dipendono dalle scelte dell'Assemblea consiliare. Materia quindi
che non compete all'Ufficio di Presidenza che, in questo caso,
svolge il compito di notaio: è, come sapete, quello di un confronto
politico in capo ai gruppi consiliari. All'Ufficio di Presidenza
l'onere di valutare e decidere tutte quelle spese variabili,
quindi, come riportato nella relazione, ovvero quelle a carattere
più discrezionale per un totale ammontante a 2.167.700 euro,
corrispondenti al 12,64 percento della spesa generale. Costi
variabili che sono stati ridotti, come ha detto bene il Presidente,
in questi ultimi anni del 31 percento circa, passando da 3.132.459
euro del 2009 a 2.167.700 previsti per il prossimo anno. Nella
relazione scritta e in quella della Presidente sono state spiegate
nel dettaglio le riduzioni effettuate nei vari capitoli di spesa di
nostra competenza, riduzioni che non sono quindi effetto della
campagna mediatica di questi mesi, ma il risultato di una decisione
maturata da tempo e una volontà espressa all'unanimità dai membri
dell'Ufficio di Presidenza. Quindi un lavoro che è proceduto a
tappe in tutti questi anni: diminuire in modo progressivo i costi
di tutte quelle attività non direttamente legate agli organi e
all'attività del Consiglio, quindi iniziative editoriali, eventi,
manifestazioni, attività culturali e così via. La Presidente e la
relazione danno nel dettaglio le diminuzioni di spesa di questi
settori.
È stato fatto tanto o poco in questi anni? Certo, si poteva e si
può fare di più. L'importante però è continuare nel cammino
intrapreso. Non una risposta demagogica, spesso solo annunciata che
fa tanto
audience
, ma che poi non si riesce o non si vuole
concretizzare, ma una vera assunzione di responsabilità. In un
momento in cui ai cittadini sono chiesti importanti e duri
sacrifici per uscire dalla crisi profonda che sta attraversando il
Paese e l'Europa, in un momento in cui l'insopportabilità dei costi
della politica e dei privilegi non è più un luogo comune legato
all'italica diffidenza nei confronti degli eletti, ma un sentimento
profondo sempre più travolgente, non bastano gli annunci
altisonanti, ma interventi concreti, duraturi e continuativi. Come
Ufficio di Presidenza potevamo fare di più nella riduzione delle
spese discrezionali, anche se ormai il margine fra queste spese e
quelle generali si è ulteriormente ridotto e la rigidità del nostro
bilancio è rappresentata dall'87.36 percento delle spese fisse.
Come detto, i tempi strettissimi non ci hanno permesso una proficua
discussione, ma nel corso dei prossimi mesi sono sicuro che ci sarà
tempo e spazio per affrontare nuovamente il tema e valutare nuovi
interventi finanziari.
Credo che la sollecitazione avanzata ancora oggi dal collega
Bertin può e deve essere ripresa ed affrontata come discussione
all'interno dell'Ufficio di Presidenza, perché anche noi vogliamo
che i nostri atti siano il più trasparente possibile, quindi
personalmente, ma sono certo di parlare a nome dei colleghi,
approfondiremo questo tema della trasparenza degli atti assunti
dall'Ufficio di Presidenza.
Si può e si deve inoltre fare meglio rispetto al rapporto fra
l'Ufficio di Presidenza e l'attività complessiva del Consiglio
regionale. In questi ultimi dieci anni la Presidenza del Consiglio
si è trasformata in un Assessorato in miniatura: attività
promozionali, mostre, conferenze, messe, eventi su argomenti e temi
diversi: dalla salute alla casa, dal turismo allo sport, dal cinema
al canto.
Oltre che ripensare al numero dei Consiglieri bisognerebbe
innovare un'assemblea che non è al passo con i tempi. Discutere,
confrontarsi sul ruolo oggi del Consiglio regionale vuol dire
definire nuove regole della politica, una politica che deve
riconquistare un suo spazio. Le lotte, a volte più personali che
politiche, di questi ultimi anni hanno prodotto un indebolimento
evidente della rappresentatività del Consiglio, privando
l'Assemblea del suo centrale potere legislativo, tramutandola in
uno strumento di ratifica di decisioni, programmi e interventi
decisi dall'Esecutivo. Su questa riflessione diventa centrale il
ruolo della Presidenza del Consiglio, come sa bene la Presidente
Rini, perché in questi mesi ho cercato di aprire questo dibattito
nell'Ufficio di Presidenza, di cui lei faceva già parte. Dobbiamo
fare delle scelte, ridimensionare l'attività e la presenza a fini
promozionali e culturali e riversare più attenzione, risorse umane
e finanziarie, all'attività interna degli organi del Consiglio
regionale. Lavorare per un'assemblea non solo di controllo
attraverso le iniziative consiliari e di verifica della correttezza
della gestione politico-amministrativa e finanziaria, ma capace di
conoscenza strategica. Un Consiglio dotato di più strumenti e di
più professionalità specifiche, in grado di supportare i
Consiglieri nel loro ruolo di disegnare il futuro della nostra
Regione. Capacità di pianificare e quindi di anticipare quei
processi di cambiamento che molto velocemente il mondo globalizzato
ci impone. Un'assemblea che abbia maggiore e più qualificata
capacità di verificare, attraverso sistemi, analisi, dati,
raffronti, l'efficacia, le ricadute, l'efficienza, l'economicità
della gestione delle risorse collettive impiegate dalla
Regione.
Ricordo ai colleghi delle Commissioni consiliari II e V la
riunione di due settimane fa sulla verifica dei conti dell'Azienda
USL della Valle d'Aosta, incarico affidatoci dal Consiglio con una
risoluzione. In quella occasione è emersa evidente, non solo al
sottoscritto, la difficoltà e l'impreparazione ad affrontare
argomenti così complessi senza adeguati supporti e in mancanza di
una metodologia acquisita nel tempo. Saper valutare non è facile,
ma saper valutare l'efficacia delle leggi e delle risorse
finanziarie approvate vuol dire assolvere bene al nostro mandato
politico-istituzionale. Insomma, si tratta di dare riscontro, con
più efficacia, all'autonomia del Consiglio regionale, presupposto
essenziale per svolgere appieno le nostre funzioni.
È evidente che i pochi mesi che ci separano dalle prossime
elezioni regionali non permettono significative innovazioni. Questi
mesi possono essere spesi utilmente però per raccogliere in una
relazione linee, orientamenti, proposte che potrebbero essere
sviluppate nel corso della prossima legislatura. Il Presidente Rini
ha manifestato il suo interesse, così come gli altri membri
dell'Ufficio di Presidenza.
Il voto favorevole del gruppo del Partito Democratico vuole
essere quindi una risposta positiva sia rispetto al percorso messo
in atto della riduzione delle spese discrezionali, accennato
all'inizio del mio intervento e ovviamente il gruppo del Partito
Democratico è d'accordo anche sulla riduzione delle spese fisse.
Ripeto: non è competenza dell'Ufficio di Presidenza, ma è
competenza di tutta questa Assemblea, quindi la riduzione dei
Consiglieri, la riduzione degli emolumenti e tutto il resto delle
spese fisse è materia in capo ai gruppi consiliari. Dicevo,
risposta positiva sia alla riduzione delle spese discrezionali, sia
di fiducia ai buoni propositi manifestati in questi giorni, per
aprire un confronto sull'attività complessiva della Presidenza del
Consiglio e dei suoi uffici.
Presidente
- Se non ci sono altre richieste di
intervento, dichiaro chiusa la discussione generale.
Pongo in votazione l'atto:
Consiglieri presenti: 32
Votanti e favorevoli: 27
Astenuti: 5 (Bertin, Cerise, Chatrian, Louvin, Patrizia
Morelli)
Il Consiglio approva.
