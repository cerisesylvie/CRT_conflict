Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2595 del 11 febbraio 1987 - Resoconto
OGGETTO N. 2595/VIII - CAMBIAMENTO DELLA PROPRIETÀ DI UN
ISTITUTO BANCARIO VALDOSTANO. (Interpellanza).
PRESIDENTE:
Do lettura dell'interpellanza in oggetto
presentata dal Consigliere Sandri:
INTERPELLANZA
APPRESO dagli organi di informazione economici dell'intenzione
del Monte dei Paschi di Siena di acquisire la maggioranza del
capitale azionario del Banco Valdostano S.p.A.;
APPRESO inoltre che in occasione di tale passaggio proprietario
il Banco Valdostano potenzierebbe i propri servizi aprendo uno
sportello a Saint-Christophe;
RICORDATO che tale azienda di credito è l'unica banca privata
valdostana e che ha raccolto oltre 33 miliardi di lire di risparmi,
su cui ha pagato tre miliardi di interessi;
CONSIDERATA l'importanza di mantenere in ambito regionale la
proprietà dell'azienda, pur con le opportune collaborazioni con
istituti di grande prestigio e capacità operativa;
INTERPELLA
La Giunta regionale per conoscere:
- se tale passaggio di proprietà sia già avvenuto;
- se esistano comunque possibilità di partecipazione
azionaria, anche minoritaria da parte della Regione;
- che iniziative intenda assumere per contribuire al
potenziamento della rete bancaria locale, tenuto conto delle
prerogative statutarie previste all'art. 3 della legge
costituzionale 26 febbraio 1948, n. 4.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Credo che questa interpellanza rivesta
anche un certo significato storico, perché è la prima volta che
Nuova Sinistra affronta dei temi finanziari e non
occupazionali.
Da "Il Sole - 24 Ore" e da altri organi di stampa economici
qualche tempo fa è uscita la notizia che il Monte dei Paschi di
Siena, in una sua assemblea di dicembre, avrebbe destinato una
certa somma per acquisire la maggioranza del capitale azionario del
Banco Valdostano Bérard di cui, peraltro, sarebbe già azionista con
una quota che, stando sempre alle notizie di stampa, dovrebbe
aggirarsi intorno al 20%.
Questo fatto a noi pare abbastanza preoccupante, perché
condividiamo le preoccupazioni della Giunta sul fatto che il
mercato bancario e finanziario della Regione sia molto, anzi
troppo, influenzato da banche di interesse nazionale, da alcuni
grossi istituti bancari pubblici e da alcune banche private, ma che
comunque hanno i centri direzionali al di fuori della Regione.
L'unica banca interamente valdostana è il Banco Valdostano Bérard,
di cui stiamo parlando. Un istituto che potrebbe avere una certa
affinità con il Banco Valdostano è la Banca Sella di Hône, in
quanto è una banca di "interesse regionale limitrofo". Tuttavia la
maggior parte del sistema bancario valdostano è in mano a centri di
potere situati al di fuori della Valle.
Di fronte a questa preoccupazione, pare strano che da parte
della Regione non esista (o non si senta) nessuna iniziativa per
intervenire in questo passaggio di proprietà, sempre ovviamente che
sia ancora possibile intervenire.
In ogni caso si tratterebbe di intervenire nell'assetto
azionario di questa banca con una presenza anche di minoranza,
perché credo che una presenza pubblica in un settore come quello
bancario consentirebbe di esplicare una funzione non certo di
secondo piano, sia nel controllo che nella partecipazione alla
scelta ed all'elaborazione degli indirizzi.
A noi pare che questo fatto sia particolarmente interessante in
un momento in cui la Banca d'Italia ha concesso proprio al Banco
Bérard la possibilità di aprire a Saint-Christophe l'unico
sportello suppletivo assegnato al territorio della Valle d'Aosta.
Ciò testimonia, quindi, che siamo in presenza di una fase di
rilancio di questa banca che sta cercando di fare degli
investimenti, e credo che sarebbe opportuno che la Regione
intervenisse in maniera diretta. Tuttavia non si hanno notizie in
proposito.
Un aspetto non secondario del problema e che sarà oggetto di
ulteriori iniziative da parte nostra, è determinato dal fatto che,
in base all'articolo 6 della legge sul riparto fiscale, anche i
proventi delle tasse pagate sugli interessi in Vale d'Aosta, sia
dell'amministrazione postale, sia delle banche, concorrono alla
determinazione dei nove decimi del riparto fiscale.
A noi pare che la possibilità di poter controllare questi
meccanismi di "entrate" per la Regione, meriti una maggiore
attenzione.
La presente interpellanza mira a conoscere gli intendimenti
della Giunta su di un possibile intervento della Regione nel
settore.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Le notizie di stampa alle quali ha fatto
riferimento il Consigliere Sandri sono vere e pertanto corrisponde
al vero il passaggio di proprietà della maggioranza azionaria del
Banco Valdostano Bérard al Monte dei Paschi di Siena.
Il passaggio di proprietà è già avvenuto e l'unico aspetto
positivo è che, comunque, la sede, la direzione e l'operatività
della banca resteranno in Valle d'Aosta, per cui le ritenute
erariali sugli interessi bancari e quelle sull'IRPEF e sull'IRPEG
della stessa società, alle quali faceva cenno il Consigliere
Sandri, saranno comunque versate all'Intendenza di Finanza di Aosta
e quindi ammesse al riparto fiscale.
Per quanto concerne il secondo punto dell'interpellanza, al
momento attuale non siamo nelle condizioni di poter dire se il
nuovo socio di maggioranza, il Monte dei Paschi di Siena, voglia
proporre alla Regione un'eventuale partecipazione azionaria.
Bisogna comunque dire che in passato c'era già stata una
iniziativa in tal senso da parte della Regione, che poi si è
arenata non certo per volontà nostra; comunque quell'iniziativa,
che risale ad un periodo precedente all'entrata del Monte dei
Paschi di Siena, per ragioni diverse non è potuta giungere in
porto.
Nel merito del terzo punto dell'interpellanza, che iniziative
intenda assumere - la Giunta - per contribuire al potenziamento
della rete bancaria locale, tenuto conto delle prerogative
statutarie della nostra Regione, va tenuto presente che la Giunta
sta agendo in due direzioni.
La prima consiste nella riorganizzazione e nel potenziamento
delle Casse rurali, dando pratica attuazione allo studio esaminato
in quest'aula consiliare e che sta già vedendo la nascita e la
costituzione della Cassa rurale di Fénis, Nus e Saint-Marcel la
quale, proprio in questi giorni, vedrà sottoscrivere l'atto
costitutivo. Mi pare infatti che l'assemblea dei soci, per la
costituzione dell'atto costitutivo che sancisce l'inizio della
piena operatività, sia fissata per venerdì.
La Giunta regionale si sta muovendo anche in un'altra direzione,
e cioè verso la creazione di un istituto di credito regionale,
facendo leva sull'articolo 3 dello Statuto, sugli articoli 23, 25 e
26 della legge 196 e, soprattutto, sull'ultimo provvedimento votato
da questo Consiglio, ossia la legge regionale n. 22 dell'8 maggio
1986 che, proprio all'articolo 1, ha ribadito la potestà della
Regione Valle d'Aosta di istituire enti di credito di carattere
regionale.
Queste sono le intenzioni della Giunta regionale. Torno a
ripetere che al momento non siamo a conoscenza di iniziative del
Monte dei Paschi tendenti a sollecitare un'eventuale ingresso della
Regione nell'assetto societario del Banco Valdostano Bérard; se ci
saranno iniziative in tal senso, le valuteremo con la dovuta
attenzione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono solo parzialmente soddisfatto della
risposta dell'Assessore Martin perché, a mio parere, in questo
problema si sottovalutano almeno due aspetti.
Primo aspetto. Il costo per l'acquisizione di questo istituto di
credito valdostano, ipotizzato in circa 25 miliardi, avrebbe
sicuramente consentito, e forse potrebbe ancora consentire,
l'acquisto di tutto il Banco Valdostano Bérard, perché, in base ai
dati abitualmente usati in economia, il prezzo di una banca
equivale a circa un terzo della sua raccolta.
La raccolta del Banco Valdostano Bérard è di circa 33 miliardi e
quindi il suo valore potrebbe aggirarsi intorno agli 11 miliardi.
Facendo un po' di tara si potrebbe arrivare intorno ai 15 o anche
intorno ai 20 miliardi, ma sicuramente molto meno dei 25 miliardi
che la Regione avrebbe intenzione di impegnare in questo settore.
Forse avrebbe meritato di essere messa in predicato una maggiore
attività contrattuale da parte della Regione, di fronte a qualche
difficoltà che sicuramente si sarà presentata.
Secondo aspetto. Credo che la grande differenza tra il Banco
Valdostano Bérard e la Banca di interesse regionale che verrà
realizzata dalla Giunta regionale sia sintetizzabile nella presenza
di una storia di inserimento nel panorama del credito: esiste un
patrimonio umano, un patrimonio di capacità e di relazioni con
altri Istituti di credito; tutti aspetti che mancano completamente
nell'istituto che andremo, o andrete, a fondare.
Non credo che questo sia un aspetto secondario o facile da
dimenticare. Io ho l'impressione che il grosso scoglio col quale ci
si dovrà misurare sarà proprio quello umano del personale e delle
capacità di intessere relazioni.
Secondo me il Banco Valdostano Bérard era e rimane - e chiedo
che l'Assessore verifichi questa possibilità - uno dei modi, forse
anche uno dei più semplici, per riuscire a recuperare capacità di
relazione con altri istituti, una presenza sul mercato, personale
umano e capacità manageriali che sono molto difficili da
"costruire".
Da questo punto di vista credo che forse sarebbe interessante
una maggiore attenzione per il personale che nei vari anni ha
prestato la sua opera alla direzione delle banche valdostane, o
comunque presenti in Valle.
Concludo invitando la Giunta a verificare, in tempi stretti,
l'eventualità di un possibile ingresso, anche con un capitale di
minoranza, nel Banco Valdostano Bérard.
