Classificazione
ENTI LOCALI
Comuni
OPERE PUBBLICHE



Oggetto del Consiglio n. 2645 del 13 luglio 2023 - Resoconto
OGGETTO N. 2645/XVI - Interrogazione: "Stato dei lavori del
collettore fognario del Comune di Courmayeur".
Marguerettaz (Presidente) -
Punto n. 37 all'ordine del
giorno. Per la risposta, do la parola all'assessore Sapinet.
Sapinet (UV) -
Il primo quesito è: "Quale sia lo stato
dei lavori sul tratto di collettore fognario interessato":
l'appalto per i lavori di ripristino della funzionalità dei tratti
di collettori fognari danneggiati al servizio delle Unité des
Communes Valdôtaines Valdigne e Mont-Blanc è stato aggiudicato in
via definitiva, in data 8 maggio 2023; il verbale di consegna dei
lavori è stato sottoscritto in data 30 maggio 2023 e i lavori sono
pertanto in corso. L'ultimazione delle opere è prevista entro la
data del 30 settembre del 2024.
Ricordo che il soggetto responsabile del settore della
depurazione, di conseguenza dell'intervento, è il Sub ATO (Ambito
Territoriale Ottimale) Valdigne Mont-Blanc.
Il secondo quesito: "Se, con riferimento a quanto in oggetto, vi
siano state delle interlocuzioni con l'Unité Valdigne Mont-Blanc
ovvero con il Comune di Courmayeur e quali ne siano stati i
contenuti e le conclusioni".
L'intervento, come ricordato, ricade nell'ambito di una
procedura di infrazione per la quale è stato nominato un
Commissario unico nazionale che, sul territorio regionale, agisce
come soggetto coordinatore.
Sulla base dell'impegno assunto dallo Stato con la Commissione
europea che
-
dicono
-
desidera ricevere regolarmente
ogni sei mesi delle informazioni aggiornate sui progressi
registrati in Italia nel dare piena esecuzione alla sentenza della
Corte, l'opera è oggetto di un monitoraggio a cadenza semestrale,
coordinato dal competente Ministero dell'ambiente e della sicurezza
energetica.
Sotto il profilo amministrativo, nell'ambito di tale
monitoraggio, i competenti uffici del Dipartimento ambiente hanno
provveduto a richiedere le informazioni utilizzando i
format
definiti dal Ministero all'Unité responsabile della gestione del
servizio idrico, evidenziando la necessità di una sollecita
chiusura della vertenza.
Il Dipartimento programmazione, risorse idriche e territorio ha
inoltre assicurato la copertura economica degli interventi sia per
il depuratore che per le opere di collettamento.
La Regione intrattiene pertanto i rapporti con il Ministero
svolgendo un ruolo di collegamento, al fine di fornirgli le
informazioni necessarie alla gestione della procedura di
infrazione, tramite apposite richieste alle Unité des Communes
Valdôtaines Valdigne Mont-Blanc, oltre che al BIM (Bacino Imbrifero
Montano) nel suo ruolo di ente di governo d'ambito.
La pianificazione dell'intervento è stata anche ricompresa nel
piano d'ambito, conseguente alla riorganizzazione del servizio
idrico integrato operato con la legge n. 7/2022.
Sotto il profilo politico, la situazione è stata evidenziata già
in passato dai colleghi Assessori che mi hanno preceduto in sede di
CELVA nel corso degli incontri che si sono tenuti con i vari
Presidenti delle Unités. Un confronto che prosegue tutt'ora sia con
l'Unité ovviamente coinvolta ma anche con le altre.
Il ritardo accumulato, a quanto evidenziato dalle Unité des
Communes, è imputabile alla cronica carenza di personale tecnico
che condiziona pesantemente, lo sappiamo, l'operatività
dell'ente.
Presidente -
Per la replica, la parola al collega
Aggravi.
Aggravi (LEGA VDA) -
Ringrazio l'Assessore per le
informazioni. Direi che il ritardo, più che avere una causa,
possiamo dire che è storico ormai; è un problema che, tra l'altro,
nasce da una nota vicenda e poi si è trascinato nel tempo.
Ovviamente, la notizia che poi è andata agli onori della cronaca
riguarda appunto l'infrazione, e lei ci ha dato anche conto della
procedura e di come si svolgerà (quindi con un monitoraggio
costante semestrale da parte di chi dovrà vigilare a questo). Ci
auguriamo che quest'assegnazione definitiva vada a buon fine, ma
soprattutto vadano poi a buon fine i lavori e finalmente
l'allacciamento si possa completare e quindi avere, anche per
quello che riguarda l'alta Valle, una gestione completa e
soprattutto unitaria del sistema delle acque e anche soprattutto,
come in questo caso, della depurazione delle acque.
