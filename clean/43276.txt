Classificazione
AMBIENTE
Stoccaggio e smaltimento rifiuti



Oggetto del Consiglio n. 690 del 10 giugno 2021 - Resoconto
OGGETTO N. 690/XVI - Interpellanza: "Gestione e
organizzazione delle discariche per il conferimento di rifiuti
derivanti dalle attività edilizie e previsione di apertura di nuovi
impianti distribuiti sul territorio".
Bertin (Presidente) -
Punto 32 all'ordine del giorno. Si
è prenotato il consigliere Distort, ne ha facoltà.
Distort (LEGA VDA) -
Con questa interpellanza vogliamo
riportare all'attenzione del Consiglio un elemento di interesse
generale, in particolar modo del settore dell'edilizia, vale a dire
il tema della gestione dei conferimenti in discarica dei materiali
di risulta dalle lavorazioni di cantiere.
Che sia chiaro: prescindo da qualunque presa di posizione a
favore o contro le discariche. Non interferisco minimamente con
questo oggetto, con la battaglia dei comitati di interesse, ma
questa interpellanza è stata depositata al solo fine di riflettere
con intelligenza e visione sul tema delle discariche a servizio
dell'attività edilizia.
Ciò premesso, è del tutto evidente che a ogni attività di
cantiere si associa la produzione di materiale di risulta, sia
nella costruzione che nella ristrutturazione, tanto più anche con
tutta una serie di iniziative che vengono innescate da attività di
superbonus o di possibilità di detrazione fiscale. C'è tutta una
attività edilizia, che tra l'altro si inserisce in un tessuto
economico valdostano fortemente legato su questo settore, dove
possiamo dire che questo settore concorre in maniera assolutamente
significativa a tutto il comparto economico, a tutta l'attività
economica della nostra Regione.
Il tema delle discariche è un corollario fondamentale per il
funzionamento della filiera edilizia: fondamentale! Addirittura,
dopo gli aspetti economici relativi alla valutazione di una
qualunque attività edilizia, dopo gli aspetti amministrativi per
l'ottenimento dei titoli, il tema principale su cui verte tutta
quanta l'organizzazione di un'iniziativa edilizia è il tema della
collocazione dei materiali di risulta, così come la collocazione
dei materiali all'interno del cantiere e così come il concetto
stesso di spazio e di gestione degli spazi all'interno del
cantiere. Quindi possiamo dire che l'aspetto di spazio e tempo,
queste due categorie tipiche di tutta la riflessione del pensiero
filosofico occidentale, sono esattamente gli elementi su cui verte
anche la normale e quotidiana attività edilizia. Pensare a dove
localizzare i materiali e a che distanza si può pensare sia la
fornitura sia la destinazione finale di quanto è prodotto con
materiale di risulta.
La presenza di discariche, la distribuzione sul territorio e la
capienza sono temi fondamentali. Qualunque attore nel mondo
dell'edilizia fa immediatamente i suoi conti con questi particolari
aspetti e così come lo fa qualunque operatore nell'ambito edilizia,
tanto più è necessario che nel governo della regione chi ha la
delega, in questo caso rientrata a lei, Presidente, su questo
particolare tema, abbia quantomeno la capacità organizzativa di un
buon capomastro, elevata ovviamente al rango del territorio
regionale. Ed è soprattutto in questo periodo, dove non solo
fortunatamente si percepiscono segnali di forte attività nel
settore dell'edilizia, ma dove è estremamente importante che in
piena crisi economica prodotta dalla pandemia tutti i settori che
possono essere trainanti debbano essere messi assolutamente in
condizioni di ben operare.
A questo punto entriamo più nello specifico dell'interpellanza.
Per chi è addetto ai lavori, sappiamo perfettamente che esiste uno
strumento regionale, si chiama geonavigatore, è uno strumento
informatico che permette di andare a individuare nel territorio
regionale la localizzazione degli spazi di conferimento dei
materiali di risulta. Individuando le rispettive icone distribuite
sul territorio, si clicca sopra e si vanno a aprire le rispettive
schede, tipo questa, che riportano la localizzazione, lo specifico
della località, le caratteristiche dei codici CER ammessi, la
tipologia di discarica, la volumetria iniziale, la volumetria
residua (parlo di capacità ricettiva) e i quantitativi massimi
annui conferibili; poi c'è il titolare, il gestore e l'indirizzo.
Andando ad analizzare questi dati e aprendo tutta una serie di
schede... Tra l'altro, piccolo inciso: come d'incanto questo
sistema recentissimamente si è messo a funzionare in maniera più
performante. Dopo un lungo stallo ha avuto un primo aggiornamento e
in questi giorni mi hanno segnalato miei colleghi che c'è stato un
ulteriore passo avanti. Quindi questo piccolo inciso è solo per
dire che se questo è l'effetto delle interpellanze prodotte dalla
opposizione, ben vengano perché vuol dire che a questo punto come
d'incanto si sbloccano alcune situazioni.
Per quanto riguarda le schede, una in particolare mi ha stupito
ed è relativa al Comune di Arvier. Mi permetta, non me ne voglia
l'amministrazione comunale di Arvier a cui faccio i miei migliori
auguri di buon lavoro e anzi, per quanto mi riguarda come
esperienza, il buon lavoro lo fanno da anni. Però risulta un po'
particolare e la prendo a esempio: abbiamo una volumetria residua,
quindi la possibilità di conferire ancora 170 mila metri cubi di
materiale. Il quantitativo massimo annuo ammesso è di 4 mila,
 170 mila diviso 4 mila fa circa 42, vuol dire che avremmo 42
anni per riempire questa discarica. Da un lato viene da dire:
perfetto, per quarant'anni siamo a posto. Poi mi sono fatto un
quadro generale, vado a vedere, e ci sono altre discariche che
hanno termini di circa 30 anni, tante meno di un anno, alcune 2 o 3
anni e altre nella media, perché poi c'è anche un po' un termine
medio, la possibilità di eseguire un confronto medio, di circa 5
anni.
Il fatto di avere una durata così lunga risulta particolare,
curioso, perché nel momento in cui si apre una discarica, essa di
per sé è un'incisione sul territorio, è un cantiere, un mega
cantiere aperto, quindi la durata di una discarica equivale alla
durata di impatto ambientale, impatto paesaggistico. Quindi non è
così immediato il concetto: abbiamo tanto tempo per riempirla,
quindi è qualcosa di positivo; non è detto. Però io vorrei capire
soprattutto rispetto ad alcune che hanno una capienza che si
esaurirà in quarant'anni, altre in meno di un anno, vorrei sapere
qual è il criterio pianificatorio cui si ispira questa visione.
Esiste una previsione di conferimenti proveniente dal settore
edilizio regionale? Anche questa è una lettura. In più c'è un altro
problema legato alla collocazione, perché ci sono per lo più
discariche comunali che accettano conferimenti provenienti dallo
stesso comune, e questo mette un po' in difficoltà la possibilità è
la capacità di conferire materiale. Detto questo, tema estremamente
delicato, chiedo spiegazioni in merito a queste dinamiche.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Ringrazio il collega Distort per
l'interpellanza, sicuramente questo è un tema molto complicato,
sicuramente fondamentale, come ha detto giustamente lei, sulla
filiera dell'edilizia, che peraltro ha avuto una grandissima
evoluzione anche negli ultimi anni. Al di là del mio interim
dell'assessorato che spero duri poco, questa è una materia che per
tanti anni ho dovuto comunque gestire in qualche modo in quanto
amministratore comunale. Il tema delle discariche di inerti è
assolutamente ancora da risolvere su tanti aspetti, per altri
sicuramente in qualche modo da allineare con una direzione univoca
su tutte le discariche presenti, che peraltro sono parecchie in
Valle d'Aosta rispetto alle medie degli altri territori nazionali.
Peraltro, gradualmente in questi anni si è andati sempre più, con
tutte le normative sia edilizie sia ambientali, verso la necessità
di spingere molto sul recupero di tutti i materiali possibili, la
maggior parte dei materiali possibili in cantiere, quindi mandare
in discarica la minor quantità di materiale possibile, con tutte le
difficoltà tecniche di mettere poi in pratica questo tipo di
iniziativa.
Quanto diceva lei, e poi vengo alle risposte tecniche, rispetto
ai volumi e quindi alle durate, questo ovviamente parte dal
presupposto che le discariche di inerti - questa è una cosa che
potrebbe sembrare da un certo punto di vista paradossale, ma nella
quasi totalità delle situazioni così è - sono dei recuperi
ambientali, nel senso che sono finalizzate a un recupero ambientale
di zone compromesse, notoriamente cave; nella mia zona sono molte
le cave di marmo, piuttosto che di inerti. Peraltro, con la legge
specifica del 1995, adesso non mi ricordo il numero esatto, ma è la
legge di riferimento per le attività estrattive, si prevede già nel
momento in cui c'è l'autorizzazione alla coltivazione della cava
anche il recupero ambientale, che nella maggior parte delle
fattispecie prevede un riempimento di questi buchi con materiali
inerti e poi una copertura finale con materiali invece vegetali,
che permettano l'inerbimento, che viene peraltro anche nella
gestione della discarica di inerti contemplata, quindi c'è anche la
possibilità di conferire una piccola quantità di materiale vegetale
che serve poi per il recupero ambientale, eccetera.  Ne
consegue che l'entità del volume conferibile detti anche poi la
durata della discarica, perché se in una discarica di inerti devo
conferire 100 mila metri cubi, questa discarica è in un piccolo
comune che magari ha delle limitazioni sui conferimenti, è chiaro
che la tempistica poi di completamento della discarica, e quindi
dell'obiettivo finale che è quello del recupero ambientale,
richiede degli anni per essere conclusa.
Vengo alle risposte più tecniche che gli uffici mi hanno
preparato, in particolare sulla questione del geonavigatore. Mi
comunicano gli uffici che è stato aggiornato e messo
online
,
come giustamente ha sottolineato, dal primo giugno 2021 e le sue
informazioni sono pertanto a disposizione dei professionisti. Sono
state predisposte due sezioni. La prima, attività estrattive,
miniere e gestione inerti, dove ci sono schede di dettaglio
relative alla localizzazione delle attività estrattive; sono
comprese le cave, le miniere, le acque minerali e le miniere
dismesse inserite nel parco minerario, gli impianti di lavorazione
degli inerti e le attività definite dal PRAE che è il Piano
regionale attività estrattive. La seconda invece che ha come titolo
"rifiuti e bonifica dei siti contaminati", con schede di dettaglio
relative alla localizzazione del settore gestione dei rifiuti e di
bonifica dei siti contaminati; sono comprese le discariche, gli
impianti di trattamento e i siti contaminati.
Venendo alla prima domanda, si ricorda che i rifiuti speciali
sono quelli derivanti da attività produttive di industrie, aziende,
imprese edili, eccetera e sono gestiti e smaltiti da aziende
autorizzate private. Sono equiparati dalla normativa statale alle
merci e pertanto il produttore di tali rifiuti può scegliere
liberamente il sito cui conferire tale materiale, in base ai propri
ragionamenti di convenienza logistica ed economica e sfuggono
pertanto alla programmazione regionale, che può unicamente porre in
atto degli indirizzi programmatici a medio e lungo termine.
Per quanto riguarda poi l'ambito dell'indotto derivante dal
superbonus, ovvero lavori nel campo dell'edilizia tesi
principalmente ad aumentare l'efficienza energetica degli edifici,
si ricorda innanzitutto che le normative prevedono solo
residualmente il ricorso alla discarica, stante che almeno il 70
percento in peso del materiale dovrebbe essere avviato al recupero
e che tali limiti andranno nel prossimo futuro a diventare più
stringenti. Pertanto, in sede progettuale dovrebbe essere
considerata con attenzione la separazione dei materiali di risulta
e il loro invio presso centri di recupero. La questione non è più
quella di individuare nuove discariche, ma di attivare dinamiche di
economia circolari tali da recuperare tali materiali e questo sarà
uno dei temi affrontati nel prossimo piano regionale dei rifiuti.
Inoltre, i materiali di risulta da inviare in discarica derivanti
dalle tipologie di lavorazione collegati all'utilizzo del
superbonus afferiscono solo in parte alla categoria dei rifiuti
inerti, per il quali gli impianti e le discariche attualmente
presenti dovrebbero garantire una sufficiente capacità di
accoglimento. La Regione, come ben noto, non ha al momento
discariche private attive in grado di ricevere rifiuti speciali non
pericolosi. Pertanto, stante la tempistica di autorizzazione e
approntamento di nuovi impianti correlati all'arco temporale assai
ristretto per poter accedere al super bonus, numerose tipologie di
rifiuti generati dalle cantierizzazioni superbonus non potranno che
essere conferiti al di fuori del territorio regionale, con maggiori
costi di conferimento e trasporti da sostenere.
Per quanto riguarda la seconda domanda, ossia quali siano gli
eventuali intendimenti di correzione rispetto alle attuali
previsioni operative e, eventualmente, in merito all'ipotesi di
apertura di nuovi impianti, si risponde che il piano rifiuti
regionale sarà soprattutto focalizzato sul tema della riduzione
della produzione dei rifiuti, sull'attivazione di dinamiche di
economia circolare e sulle condizioni da porre in essere per
minimizzare il conferimento in discarica. Il piano effettuerà
altresì un'analisi dei fabbisogni e della relativa impiantistica
valutando, tra l'altro, la sussistenza di condizioni tali da
prevedere l'opportunità di realizzare impianti di recupero e
smaltimento per determinate categorie di rifiuti e individuando tra
l'altro le zone idonee e non idonee per l'ubicazione di tali
impianti.
Presidente -
Per la replica il consigliere segretario
Distort, ne ha facoltà.
Distort (LEGA VDA) -
Io ribadisco semplicemente un fatto:
come sempre la regola aurea è
est modus in rebus
. Le
discariche non sono uno strumento in sé negativo, la discarica è
una condizione, è una funzione che serve a un ciclo. Tra l'altro il
concetto di recupero ambientale in cui si collocano le varie
discariche ha un senso perfetto, però capisce Presidente, è
esattamente in questo senso che diventa importante il fattore
tempo, perché recupero ambientale vuol dire che se noi abbiamo un
enorme spazio di discarica e pensiamo che in questo spazio il
recupero ambientale si attui nell'arco di decenni, capiamo che noi
stiamo trasferendo avanti, molto, molto avanti nel tempo,
quell'effetto virtuoso finale che è il recupero ambientale. È vero,
nel frattempo rimane in piedi una funzione che è necessaria -
necessaria! - ma il fattore tempo va gestito, perché è estremamente
importante, così come il fattore spazio. Ma spazio vuol dire anche
in termini di dimensione e io qui apro semplicemente un tema, di
cui non voglio assumermi la paternità, apro un tema e siete voi
come Governo che lo dovrete gestire: dovete valutare se ha più
senso una enorme discarica piuttosto che quattro o cinque piccole,
perché le piccole possono completarsi in tempi più brevi, essere
distribuite sul territorio e di conseguenza attuare veramente quel
beneficio ambientale, e aggiungo da architetto mi permetta,
paesaggistico, in tempi brevi.
Questo è il motivo per cui noi presentiamo l'interpellanza, per
stimolare nel Governo la riflessione su questi argomenti. Così come
l'altro argomento - non è espresso nell'interpellanza ma mi
permetto di metterlo a fattor comune ed era contenuto comunque
nelle parole dell'interpellanza - è il fatto di riflettere sui
termini di gestione, inserendo tutti quegli elementi innovativi
prodotti dalla tecnica attuale. Cosa voglio dire? Ingegneria
ambientale, entro più nello specifico, la realizzazione di cortine
di occultamento visivo per avere non un nascondimento dei peccati,
ma per avere una tutela paesaggistica fin dal momento dell'apertura
di un impianto di raccolta di materiali conferiti. Pensare che
queste schermature, oltre ad avere un ruolo paesaggistico, hanno un
ruolo ambientale nel senso che riescono a fare da filtro alla
trasmissione delle polveri. E questo è un esempio, come altri
esempi che sono messi a disposizione dalla tecnologia e su cui
l'assessorato è necessario che faccia tutti i suoi approfondimenti.
Addirittura, rimane sempre nella linea dei suggerimenti dai banchi
dell'opposizione, pensare di mettersi in contatto con questi enti
che svolgono approfondimenti, possono essere politecnici come
possono essere altre organizzazioni, in maniera tale da proporsi
come territorio di sperimentazione per queste tecniche, ovviamente
con benefici dal punto di vista dell'ente pubblico, dell'ente
Regione. Si mette a disposizione un laboratorio a condizione che
vengano eseguiti certi tipi di intervento a costo sostenuto in
concorso di spesa con questi enti.
È questa la visione, cioè la
ratio
di questa
interpellanza è esattamente questa: indicare una visione, perché la
fase di discarica, come qualunque fase di cantiere, è sempre una
fase di interferenza, sempre, e fintanto che non sono conclusi i
lavori, il cantiere sarà sempre un'interferenza e la discarica sarà
sempre un'interferenza. Anziché demonizzare, anziché pensare di
diminuire, di disincentivare l'attività edilizia, si tratta di
approfondire il tema per rendere virtuosa l'attività di gestione
delle discariche.
Presidente -
Sospendiamo temporaneamente per arieggiare i
locali e sarà anche l'occasione per concludere gli aspetti formali
e tecnici riguardanti il deposito degli emendamenti di cui
parlavamo all'inizio dei lavori del Consiglio. Pertanto, magari, la
pausa sarà un po' più lunga del solito rispetto a quelle dedicate
al cambio aria.
La seduta è sospesa dalle ore 11:11 alle ore 11:58.
