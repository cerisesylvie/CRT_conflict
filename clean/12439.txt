Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3355 del 6 maggio 1992 - Resoconto
OGGETTO N. 3355/IX Sviluppi della trattativa privata tra la
Regione e la SITAV per il rinnovo della convenzione per la gestione
della Casa da gioco di Saint-Vincent.
(Interpellanza)
Presidente
Do lettura dell'interpellanza in
oggetto.
Interpellanza Vista la delibera consiliare n. 2995/IX del 10
gennaio 1992 concernente l'esame delle istanze delle Società
interessate alla gestione della casa da gioco - delega alla Giunta
per la trattativa privata.
Rilevato che al punto 2 del deliberato la Giunta si impegnava
".. in via preliminare ad effettuare ulteriori controlli sulla
trasparenza e affidabilità dell'azionariato (della SITAV), con
diritto di controllo da parte della Regione dei requisiti di
onorabilità e professionalità di Amministratori, ecc. ..."
Tenuto conto del dibattito che ha preceduto detta delibera ed in
particolare delle dichiarazioni del Presidente della Giunta che
evidenziavano il suo impegno a dar pubblicità e trasparenza alla
trattativa, nonché ad individuare pregiudizialmente i requisiti ed
i poteri degli interlocutori.
Preso atto delle dichiarazioni del Presidente della SITAV, ing.
Piantini, trascritte nel processo verbale della riunione 9 dicembre
1991 della IV Commissione consiliare permanente.
il sottoscritto Consigliere regionale
interpella
il presidente della Giunta per sapere:
a) quali sono gli sviluppi attuali della trattativa;
b) qual'è l'esatto tenore del patto di Sindacato che l'ing.
Piantini si è impegnato a presentare all'Amministrazione regionale
nel corso degli incontri avuti;
c) qual'è l'esatta percentuale dell'azionariato SITAV rapportato
al Sindacato di maggioranza ed il nominativo delle persone fisiche
che ne detengono la titolarità.
Presidente
La parola al Consigliere Bich.
Bich (GM)
L'interpellanza nella sua parte esplicativa
mi sembra che fissi i punti sui quali l'interpellante vuol
conoscere gli aspetti, le ragioni e gli indirizzi della
Giunta.
Sostanzialmente va su questi binari, il 10 gennaio 1992, dopo un
dibattito acceso in Consiglio regionale, fu approvata la delibera
n. 2995, in questa delibera erano previsti alcuni requisiti della
società che avrebbero partecipato, in trattativa privata singola,
alla trattativa.
Molto fu detto e dibattuto sul diritto di controllo della
Regione su un punto oscuro già allora - e oggi ancor di più
d'altronde - e molto delicato, concernente l'assetto societario
della società SITAV. Si richiedevano tra l'altro trasparenza
dell'azionariato, diritto di controllo da parte
dell'Amministrazione regionale, requisiti di onorabilità e
professionalità degli amministratori, eccetera.
Alla fine del dibattito il Presidente della Giunta, per conto
della Giunta, per conto della maggioranza, sostenne che la società
SITAV era affidabile, in quanto al suo interno un sindacato di
maggioranza, un sindacato di blocco era tale per cui
l'interlocutore a tutti gli effetti poteva garantire l'efficacia di
una trattativa ed il buon risultato della trattativa stessa.
Faceva eco a questa presa d'atto, questa sottolineatura del
Presidente della Giunta, una richiesta da parte dei gruppi di
minoranza che fosse esplicitato l'assetto azionario della società
SITAV e il blocco di controllo, il blocco di sindacato, affinché si
conoscesse bene anche fisicamente chi fosse l'interlocutore.
Questo aspetto, che non è secondario, venne ripreso
antecedente-mente dal Presidente della SITAV che, in una splendida
illustra-zione dei requisiti della società stessa e della sua
storia di gestione del Casinò, ci aveva detto il 9 dicembre 1991 in
IV Commissione, uscendo: "Vi garantisco, domani mattina io vi
faccio avere il patto di sindacato che governa la SITAV, anzi lo
faccio avere a ciascuno di voi, membri della IV Commissione, perché
possiate constatare direttamente che la SITAV ha tutti questi
requisiti, c'è un sindacato preciso che la governa, abbiamo degli
amministratori".
Questa presa di posizione del Presidente della SITAV avveniva
dopo un dibattito molto controverso all'interno della IV
Commissione in cui si palesava invece che il Sindacato di blocco
non fosse presente, anzi che fosse assai aleatorio l'organigramma
stesso di gestione della società, del Consiglio
d'amministrazione.
Fosse ballerino, in quanto già qualche mese prima, nel mese di
settembre del 1990, si erano viste delle vistose crepe, dei
cambiamenti e allora erano più che giustificati i dubbi dei
consiglieri e dei Commissari della IV Commissione
sull'inattendibilità del sindacato di blocco della società SITAV
stessa.
Adesso io con questa interpellanza vorrei sapere, punto primo,
se è stato fornito un assetto preciso della società in modo che si
conosca bene quali sono gli interlocutori, non attraverso il
Consiglio d'amministrazione, ma attraverso la definizione delle
quote, come esse si assemblano.
Punto secondo, qual'è l'andamento della trattativa dal momento
che lo stesso Presidente della Giunta ci aveva garantito che ci
avrebbe informato con una certa tempestività sull'andamento della
trattativa stessa.
Punto terzo, qui non è scritto, però vorremmo chiedere, dal
momento che sono stati forniti i verbali delle Assemblee della
società SITAV ed i verbali anche del Consiglio d'amministrazione,
proprio per dar senso di continuità, trasparenza, affidabilità
dell'azionariato, affidabilità degli Amministratori stessi.
Soltanto fino al 12 dicembre 1991, che ci siano anche trasmessi
i verbali, del mese di marzo, aprile, eccetera delle Assemblee
della Società SITAV e dei Consigli d'amministrazione che si sono
tenuti.
Questi mi sembrano dei punti importanti per definire i requisiti
dell'interlocutore, che del resto sarebbero depauperati rispetto al
bando di preselezione che era stato approvato dal Consiglio
regionale. Grazie.
Presidente
La parola al Presidente della
Giunta.
Bondaz (DC)
Brevemente, per quanto riguarda i verbali
non se ne faceva cenno nell'interpellanza, mi riservo ovviamente,
dopo questa richiesta del Consigliere Bich, di farmene avere copia
e poi di farglieli avere.
Per quanto riguarda l'interpellanza, devo dire che la trattativa
privata tra Regione e SITAV si sta svolgendo in modo regolare con
una delegazione della Giunta regionale, composta da chi vi parla e
dagli Assessori Lavoyer e Pascale.
L'accordo tra Regione e SITAV, peraltro, non è scontato in
quanto, contrariamente a quanto qualcuno ritiene, la Giunta
regionale non è orientata a concedere alla SITAV la gestione se non
sono rispettati i capisaldi costituiti dagli obiettivi indicati dal
Consiglio regionale del giungo 91 e del gennaio 1992.
Io mi auguro di poter concludere nella seconda decade di questo
mese, in modo da poter presentare al Consiglio la proposta
all'inizio del mese di giugno.
Quanto al patto di sindacato tra gli azionisti SITAV, posso
indicarvi quello che mi è pervenuto; intanto la composizione del
capitale, non so se preferisce il Consigliere che io legga, oppure
che gliene faccia avere una copia. Va bene, vi leggo l'azionariato
innanzitutto, tanto so che il Consigliere Bich queste cose le sa
già, è solo un ripasso della lezione.
Per quanto è di mia conoscenza, ovviamente, l'Unifide S.p.A. con
il 17,727 per cento; l'Unifide S.p.A. con un usufrutto di certo
Barsanti per l'1,410; gruppo Cotta per l'8,458; gruppo Mallen
Milano Elisabetta, 3,298; Eredi Tani 0,622; Papini Zoruli Camilla,
5,515; SIT, 22,061; Valser 21,212; gruppo Rivella, 19,697; totale
100 per cento.
Gli azionisti che fanno parte del sindacato di blocco, pari al
51,212, sono rappresentati dall'Unifide S.p.A., dall'Unifide
usufrutto Barsanti, dal gruppo Cotta, dal gruppo Mallen Milano
Elisabetta, dagli Eredi Cotta e dal gruppo Rivella.
L'unica cosa che non posso rispondere al Consigliere Bich,
questo forse per un disguido di interpretazione, è che mi è stata
fatta pervenire la composizione del capitale con gli azionisti che
partecipano al gruppo di blocco, ma non mi hanno fatto pervenire -
forse è stato un equivoco telefonico con la società e comunque
glieli farò pervenire non appena me li faranno avere - i nominativi
singoli dei partecipanti alle società che ho citato poc'anzi.
Presidente
La parole à monsieur Bich.
Bich (GM)
Questo assetto azionario è quello definitivo,
vigente oggi? A differenza di quanto viene regolarmente affermato
da parte dei rappresentanti della Giunta io non è che abbia una
conoscenza diretta ed approfondita dell'assetto azionario della
società SITAV, o dell'attività della società stessa, tant'è che
questa richiesta voleva arricchire le informazioni di cui sono in
possesso unitamente agli altri consiglieri, perché le informazioni
che io ho sono quelle esattamente derivanti dalla lettura di
documenti che sono stati forniti anche ad altri colleghi, quindi
non è che possa vantarmi di averne di più.
Viceversa non posseggo la sfera di cristallo per conoscere molto
meglio come avvengono le determinazioni all'interno del Consiglio
d'amministrazione, per questo chiederei, signor Presidente, se è
possibile, di avere anche i verbali. Posso avere assicurazioni su
questo?
D'accordo, chiederli e ottenerli, perché gli altri li abbiamo
ottenuti. I verbali delle Assemblee della società dal 12 dicembre
fino ad oggi. Sì, quello del 12 l'abbiamo. Quindi se verranno
forniti questi dati non avrò altra preoccupazione se non dichiarare
di essere assolutamente soddisfatto della risposta che mi è stata
fornita. Grazie.
