Classificazione
ASSISTENZA SANITARIA E OSPEDALIERA



Oggetto del Consiglio n. 208 del 13 gennaio 2021 - Resoconto
OGGETTO N. 208/XVI - Interpellanza: "Azioni volte a
calmierare i prezzi dei tamponi Covid".
Bertin (Presidente) -
Passiamo al punto n. 21 dell'ordine
del giorno. Per l'illustrazione, ha chiesto la parola il
consigliere Manfrin, ne ha facoltà.
Manfrin (LEGA VDA) -
Questa interpellanza è molto
semplice e mi auguro che la risposta sia altrettanto semplice.
Forse con una certa coincidenza rispetto al collega Aggravi anche
noi abbiamo avuto modo di fare dei confronti con Regione Lazio e
tra poco andrò ovviamente a esplicitarli, perché abbiamo fatto un
giro sul sito dell'USL della Valle d'Aosta dov'è inserito il costo
di alcuni test che vengono utilizzati in questo periodo
relativamente al Covid-19. Per quanto riguarda appunto quello che
si può leggere sul sito dell'Azienda USL, risulta che il test
sierologico - che peraltro è specificato essere soggetto a
pagamento anticipato - ha un costo dell'ammontare di 35 euro, c'è
scritto specificamente sia per i cittadini, sia per i datori di
lavoro; mentre per i tamponi Sars-Covid-19 invece - anche qui
soggetto al pagamento anticipato, viene specificato - viene
richiesto un prezzo di 85 euro, oltre alla compilazione del modulo
di consenso informato.
Noi, sulla base di questi numeri, abbiamo fatto un giro sul sito
della Regione Lazio della sanità, che invece ci dà delle cifre
differenti: nello specifico, a fronte dei 35 euro che l'USL della
Valle d'Aosta fa pagare il test sierologico, viene specificato che,
senza pagamento anticipato, la Regione Lazio garantisce un test
sierologico nelle strutture pubbliche con un costo di 15,23 euro,
quindi meno della metà. La stessa cosa si può leggere per quanto
riguarda il tampone, che addirittura ha un costo decisamente
inferiore, nel senso che non è possibile reperire le informazioni
relative al costo dei tamponi per quanto riguarda la sanità della
Regione Lazio ma è possibile reperire invece un prezzo calmierato
che la Regione Lazio ha concordato assieme a delle aziende di
sanità privata (sono circa 60 quelle che hanno aderito a questo
accordo), che sostanzialmente somministrano un tampone che non può
avere un costo superiore a 22 euro ma ci sono delle strutture che
lo garantiscono anche a meno, c'è l'elenco delle strutture che lo
garantisce, per esempio, a 20 euro. Abbiamo quindi un tampone per
il Covid-19 che costa 22 euro massimo nella regione Lazio e un
tampone che costa 85 euro invece per la sanità valdostana.
Sulla base di quanto abbiamo potuto reperire in rete, quindi
abbiamo deciso tramite questa interpellanza di capire quali siano
le motivazioni di questa differenza di prezzo fra chiaramente le
due Regioni e a questo punto se sia intenzione dell'Amministrazione
andare a calmierare i prezzi di questi test.
Presidente -
Per la risposta, ha chiesto la parola
l'assessore Barmasse, ne ha facoltà.
Barmasse (UV) -
Con riferimento all'oggetto
dell'interpellanza: "quale sia la ragione della differenza di
prezzo rilevata", informo che la prima definizione delle tariffe
relative al tampone molecolare e ai test sierologici ha avuto luogo
con la DGR n. 673 del 24 luglio 2020 recante: "Approvazione di
indicazioni all'Azienda USL Valle d'Aosta per l'effettuazione del
test molecolare basato sull'identificazione di RNA virale dei
tamponi nasofaringei per la diagnosi di infezione da Sars-Cov-2 e
dei test sierologici per l'identificazione della risposta
immunitaria contro Sars-Cov-2. Prenotazione di spesa". In tale
sede, a seguito delle interlocuzioni avvenute tra i tecnici
competenti dell'Assessorato e dell'Azienda USL e tenuto altresì
conto dei provvedimenti adottati in tal senso dalle altre Regioni,
sono state approvate le tariffe minime pari a euro 35 per il test
sierologico ed euro 65 per il tampone. Evidenzio inoltre che il
punto n. 2 del dispositivo della richiamata DGR n. 673 del 2020
demandava all'Azienda USL Valle d'Aosta l'integrazione del
tariffario delle prestazioni richieste da terzi nel proprio
interesse in materia di igiene e sanità pubblica con le suddette
tariffe minime precisando che le medesime erano eventualmente
modificabili a cura dell'area prevenzione dell'Azienda USL Valle
d'Aosta.
Sulla base di tali premesse, l'Azienda USL, con deliberazione
del Commissario n. 339 in data 9 ottobre 2020, ha ritenuto
opportuno ridefinire tale tariffa relativa ai tamponi con un
incremento da 65 euro a 85 euro, questo per quanto riguarda il
tampone molecolare e ciò al fine di una più congrua copertura dei
costi che vi sono correlati. Come motivato dalla stessa delibera,
l'aumento si è reso necessario in quanto la quota da distribuire al
personale infermieristico coinvolto, al netto della tassazione,
risultava troppo bassa per determinare l'adesione da parte del
personale medesimo.
Preciso infine che, così come previsto dalla DGR n. 673 del
2020, sia il tampone, sia il test sierologico sono a completo
carico del servizio sanitario regionale se effettuati per finalità
di igiene e sanità pubblica, ovvero se effettuati ai sensi delle
procedure anti-Covid approvate con specifica DGR ai fini
dell'attività socio-educativa, socio-assistenziale, socio-sanitaria
e sanitaria erogata da enti pubblici o privati convenzionati con un
ente pubblico sul territorio regionale. È altresì reso in esenzione
il tampone agli assistiti risultati positivi al test sierologico
nei casi indicati nell'algoritmo di cui al protocollo allegato alla
citata DGR n. 673/2020, ancorché tale test sia svolto da una
struttura privata accreditata. Riassumendo, i tamponi sono gratuiti
per tutti coloro che vi sono sottoposti per
screening
, o
attività diagnostica, o per ingresso sul territorio nazionale
sicché le casistiche in cui è previsto il pagamento sono di fatto
molto marginali.
Mi sembra, consigliere Manfrin, mi corregga, che, quando ha
riportato i costi della Regione Lazio, non fosse specificato bene
se fosse il sierologico o il tampone molecolare. Le dico per
esperienza personale che il tampone molecolare a Roma lo "abbiamo"
pagato 80 euro questo in famiglia, ed è l'unico dato che posso
darle da quel punto di vista, sul sierologico non lo so.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin
(LEGA VDA)
- Rimango un po' spiazzato da
questa risposta. Le specifico che è il test molecolare e le
specifico anche che effettivamente ho fatto una ricerca per vedere
effettivamente come veniva disposto e quali erano i costi disposti
dalla Regione Lazio ma anche da altre Regioni e c'erano dei costi
che erano superiori non a 85 euro, c'erano dei costi che fino a
ottobre si aggiravano intorno ai 60 euro di prezzo, dopodiché,
grazie e in virtù di questo accordo con la sanità privata, questi
costi dei tamponi molecolari sono stati abbattuti fino alla cifra
di 22 euro.
Sinceramente quindi non ho compreso bene, Assessore, quello che
lei ha detto, cioè la motivazione secondo la quale per fare più
tamponi al personale sanitario si è aumentato il costo dei tamponi
singoli, perché in realtà questa modalità di gratuità o pagamento
c'è esattamente alla stessa maniera anche in Regione Lazio, cioè
viene specificato anche sulla pagina dell'Azienda sanitaria della
Regione Lazio che ovviamente non è a pagamento il test, quello
chiamiamolo obbligatorio o di
screening
bensì è a pagamento
il test quello di screening
in generale ma a un costo di
15,23 euro. Io quindi vedo una discrepanza di prezzo decisamente
importante, adesso al netto di quella più evidente... anche
soltanto un test sierologico costa 35 euro all'USL della Valle
d'Aosta e 15,23 euro alla Regione Lazio, mi chiedo in quale maniera
possa avere un prezzo addirittura doppio, al netto del fatto che è
evidente che chi si sottopone per screening, per esempio, come
hanno fatto le scuole, piuttosto che i sanitari, non lo paga ma
sostanzialmente noi parliamo di tutti gli altri, che siano pochi o
siano tanti, quello che conta è che non paghino un servizio in
maniera eccessiva. Poi sottoporsi a un tampone dal costo di 85 euro
quando in realtà da altre parti costa... ma anche volendo fare 30
euro, mi sembra che siamo assolutamente fuori prezzo.
Io quindi le chiedo, Assessore, di verificare questa discrepanza
e questa incongruenza perché mi sembra assolutamente necessario
approfondire visto che più di una persona ci ha segnalato di aver
avuto necessità di fare questo tampone e di essersi trovata di
fronte a dei costi che sono decisamente proibitivi.
