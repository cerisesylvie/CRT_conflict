Classificazione
AMBIENTE
Stoccaggio e smaltimento rifiuti



Oggetto del Consiglio n. 915 del 18 settembre 2019 - Resoconto
OGGETTO N. 915/XV - Interpellanza: "Notizie in merito al
contratto per la gestione integrata dei rifiuti".
Distort (Presidente) -
Passiamo quindi al punto n. 25
all'ordine del giorno. Per l'esposizione dell'interpellanza, la
parola alla proponente collega Pulz.
Pulz (ADU VDA)
- Con questa interpellanza torniamo a
parlare della problematica della gestione dei rifiuti da cui si può
evincere il grado di rispetto dell'ambiente raggiunto da una
comunità e quindi il suo grado di civiltà. Partiamo da una
riflessione scontata, tipica di monsieur La Palice, quel tale che 5
minuti prima di morire era vivo, e cioè che tutte le discariche,
per quanto grandi, finiscono per esaurirsi. Ciò che stupisce è
piuttosto che, a questa conclusione di fatto scontata, si arrivi
sempre in modo inaspettato.
Disponendo dei dati relativi alla quantità di rifiuti conferiti
giornalmente, ci sembra irreale che non si riesca a fare delle
proiezioni che consentano di prevedere la saturazione delle
discariche, con una certa sicurezza e anche con il dovuto
preavviso, in modo da poter arrivare per tempo e fare tutte le
azioni necessarie a scongiurare le emergenze, perché le emergenze
finiscono per rendere inevitabili scelte che, in condizioni
normali, non sarebbero tali. Purtroppo anche la Valle d'Aosta è
sottoposta, come peraltro la maggior parte delle discariche
italiane, a queste regole, cioè a periodi di criticità.
Ricostruiamo un minimo di storia dell'emergenza discarica in
Valle d'Aosta. Magari è noioso, ma crediamo sia importante per chi
non la conosca bene questa storia, per capire tutto quanto. Questa
emergenza è stata evocata una prima volta nel 2010 per giustificare
la costruzione del pirogassificatore. Allora l'Amministrazione
regionale, che era appunto pressata dall'esaurimento della
discarica di Brissogne, fu "obbligata" a indire un bando per un
project financing
, che prevedeva la gestione integrata di
tutti i rifiuti prodotti in Valle d'Aosta per i successivi 22 anni
e anche la costruzione di questo pirogassificatore, che sembrava
molto innovativo, un sistema di incenerimento che avrebbe fatto
sparire tutti i rifiuti. In quell'occasione la gara è stata vinta
da un'associazione temporanea di imprese, la Rea Dalmine S.p.A. di
Dalmine, nei pressi di Bergamo. Poi c'è stata un'opposizione
popolare fortissima che ha visto nascere quel fortunato referendum
propositivo che ha sanzionato la bocciatura del progetto. Tutta la
campagna referendaria del 2012 è stata fatta proponendo, in
alternativa allo smaltimento a caldo dei rifiuti indifferenziati,
il trattamento a freddo in un impianto che avrebbe dovuto
massimizzare il recupero di materia e minimizzare il ricorso alla
discarica. Nonostante la vittoria referendaria avesse reso
impraticabile il trattamento a caldo e nonostante il decreto
legislativo del 2003 che imponeva il trattamento a freddo degli
stessi prima del loro ingresso in discarica, nonostante anche la
circolare del Ministro dell'ambiente, Orlando, che ribadiva
l'obbligo di trattare i rifiuti prima dello smaltimento in
discarica, la Regione ha continuato a temporeggiare lasciando che
appunto la discarica di Brissogne entrasse in situazione
d'emergenza. Alla fine del 2014 questa emergenza è stata tamponata.
Si è concessa a Valeco S.p.A. l'autorizzazione a effettuare la
riprofilatura, che in realtà è un eufemismo, perché si è trattato
di un ampliamento di 78.000 metri cubi. Questo ha consentito di
allungare la vita dei famosi lotti 1, 2 e 3 per altri tre anni e
mezzo. Il termine "allungare la vita" suona positivo, ma dobbiamo
forse ricordare che quell'operazione è costata ai valdostani più di
3.000.000 di euro. Per la vita si fa questo e altro!
I primi interventi per contenere poi la produzione di rifiuti
indifferenziati sono iniziati solo nel giugno 2015, perché si è
riorganizzata la raccolta differenziata. C'era stato
l'aggiornamento del piano regionale dei rifiuti e c'erano
chiaramente da ottemperare le normative europee e nazionali, che
richiedevano esplicitamente la realizzazione di un impianto di
trattamento a freddo prima che ci fosse lo smaltimento nel quarto
lotto. Di fatto nulla si è deciso fino alla delibera di Giunta del
2017. È molto interessante la lettura delle premesse di questa
delibera, perché si afferma che il primo, secondo e terzo lotto si
sarebbero esauriti nell'arco di un anno ed eravamo al giugno 2018.
Il quarto lotto non può essere utilizzato per smaltire rifiuti non
trattati, innanzitutto per evitare la possibile fase di
commissariamento e poi perché bisognava fare le procedure per dare
l'incarico della gestione del Centro regionale di trattamento dei
rifiuti urbani di Brissogne e realizzare, appunto, questo sistema
impiantistico di trattamento.
Si arriva così alla conclusione che si deve per forza adottare
questa modalità del
project financing
e viene detto -
proprio testuali parole - che "
è l'unica modalità che consente
di individuare un operatore economico che assicuri la gestione del
centro regionale, la realizzazione del sistema impiantistico
integrato
", eccetera. Poi si dice una cosa molto interessante:
"
I costi sostenuti dal concessionario saranno recuperati
-
così prevede la normativa -
attraverso le tariffe applicate agli
utenti
", secondo quel principio che abbiamo tante volte
richiamato: chi inquina paga. Poi c'è stata una serie di
coincidenze fortunate per cui l'ATI che ha vinto la gara è sempre
capeggiata da Rea Dalmine, il contratto firmato punta alla
riorganizzazione del centro di Brissogne, alla realizzazione di
questo impianto che serve appunto per massimalizzare il recupero e
minimizzare gli scarti. La concessione, come sappiamo, durerà 17
anni. Ci sono due fasi previste: la prima, di due anni, durante il
quale tutto continuerà secondo l'attuale modello operativo
gestionale e si costruiranno intanto i nuovi impianti; la seconda,
della durata di 15 anni, durante il quale il centro verrà gestito
secondo la nuova configurazione impiantistica.
Ci sembrerebbe di poter tirare un sospiro di sollievo e dire che
è tutto bene quel che finisce bene, ma anche in questo caso, vista
la riduzione dei volumi a disposizione del quarto famoso lotto e
l'estensione temporale del contratto a 17 anni, sorge il dubbio che
di nuovo la discarica possa esaurirsi prima della fine
dell'appalto. Ci sorge questo dubbio. Allora noi abbiamo bisogno
dell'Assessore per capire: innanzitutto perché l'impianto di
trattamento non è ancora stato realizzato; quali azioni si
intendono mettere in campo per monitorare il
trend
di
riempimento di questa cella che appartiene al secondo lotto, ma che
di fatto si trova all'interno del quarto; e poi, visto che fino
alla messa in funzione dell'impianto di trattamento i rifiuti
indifferenziati verranno conferiti in quella cella che abbiamo
detto, si chiede quanto volume del quarto lotto resterà a
disposizione di questi scarti che saranno prodotti dall'impianto di
trattamento. Sono domande un po' tecniche, ma fondamentali anche
per capire come si intende monitorare il trend di riempimento dello
spazio residuale del quarto lotto per evitare di trovarci sempre di
fronte ad inaspettate ed improvvise emergenze che erano impossibili
da prevedere.
Presidente -
La parola all'Assessore Chatrian per la
risposta.
Chatrian (AV)
- Devo dire che rispondo con qualche
difficoltà a questa iniziativa che la collega ci ha presentato,
perché ci ha fatto po' la storia di cos'è successo negli ultimi
nove anni all'incirca, omettendo volutamente o non volutamente
alcune parti, ma non è mia intenzione fare delle valutazioni legate
alle premesse fatte poc'anzi dalla collega, anche perché ero attivo
insieme a lei a raccogliere le firme e operativo per il referendum
e, insieme, abbiamo creato le condizioni per poter dare la voce ai
cittadini valdostani nel 2012.
Non riesco a capire la prima domanda, se devo dire, collega
Pulz. Lei nelle premesse mi dice: "Avete firmato un contratto il 2
di luglio" e nella prima domanda ci chiede: "Per quale ragione
l'impianto di trattamento non è ancora stato realizzato?", Abbiamo
firmato il contratto un mese fa, e allora mi chiedo dove si vuole
arrivare... Nel momento in cui l'Amministrazione regionale ha
firmato un contratto di un certo valore, di un certo importo, a
seguito di un percorso che lei ha citato parzialmente, soprattutto
legato a quella delibera del 2017 da lei menzionata, è con un po'
di imbarazzo che rispondo alla prima domanda. Ma veramente? Abbiamo
firmato un contratto da un mese... non so, lascio a voi la risposta
sulla prima domanda... Veramente sono un po' imbarazzato rispetto a
quello che ci viene sottoposto, e non dal punto di vista tecnico o
amministrativo.
Dobbiamo però essere robusti e chiari nello spiegare ai
cittadini che ci ascoltano cosa si sta facendo e soprattutto quali
sono le regole del gioco, perché? Perché a monte c'è stata una gara
europea, un'impresa ha vinto, e oggi toccherà all'Amministrazione
far perseguire tutto quello che è stato inserito nel contratto. Il
contratto di concessione, in coerenza con il capitolato tecnico di
gara, prevede che vi siano due fasi operative. Se qualcuno di voi è
interessato cercherò di entrare nel dettaglio di cosa si è scritto
sul bando e, di conseguenza, cosa si è scritto sul contratto che è
stato siglato. La prima fase, di 2 anni, a decorrere dal primo
gennaio 2020, consiste nella gestione tecnico operativa e
amministrativa delle diverse attività già in essere presso il
Centro di Brissogne, anche attraverso l'utilizzo del quarto lotto
di discarica per lo smaltimento in via transitoria dei rifiuti
indifferenziati anche non precompattati in blocchi fino all'avvio
del nuovo sistema impiantistico. Questa fase comprende anche la
prosecuzione della gestione post operativa del primo, secondo e
terzo lotto di discarica esauriti, vale a dire tutte le attività
tecniche di controllo e monitoraggio ambientale, nonché di
estrazione e valorizzazione energetica del biogas prodotto. Durante
il biennio dovrà essere portata a termine la realizzazione delle
opere previste dal progetto definitivo presentato in sede di gara
eventualmente aggiornato o modificato in fase di ottenimento
dell'AIA. La seconda fase, a decorrere dal primo gennaio 2022, per
una durata di 15 anni, si sostanzierà nella gestione vera e propria
del nuovo centro, vale a dire delle diverse attività
tecnico-operative di conduzione, manutenzione dei fabbricati, delle
attrezzature e degli impianti di trattamento, recupero e
smaltimento, controllo ambientale, nonché di ogni altra attività di
carattere amministrativo prevista dal progetto di gestione. Cerco
di rispondere nel merito al primo quesito. Come dicevo prima, è
stata portata a termine la gara d'appalto di un servizio di
gestione che comprende anche la realizzazione degli impianti,
quindi all'interno di questa gara la gara è comprensiva della
realizzazione dei nuovi impianti e noi abbiamo firmato il contratto
alla Regione un mese fa. Capite che è un po' difficile rispondere
il perché non si è ancora fatto l'impianto. Il contratto firmato il
2 luglio 2019 prevede l'avvio della realizzazione dell'impianto a
partire dal primo gennaio 2020, quindi prevede che si inizino i
lavori - dal punto di vista proprio del manufatto - il primo
gennaio 2020 e che si concludano entro il 31 dicembre 2021. Ci sono
quindi 2 anni di lavoro. Entro quella data verrà avviato il nuovo
servizio secondo le modalità che ho appena descritto.
In merito al secondo quesito, in base a quanto riferito dalla
struttura competente, il
trend
di riempimento del quarto
lotto di discarica è direttamente proporzionale alla quantità di
rifiuti urbani e speciali assimilabili agli urbani totali che si
producono e alla percentuale di raccolta differenziata conseguita.
Indubbiamente, più è alta la percentuale di raccolta differenziata,
minore è la quantità di rifiuti residuali che vengono avviati ora
come ora allo smaltimento diretto in discarica successivamente al
pretrattamento e solo in parte allo smaltimento finale in
discarica. Oggi e nei prossimi anni dovremo tutti compiere uno
sforzo ulteriore per ridurre a monte le quantità dei rifiuti da
smaltire in discarica. Siamo collettivamente tenuti ad agire
affinché ci sia un miglioramento qualitativo e quantitativo delle
raccolte differenziate e una riduzione della produzione dei rifiuti
stessi. Penso che non sia banale questa messa in evidenza da parte
nostra, da parte mia. È a monte che dobbiamo ridurre i rifiuti,
nella nostra quotidianità, nelle nostre strutture ricettive, nelle
nostre attività commerciali.
In merito al terzo quesito, c'è da precisare che il volume
totale del quarto lotto di discarica autorizzata è pari a 383.000
metri cubi. Nella gestione residuale di Valeco saranno occupati
indicativamente - prendete in quanto ordine di grandezza queste
cifre - 27.000 metri cubi, probabilmente di meno essendo il trend
in diminuzione. Quindi abbiamo un trend in diminuzione sulle cifre
che vi ho appena esposto. Nella gestione transitoria del nuovo
concessionario, dal 1° gennaio 2020 e fino all'avvio del nuovo
sistema integrato, saranno indicativamente occupati non più degli
attuali 27.000 metri cubi annui, per un totale presunto di circa
54.000, anche se si prevede un quantitativo inferiore per la durata
dei due anni. Per la gestione ordinaria della discarica in cui
verranno smaltiti, a partire dal terzo anno, sono i residui del
trattamento e saranno a disposizione del concessionario circa
310-320.000 metri cubi. Questo per quanto riguarda la risposta alla
terza domanda.
Per quanto riguarda il quarto quesito, è già stabilito che il
monitoraggio sui volumi occupati avverrà con periodicità
trimestrale attraverso i dati che saranno forniti dal
concessionario nella relazione periodica. I dati di monitoraggio
comprenderanno, oltre ai quantitativi delle diverse frazioni di
rifiuto conferiti, anche i quantitativi residuali dei rifiuti
indifferenziati trattati e avviati allo smaltimento, attraverso la
rilevazione annuale con il rilievo topografico della discarica, e
sarà anche quella di aggiornare l'entità dei volumi residui.
Spero di aver risposto nel merito ai quesiti della collega.
Avevo già dato la disponibilità al Presidente di Commissione di
essere audito su questo, forse già a luglio, poi purtroppo fine
luglio è stato un periodo non molto bello, anzi per niente, ma
ribadisco la mia e la nostra disponibilità di venire in Commissione
ad illustrare non solo il contratto, ma il cronoprogramma dei
prossimi mesi e dei prossimi anni per quanto riguarda la gestione
dei rifiuti in Valle d'Aosta.
Presidente -
La parola alla collega Pulz per la
replica.
Pulz (ADU VDA)
- Assessore, evidentemente questa mattina
c'è qualcosa nell'aria per cui noi due non ci capiamo.
La domanda è: perché c'è stato un ritardo per questo contratto,
quindi perché lo avete firmato solo da un mese? Questa era la
domanda, forse non l'ho formulata abbastanza chiaramente. Comunque,
a noi sembra naturale e anche giusto chiedersi quali vantaggi i
cittadini abbiano ricevuto da questi anni di inerzia e poi di
improvvise emergenze inaspettate e, pare, troppo difficili da
prevedere. Ancora noi non capiamo perché - l'abbiamo già detto
molte volte - stiamo oggi continuando a pagare di più per un
mancato radicale cambiamento che non è ancora purtroppo all'altezza
dell'impegno dei cittadini, quelli coscienziosi davvero, quelli
civili, che purtroppo non vedono ancora riconosciuti i loro sforzi
e l'attenzione che investono quotidianamente nella raccolta
differenziata, perché ad oggi nella nostra regione manca ancora
l'incentivo a differenziare in modo capillare.
Scusate, ma qui c'è una violazione del saggio principio che ci
impone la normativa europea, non è che ce lo siamo inventato: chi
più inquina paga. Comunque, Assessore, la ringraziamo se ci
fornisce i dati scritti che ho appuntato molto velocemente.
Speriamo di poterla audire in Commissione e, soprattutto, ci
auguriamo di trovarci davvero di fronte ad una nuova positiva fase
di trattamento dei rifiuti che sia in grado di rispettare il nostro
ambiente di vita, che è poi quello dove vivranno le future
generazioni alle quali una politica degna di questo nome deve
sempre saper guardare. Poi faremo pace.
