Classificazione
FINANZA REGIONALE E LOCALE
Finaosta
INDUSTRIA



Oggetto del Consiglio n. 260 del 20 dicembre 2018 - Resoconto
OGGETTO N. 260/XV - Interpellanza: "Valutazioni in merito
all'erogazione di finanziamenti da parte di Finaosta all'Azienda
Cioccolato Valle d'Aosta S.p.A.".
Rini (Presidente) -
Punto 27 all'ordine del giorno. La
parola al consigliere Ferrero per l'illustrazione.
Ferrero (MOUV') -
È un peccato che non si possa dare un
titolo alle interpellanze e alle interrogazioni, però in questo
caso ci starebbe bene "cose turche", perché a vedere come è nata la
questione del subentro nella ex Feletti, molti interrogativi si
pongono. La cosa risale a quando il Presidente della Regione
dell'epoca, assieme all'Assessore alle attività produttive del
tempo, iniziano a prendere contatti con questa ditta turca.
L'Assessore va addirittura in Turchia per vedere gli impianti, per
rendersi conto di quella che è la situazione, ma il Presidente in
quel caso non lo accompagna. Fatto sta che dopo questi
pourparler
ecco che sorge un improvviso amore tra
l'Amministrazione regionale dell'epoca e la società capofila che si
chiama Captain Gida, società turca, e una serie di sedicenti
investitori turchi che entreranno a far parte poi della Cioccolato
Valle d'Aosta S.r.l.
Io mi sono posto alcuni quesiti riguardo a questa operazione,
che riguardano soprattutto i dipendenti. Alla luce di tutto quello
che vi dirò, l'operazione messa in atto sembra una "PPF", una presa
per i fondelli. Ho acquisito la documentazione dalla Finaosta - ci
tengo a dirlo - prima che la Corte dei Conti iniziasse un'indagine
sull'attribuzione del mutuo a questa società, quindi il punto in
cui chiedo l'eventuale intervento presso la Corte dei Conti è già
superato. Però è interessante vedere come vengono distribuiti i
soldi per fare impresa, dato che qualcuno si è gonfiato qui come un
tacchino e ha parlato di "noi i soldi li diamo alle imprese per
creare occupazione".
Andatevi a vedere la documentazione - c'è la questione della
riservatezza che io voglio rispettare, per carità! -, andatevi a
vedere l'istruttoria valutativa che è stata fatta da Finaosta per
concedere i 4 milioni di euro. Tra l'altro 4 milioni di euro che
sono garantiti, pensate un po', dall'immobile che la società turca
ha pagato 3,9 milioni e che Finaosta valuta 5 milioni di euro
alcuni giorni dopo. Io non lo so, è vero che alle volte c'è una
ripresa del mercato immobiliare, ma che ci sia stata una ripresa
del genere mi sembra strano.
Tra le altre cose qui c'è, secondo me - non la chiamo di
responsabilità, perché siamo vicini a Natale - una parte di
disattenzione politica e una parte di disattenzione tecnica. La
disattenzione politica. È mai possibile che con le realtà che
abbiamo vicino a noi in Piemonte (Caffarel, Venchi, Novi, senza
scomodare la realtà gigantesca che è la Ferrero), con le realtà di
produzione di cioccolato che abbiamo nelle vicinanze con la
Svizzera - anche in Francia, ma gli svizzeri sono i maggiori
consumatori di cioccolato al mondo - è possibile che nessuno abbia
fatto un'indagine di mercato per vedere se si poteva fare una
partnership
con una di queste aziende più vicine? Bisogna
prendere l'aereo e andare in Turchia? È vero che ormai il collega
Rollandin ci ha abituati a viaggi quasi interplanetari: dalla
Turchia all'Estremo Oriente buon sangue non mente, potremmo anche
coniare questo detto. Quindi c'è questo spaziare a trecentosessanta
gradi che noi conosciamo già. Ricordate Conner? Mister Conner, che
fine ha fatto la Conner, ve lo ricordate? Vi ricordate altre
aziende che avevano delle compartecipazioni giapponesi? Che fine
hanno fatto? Che fine ha fatto l'occupazione e gli investimenti che
ha fatto la Regione in queste aziende? C'è una specie di cimitero
in bassa Valle, in cui si potrebbero mettere delle croci su tutte
le aziende che hanno aperto e chiuso. Ovviamente, non saranno
andate così le cose, ma a qualche lavoratore saranno state fatte
delle promesse che poi non sono state mantenute.
Riprendo. Andate a vedere che cosa c'è scritto in questa
istruttoria valutativa, laddove vengono definite alcune
caratteristiche di questa società che sono molto generiche. Non c'è
niente di solido. Addirittura, per condire un po' una pietanza che
era proprio insipida, si inserisce una lettera di
patronage
.
Ma che cos'è una lettera di patronage? Io sono andato a vedere:
quando tu hai una nuova società che si costituisce e ha dei soci
turchi, a livello di garanzie avrai fatto il viaggetto e sarai
andato a vedere, questo non lo so, ma hai bisogno di un qualcosa
che ti dia un po' di sostegno e allora ti fai una lettera di
patronage, che è una lettera di presentazione in cui un soggetto,
che alle volte è la
holding
che controlla questa società,
dice "tenuto conto di questo e di quello io garantisco che questi
sono solvibili e dico che pagheranno fino all'ultimo momento". Io
mi sono fatto un giro e ho visto che queste lettere di patronage
non sono degli avalli, non sono una garanzia reale, sono un
qualcosa su cui c'è una giurisprudenza che va su e giù. All'interno
poi sempre dell'istruttoria valutativa io trovo, ahimè, una deroga:
per questa società turca si passa dal 70 per cento di finanziamento
alla deroga del 10 per cento in più. Ma perché? Io malevolmente
potrei dire che così con il mutuo si sono coperti tutte le spese e
quindi non hanno tirato fuori quasi neanche un quattrino rispetto a
quanto devono prendere.
La cosa più bella è vedere il
rating
che Finaosta ha
attribuito a questa società e, senza essere un esperto di società e
di rating, il rating è "soddisfacente". Noi pensiamo veramente che
un istituto di credito normale avrebbe potuto finanziare
un'operazione del genere? Io penso di no. Certo, se si va a vedere
il prospetto in cui la società turca ti diceva "cinque dipendenti,
dieci dipendenti tra sei mesi, venticinque dipendenti tra un anno e
mezzo, centoventi tonnellate di cioccolato...", ma chi le ha mai
viste? Non ho mai visto neanche una tavoletta io di questo
cioccolato! Il piano non si può dire che sia economico. Comunque la
documentazione fornita, secondo me, è largamente insufficiente,
tant'è vero che nella stessa istruttoria valutativa alla fine
vengono sollevate delle questioni e subito qualcuno mette le mani
avanti e dice che sulla lettera di patronage c'è comunque un'alea.
E che vuol dire "alea" qui, in Valle d'Aosta, quando si parla di
imprese? Che svolazzano i soldi della pubblica amministrazione.
Presidente -
La parola all'Assessore Testolin per la
risposta.
Testolin (UV) -
Ho ascoltato con attenzione l'esposizione
di un argomento che a me sinceramente non fa ridere come faceva
sorridere i suoi vicini di banco, perché penso che questo tipo di
tematiche meritino la serietà dovuta; se poi lei ha piacere di
presentarli in un modo più satirico e romanzato, noi ne prendiamo
atto. Per quanto mi concerne, non è il modo di approcciare le
criticità che fanno parte di un percorso, di cui mi trovo a
rispondere in una situazione che ho dovuto, per quanto possibile,
approfondire nel dettaglio per conoscerla, così come lei ha già
avuto modo di fare con l'accesso agli atti e di verificare
determinate situazioni con il "116". Mi stupisce peraltro che,
vista questa sua competenza sia in ambito di istruttoria di
determinati passaggi a livello amministrativo, sia di conoscenza
dei mercati nazionali e internazionali, non abbia a suo tempo messo
la sua professionalità a disposizione di un Governo che, peraltro,
aveva accorpato due Assessorati dei quali uno era stato poi
inserito assieme alle finanze in modo da poter gestire in maniera
corretta, da parte sua, vista questa lungimiranza, tutta una serie
di situazioni che giudica critiche. È inutile che continui a
parlottare, io l'ho ascoltata con discrezione e poi rispondo quando
mi è data la possibilità di farlo. Peraltro le risponderò su cose
che lei già conosce, quindi sinceramente non si deve aspettare
chissà quali valutazioni; però, se permette, certi passaggi si
possono fare con le domande e con le risposte, non è autorizzato
solo lei a parlare.
Per quanto riguarda le risposte in merito a quanto indicato
nella premessa dell'interpellanza, solo per chiarezza si evidenzia
che il prezzo di acquisto dell'immobile è stato pari a 3,9 milioni
di euro, imposte e oneri notarili per 170 mila euro, ovvero
complessivi 4,07 milioni di euro, sostenuti attraverso il mutuo
ipotecario di durata quindicennale da Finaosta per 3.497.498 euro e
con i fondi versati dai soci da Cioccolato VdA in acconto per euro
572.502. Il valore dell'immobile - come già sottolineato dal
collega Ferrero - di euro 5 milioni è stato stimato da alcuni
periti sulla base dei valori di mercato con lo scopo di valutare la
consistenza patrimoniale ai fini dell'iscrizione ipotecaria a
garanzia dei finanziamenti concessi. In sintesi, il finanziamento
concesso da Finaosta destinato all'acquisto dell'immobile
industriale è inferiore di 402.502 euro, oltre agli oneri fiscali e
notarili, rispetto al prezzo di compravendita.
"
Se è stato effettivamente acquistato un nuovo impianto di
imballaggio del valore stimato di 250 mila euro che faceva parte
del finanziamento concesso
": in merito agli investimenti in
macchinari e in attrezzature, si evidenzia che il finanziamento di
euro 500 mila della durata di cinque anni era destinato alla
parziale copertura di investimenti iniziali previsti di euro 650
mila, oltre IVA, ovvero euro 400 mila, oltre IVA, relativi
all'acquisto di uno
stock
di macchinari e attrezzature da
Feletti 1982 S.r.l. in liquidazione, oltre ad euro 250 mila
relativi alla previsione d'acquisto di un macchinario di
imballaggio. In merito a quest'ultimo investimento, la società
Cioccolato VdA ha optato per l'acquisto di un macchinario di
imballaggio modello TMB Horizontal Machine and 90 Degree del costo
di circa 104 mila euro, oltre IVA, diversamente da quanto
inizialmente previsto. La fornitura del macchinario di imballaggio
è avvenuta presso lo stabilimento di Pont-Saint-Martin in data 6
luglio 2017 e la corretta contabilizzazione, oltre alla presenza in
azienda del macchinario, è stata certificata dal presidente del
consiglio sindacale della società. A completamento del piano
iniziale di investimenti, i macchinari previsti e in parte i
finanziamenti del mutuo Finaosta S.p.A. è presente
un'etichettatrice industriale modello Videojet 1630 standard 60
micron, per euro 9 mila. La corretta contabilizzazione, oltre alla
presenza in azienda del macchinario, è stata certificata dal
presidente del collegio sindacale della società.
"
Se sussiste, ed in caso affermativo in che misura, una
situazione di morosità nei confronti di Finaosta S.p.A.
relativamente alla restituzione delle rate del mutuo concesso
all'azienda Cioccolato VdA
": alla data del 4 dicembre risultano
insolute le rate del 28 gennaio 2018 e del 27 luglio 2018, per
complessivi euro 264.631,80 euro.
"
Quali sono stati ad oggi gli incassi, la produzione
industriale e le misure aventi riflessi positivi sull'occupazione
derivanti dall'erogazione del citato finanziamento
":
nell'esercizio 2016, primo bilancio della società Cioccolato VdA
relativo esclusivamente ai cinque mesi di attività prevalentemente
destinata alla presa in possesso dell'immobile acquistato il 28
luglio 2016 e al ripristino della funzionalità dei macchinari e gli
impianti in esso presenti, non sono state registrate fatture attive
ed il valore della produzione di euro 157.609 era riferito
esclusivamente alla voce "incrementi di immobilizzazioni per lavori
interni". Al 31/12/2016 risultavano assunti cinque dipendenti, con
un costo del personale complessivo di euro 98.566 e la perdita di
esercizio è risultata pari a 84.255; il capitale sociale risultava
pari a euro 900 mila. Esercizio 2017: i ricavi delle vendite sono
state pari a 280.716,80 e il valore della produzione di euro
352.069,91 considerava anche gli incrementi di immobilizzazione dei
lavori interni per euro 70.044,97. Al 31/12/2007 risultavano
assunti sei dipendenti, per un costo di personale complessivo di
euro 273.685. La perdita di esercizio è risultata di euro 695.471 e
il capitale sociale risultava pari ad euro 900 mila, oltre al
versamento in conto futuro aumento di capitale pari ad euro
516.888,07. Nonostante l'ingente perdita di esercizio registrata,
il patrimonio netto della Cioccolato VdA risultava positivo per
euro 637.162,28. Nei mesi tra aprile e giugno 2017, secondo quanto
dichiarato dalla società sono state prodotte 19,7 tonnellate di
tavolette di cioccolato. Nel corso dell'estate 2017 la società ha
dichiarato l'avvio imminente della linea gianduiotto e la
successiva linea muesli bar. Nell'esercizio 2018 i ricavi delle
vendite sono pari a complessivi euro 22.861; i sei dipendenti
presenti in azienda sono stati licenziati nel mese di novembre
2018, ma secondo quanto dichiarato dalla società hanno percepito
regolarmente lo stipendio fino al mese di giugno 2018. La perdita
indicata nella situazione contabile ammontava ad euro 140.890,68 e
il capitale sociale e le riserve per versamenti in conto futuro
aumento di capitale sociale ammontavano a complessivi euro
1.689.237,07.
In riferimento all'ultima questione: "
se il Governo
regionale, preso atto delle relazioni valutative e previsionali di
gruppo disattese, alla base della concessione del finanziamento
dell'azienda, delle incertezze di Finaosta S.p.A. che già
sussistevano all'epoca della deroga parziale ai limiti di
finanziabilità, del rating alquanto basso attribuito all'azienda
finanziata, intenda promuovere un approfondimento al fine di
valutare l'eventuale sussistenza di un danno erariale nei confronti
dell'Amministrazione regionale
", la risposta l'ha già data il
consigliere Ferrero. Io sottolineo che questa domanda sinceramente
non è molto elegante nei termini, perché credo che all'interno di
ogni tipo di impegno che ci deve essere, e soprattutto di ruolo che
si deve rispettare, un'azienda di credito, finanziaria, ha un suo
percorso da seguire, ha delle sue regole, ha una sua procedura e
delle valutazioni, e si assume al suo interno impegni e
responsabilità che fanno parte di un suo lavoro nonché di sue
situazioni delle quali dovrà tenere conto, soprattutto quando i
fondi utilizzati non sono in gestione speciale, non sono
direttamente messi a disposizione dall'Amministrazione regionale,
ma sono fondi propri.
L'attenzione politica deve esserci, ma non sono queste le
iniziative da un punto di vista tecnico che devono essere attivate
o gestite direttamente dalla politica. Credo che nel complesso
questa sia una situazione di criticità che, anche da un punto di
vista tecnico, poteva essere meglio analizzata. Però, sulla sua
domanda così specifica e a mio avviso un po' provocatoria di
intimare al Governo di avanzare situazioni di illegittimità, penso
che questo competa a qualcun altro.
Presidente -
La parola al consigliere Ferrero per la
replica.
Ferrero (MOUV') -
La mia domanda era così fuori luogo
tant'è vero che la Corte dei Conti autonomamente ha iniziato
un'indagine, quindi non penso poi di aver sbagliato tanto la
mira.
Fa piacere sapere che anche questa si presenta, almeno dai primi
passi, come una società che non ha più intenzione di pagare le rate
del mutuo, perché è indietro di oltre 260 mila euro. Apprendiamo
quindi che questi signori in pratica hanno fatto un passo indietro.
Non penso certo che sia responsabilità di qualcuno in particolare,
ma se abbiamo una finanziaria e se questa finanziaria fa le
istruttorie valutative, io mi chiedo, dati i risultati, a cosa
serve fare le istruttorie valutative.
È Natale, siamo tutti più buoni, però io mi rivolgo veramente al
direttore, al massimo dirigente, al dottor Cilea: non c'è niente di
male, guardate in questi anni che cosa è successo a livello
industriale, si faccia dare una mano da qualcuno! Se il vostro
ufficio ha dei problemi, prendete qualcuno, fatevi aiutare, perché
di questi 4 milioni adesso ce ne sono già 300 e rotti mila che non
sono tornati indietro! Vediamo un attimo di risolvere questa
situazione.
Lo dico in maniera bonaria: le cose non si risolvono dopo questo
mio atto negandomi l'accesso ad altri atti. Io chiederò poi un
intervento sia del Presidente Fosson che della mia Presidente Rini,
perché siamo di nuovo alle solite: dopo due ricorsi vinti al
Consiglio di Stato, in cui si dice chiaramente che i consiglieri
devono avere tutti gli atti, adesso Finaosta mi dice "io non li do
perché ci possono essere dei dati"... ma c'è scritto qualcosa di
diverso sul ricorso! La mano tesa da parte mia e da parte nostra
può venire se da parte vostra ci sarà un intervento semplicemente
per fare chiarezza su questo. Non chiedo niente di particolare,
chiedo solo quello e quindi mi auguro che la cosa si possa
risolvere.
Certo che la risposta che mi ha dato l'Assessore su tale
questione, mi perdoni, glielo dico simpaticamente, ma è stata una
figura da gianduiotto!
Presidente -
Collega Ferrero, colgo l'occasione per dire
che la linea di questa Presidenza sarà estremamente rigida e
osserveremo con grande attenzione la questione degli accessi agli
atti.
Possiamo procedere all'iscrizione delle tre risoluzioni? Visto
che diversi colleghi hanno già abbandonato l'aula, iscriveremo le
risoluzioni alla ripresa dei lavori. Vi chiedo, se siete d'accordo,
di anticipare i lavori alle ore 15:00 anziché alle ore 15:30. La
seduta è tolta.
---
La seduta termina alle ore 13:18.
