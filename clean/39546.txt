Classificazione
FINANZA REGIONALE E LOCALE
Finaosta



Oggetto del Consiglio n. 2690 del 18 aprile 2017 - Resoconto
OGGETTO N. 2690/XIV - Interrogazione: "Recepimento da parte
della società Finaosta delle indicazioni fornite dai pareri legali
in merito alla rimozione del dott. Paolo Giachino".
Rosset (Presidente) -
Punto n. 6 dell'ordine del giorno.
Per la risposta, chiede la parola il Presidente della Regione, ne
ha facoltà.
Marquis (SA) -
L'interrogazione trae spunto e ispirazione
dalla risoluzione approvata in Consiglio regionale, che impegnava
il Governo, per il tramite di Finaosta, a procedere alla rimozione
dei rispettivi ruoli del Presidente e del Direttore generale di
CVA. È stata una vicenda complessa, una vicenda che, tenuto conto
dei soggetti interessati: Regione, Finaosta, CVA, tre soggetti con
delle caratteristiche, delle responsabilità completamente diverse,
ha necessitato da parte di Finaosta l'acquisizione di due pareri
pro veritate
: uno in relazione alle problematiche di
carattere amministrativo relative ai rispettivi ruoli dei soggetti
che ho citato poc'anzi; l'altro in relazione alle questioni di
carattere giuslavorista per quanto concerne eventuali risoluzioni
di contratti. La questione è stata parzialmente risolta per quanto
riguarda la presidenza a seguito della presentazione delle
dimissioni da parte del Presidente Trisoldi. Rimane ancora aperta
la questione della Direzione generale; a questo riguardo, il
collega Cognetta chiede se anche la società CVA ha chiesto dei
pareri e qual è il loro costo eventuale.
Sulla questione relativa alle conseguenze della risoluzione che
è stata approvata, per quanto concerne la possibilità di rimuovere
il Direttore generale, la CVA non ha acquisito pareri legali
ulteriori rispetto a quelli richiesti da Finaosta e trasmessi poi a
CVA per le determinazioni del caso. Nell'ambito di questa complessa
vicenda, Finaosta però ha richiesto a CVA una relazione sui punti
indicati nelle premesse della risoluzione. La società, tenuto conto
dell'importanza, anche ai fini della quotazione in Borsa, di
predisporre una relazione dettagliata nei termini richiesti da
Finaosta, ha quindi conferito un incarico per la parte legale a due
soggetti esterni, che hanno affiancato CVA nella predisposizione di
una relazione su quanto indicato nella risoluzione e nella
valutazione delle eventuali tutele da porre in essere in ragione
del processo di quotazione che era stato avviato. Il costo
complessivo sostenuto da CVA ammonta a 32.064 euro.
Quanto alla seconda domanda: "come la società Finaosta seguirà
le indicazioni fornite dai pareri richiesti relativamente alla
rimozione dal proprio ruolo del dottor Giachino", è da sottolineare
che Finaosta non è il datore di lavoro del dottor Giachino, con la
conseguenza che sul rapporto contrattuale in essere con il
Direttore generale è competente esclusivamente la società CVA. In
ogni caso, in ragione del suo ruolo di socio unico di controllo,
Finaosta ha chiesto a CVA di prospettare, entro breve termine,
delle possibili soluzioni di carattere organizzativo che, nel
rispetto delle risultanze del parere del giuslavorista, professor
Treu, consentano di dare corso agli indirizzi contenuti nella
risoluzione consiliare. CVA si è impegnata a riscontrare questa
richiesta e ritengo che a breve si possa arrivare ad una definitiva
soluzione anche di questa problematica.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Presidente Marquis, abbiamo un totale di
82.816 euro solo di pareri per capire che il Presidente dottor
Trisoldi ha rassegnato le dimissioni, mentre il Direttore generale
sta ancora valutando la situazione. Per 82 mila euro valutiamo con
attenzione la situazione. Se l'avessimo mandato via e avessimo
dovuto pagargli dei danni...sostanzialmente li abbiamo già
pagati.
Mentre per quanto riguarda quello che ha scritto lo studio
Bonelli, che è uno dei due pareri che sono stati consegnati a
Finaosta, la cosa che diceva questo studio era quella di fare
un'istruttoria per valutare se c'era una giusta causa. Diceva
quindi sostanzialmente a Finaosta che "l'organo d'amministrazione
di Finaosta potrebbe, prima di dare seguito alla risoluzione,
dandone tempestiva comunicazione, effettuare un approfondimento
sulla vicenda per verificare la configurabilità in concreto di
giusta causa di revoca". Era una cosa che doveva fare urgentemente.
Finaosta stiamo ancora aspettando che lo faccia, è da gennaio che
andiamo avanti. Al di là di tutto quanto questo e rispetto non solo
alla mozione che è stata presentata e votata da tutti, c'è anche la
questione della commissione speciale che ha avuto dei risultati,
delle risultanze evidenti che non so ancora se sono state trasmesse
a CVA e soprattutto direi che, da quello che è emerso in
commissione, qualche causa c'è, poi che sia giusta o no sarà
qualcun altro che la valuterà, ma di sicuro qualcosa che non
funziona e che non ha funzionato rispetto al lavoro fatto dal
Direttore generale, secondo me, esiste. Poi non sono io che posso
verificare da solo se questo giustifica o meno un eventuale
allontanamento dalla sua posizione, perché noi non abbiamo chiesto
il licenziamento, noi abbiamo chiesto la rimozione del Direttore
generale, che è una cosa un po' diversa, cioè di spostarlo, ma non
di fargli perdere il lavoro. Mi sembra opportuno quanto meno fare
un'indagine approfondita se effettivamente ha risposto a tutto
quello che dice all'interno del parere molto corposo...di quali
sono effettivamente le cose che dovrebbe fare un Direttore
generale, come dovrebbe rispondere al suo datore di lavoro...penso
che qualcosina da dire forse ce ne sarebbe. Io aspetto che
Finaosta, il Consiglio d'amministrazione di CVA, il Governo tutto
che dà indicazioni a...finalmente faccia un passo avanti e
definisca la questione, anche perché non dobbiamo sempre aspettare
degli organi esterni che facciano il loro lavoro. Lo faranno anche
in questo caso sicuramente, perché siamo tutti consapevoli che lo
faranno, però anche noi dovremo darci una mossa. Anche voi come
Governo dovreste dare delle indicazioni, e soprattutto seguire
quanto scritto nei pareri legali che ci sono costati fino adesso 82
mila euro. Spero, Presidente, che lei, fra le varie cose che farà,
farà anche questo al più presto.
