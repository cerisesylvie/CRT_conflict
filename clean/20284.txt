Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 270 del 2 dicembre 2003 - Resoconto
OBJET N° 270/XII - Suite de l'examen de la loi de finance pour
l'année 2004. (Continuation de la discussion générale)
Président - Je rappelle que nous sommes toujours en discussion
générale, dont au point n° 2 à l'ordre du jour.
La parole au Conseiller Riccarand.
Riccarand (Arc-VA) - Con questo intervento di carattere generale
sulla legge finanziaria vorrei sia richiamare alcune questioni di
metodo e di forma che abbiamo sollevato nel pomeriggio di ieri, sia
una serie di contenuti che la caratterizzano.
Per quanto riguarda gli aspetti di metodo, su cui ci siamo già
soffermati ieri pomeriggio, ritengo necessario richiamarli perché
ci troviamo di fronte a un passaggio molto delicato, che deve
portare ad una riflessione da parte di tutto il Consiglio, in modo
che ci sia una scelta chiara anche rispetto al futuro su come ci si
vuole comportare.
Abbiamo già richiamato il contenuto della legge n. 90/1989, che
definisce i connotati della legge finanziaria, dicendo che in tale
legge devono essere presenti solo i provvedimenti aventi riflesso
sul bilancio; si tratta cioè di un provvedimento di supporto al
bilancio regionale, che non deve contenere altre normative, norme
avulse rispetto alla manovra di bilancio. Qui è stato detto più
volte che è vero che c'è questa normativa, ma non sempre è stata
applicata, anzi è consuetudine che la legge finanziaria vada ben
oltre quelli che sono i confini tracciati dalla legge regionale.
Spiegherò dopo, entrando nel dettaglio, come questa affermazione
non sia vera, nel senso che per molti anni, dopo l'approvazione
della legge n. 89, la legge finanziaria è rimasta prettamente
attinente al dispositivo di legge. Il rigonfiamento della legge
finanziaria è cosa recente, di questi ultimi anni, ed ha anche
un'evoluzione linguistica, se vogliamo, molto chiara.
Se leggiamo il titolo della finanziaria oggi in discussione,
vediamo che è composta da 2 titoli: il primo, "Disposizioni per la
formazione del bilancio annuale e pluriennale della Regione Valle
d'Aosta (legge finanziaria 2004-2006)" e questa è la legge
finanziaria; vi è poi il titolo: "Modificazioni di leggi regionali
ed altri interventi" e questo è un titolo che riguarda un altro
provvedimento, connesso alla finanziaria, ma non riguarda la
finanziaria! Se andate a prendere le finanziarie di una decina di
anni fa, vedrete che non sono formulate così già a partire dal
titolo; solo legge finanziaria… della
Valle d'Aosta.
Ora, noi abbiamo sollevato, prima, in commissione e, poi, con
una lettera al Presidente della Regione questo problema, eccependo
anche un problema di legittimità di questa impostazione. Il
Presidente ci ha risposto, dicendo che il disegno di legge
finanziaria non può dirsi illegittimo per violazione dell'articolo
19, poiché esso non esprime un principio capace di vincolare o di
limitare la legislazione regionale successiva. È vero questo, è
vero giuridicamente che una legge successiva modifica la legge
precedente, ma qui il concetto è un altro! Noi abbiamo una legge
che ci dice che dobbiamo comportarci in un certo modo per
predisporre la legge finanziaria; allora noi dobbiamo dire se
riteniamo che questo si debba applicare - e, se la legge c'è,
dobbiamo applicarla -, oppure se riteniamo che questa cosa non si
debba rispettare, come si può… allora
bisogna con una legge successiva modificare l'articolo 19 e dire
che in quella legge si mettono anche altri provvedimenti.
Riconoscere che, di fatto, si va oltre il dettato dell'articolo
19 e poi dire che lo possiamo fare perché è un'altra legge, può
darsi che giuridicamente abbia qualche giustificazione ma, dal
punto di vista della correttezza dei comportamenti, questa
argomentazione non sta in piedi! Il problema quindi è di attenersi
a questa norma; oppure, se ritenete che la legge finanziaria sia
uno strumento che non va più bene, modificate la legge del 1990 e
proponete un iter normativo diverso! Questo aspetto formale si
collega poi a degli aspetti sostanziali molto rilevanti, perché
fatta in questo modo la legge finanziaria by-passa dei passaggi
fondamentali sia a monte che a valle. Ne abbiamo già parlato ieri,
ma voglio tornarvi, perché un disegno di legge della Giunta
regionale come una proposta di legge di un Consigliere segue un
certo iter, non è che non vi sono procedure codificate!
Sono stato anch'io all'interno della Giunta e so che ogni
disegno di legge arriva in Giunta con la firma di un compilatore e
di un dirigente che dà il parere di legittimità; non mi risulta che
il sistema sia modificato! Ora, noi abbiamo chiesto di sapere chi
erano i compilatori, coloro che hanno attestato la legittimità di
questi articoli del Titolo III e non ci è stata data una
risposta… e qui sono persone fisiche.
Lo abbiamo chiesto, tanto più che alcune disposizioni inserite nel
Titolo III di questa finanziaria sono disposizioni - si legge
chiaramente - fatte da persone non competenti, da persone che non
conoscevano bene la normativa; disposizioni che sono pericolose
rispetto alla normativa regionale.
Abbiamo la sensazione che siano state by-passate anche delle
competenze all'interno della dirigenza regionale per una procedura
che non è assolutamente corretta, anche perché esiste una legge
regionale, la legge n. 45, la quale prevede che il dirigente
regionale ha il diritto/dovere di firmare i provvedimenti di
propria competenza. Noi non conosciamo di tutti gli articoli della
Parte III né i compilatori, né coloro che attestano il parere di
legittimità su questo tipo di provvedimenti.
Vi è poi l'iter successivo all'approvazione del disegno di
legge, quindi se già l'iter che è stato fatto da questo
provvedimento prima di arrivare alla Giunta non è corretto, la
stessa cosa, dal punto di vista del Consiglio regionale, è ancora
più grave se riprodotta anche dopo, perché ogni disegno di legge,
in base al Regolamento del Consiglio, deve essere assegnato
all'esame della competente commissione consiliare: la competente
commissione consiliare è quella che ha il compito istituzionale di
andare ad approfondire nel settore di propria competenza. Ora, lo
abbiamo detto e ridetto e lo ripetiamo ancora che in questa
finanziaria, Titolo III, vi sono disposizioni di legge importanti
di competenza della III, IV e V Commissione, ma questo disegno di
legge non è stato assegnato all'esame della III, IV e V
Commissione! Non è un problema di buona volontà o meno dei
presidenti di commissione, è un problema di procedure
istituzionali! Se si vuole fare una legge che contiene diverse
normative, bisogna che queste passino all'interno delle commissioni
competenti.
Ora, qui, invece, abbiamo un Titolo I e un Titolo II, che è
composto da 28 articoli, che sono quelli di competenza propria
della finanziaria e c'è invece…
Presidente - Chiedo un po' di silenzio ai Consiglieri per
consentire al collega Riccarand un corretto intervento.
Riccarand (Arc-VA) - … a nostro
avviso, esiste un problema di violazione anche dell'articolo 37 del
Regolamento del Consiglio, il quale afferma che non possono essere
iscritti ai lavori del Consiglio provvedimenti di legge privi del
parere della competente commissione. Ora, qui, le competenti
commissioni non hanno potuto esprimere il parere, ad esse non è
stato assegnato il provvedimento e non hanno avuto l'assegnazione
del provvedimento perché si è considerato che questa, essendo una
legge finanziaria, andava di competenza alla II Commissione! Noi
sottolineiamo però che, siccome tutto il Titolo III va al di là
della parte finanziaria, il disegno di legge andava assegnato alla
III, IV e V Commissione.
Dicevo prima, riferendomi al passato, che non è vero che sia
sempre stato così; ho ancora copia delle leggi finanziarie
approvate fra il 1993 e il 1997: tutte queste leggi finanziarie
sono composte da 28 articoli, che corrispondono esattamente alla I
e alla II Parte di questa legge finanziaria, quindi non è vero che
in passato la legge finanziaria è sempre stata così! È vero che un
colpo forte è venuto - come diceva ieri il collega Curtaz - con
l'alluvione perché, lì, c'è stata l'urgenza: l'alluvione è stata ad
ottobre, la finanziaria si è fatta a novembre-dicembre, si sono
inserite una serie di normative contingenti per far fronte a
quell'evento eccezionale, ma dopo si è continuato ad andare avanti
sull'emergenza. Quest'anno siamo andati al di là dell'emergenza,
per cui ribadiamo la nostra protesta rispetto a questo metodo.
Chiudo questo capitolo che abbiamo già evidenziato più volte ieri,
ma rispetto al quale il "vulnus" non è chiuso, quindi insistiamo
perché questa problematica non ci sembra irrilevante.
Entrando nel merito delle disposizioni della finanziaria, vi
sono alcune considerazioni che vorrei fare.
Titolo I della finanziaria: "Disposizioni in materia di
entrate"; Assessore alle finanze, qui ce la caviamo in fretta
perché sono 3 articoli che si possono riassumere in 2 parole:
"poche imposte e tanti mutui", perché l'impostazione che abbiamo
nella legge finanziaria e poi nel bilancio è questa. La vostra
impostazione, che è anche elettoralmente pagante, dice: "facciamo
pagare poche imposte ai Valdostani, andiamo a ridurre anche quelle
imposte regionali che lo Stato ci attribuisce come competenza, non
attiviamo mai le nostre competenze tributarie, quindi scontiamo su
tutto anche sull'IRAP, i diritti regionali non li tocchiamo, e se
mancano i soldi che facciamo? Facciamo i mutui". Questa è la vostra
impostazione e infatti c'è un articolo 1, "riduzione sulle imposte
IRAP", e articolo 2, "mutui per la viabilità", per gli impianti a
fune. Questa è l'impostazione, la parte entrata è finita lì; quindi
poca attenzione sulle entrate, poca preoccupazione di incrementare
anche le entrate proprie della Regione e, invece, facile ricorso
all'indebitamento per far quadrare i numeri del bilancio!
Il Titolo II, "Disposizioni in materia di spesa", è molto più
ampio, perché si tratta di spendere, quindi c'è una certa
abbondanza. C'è finanza locale, e i comuni della Valle d'Aosta sono
sicuramente in una condizione privilegiata rispetto a tutti i
comuni italiani, perché siamo in una condizione talmente
privilegiata, abbiamo talmente tante risorse nel nostro bilancio,
che possiamo permetterci di attribuire ai comuni il 95% dell'IRPEF,
che dovrebbe essere - da noi non è così! - la principale entrata di
una regione, comunque il pilastro delle entrate. Vi è quindi questo
95% che va ai comuni; non lo contestiamo, però prendiamo atto che
sicuramente esiste una situazione di privilegio finanziario che
dalla Regione si diparte su tutto il sistema degli enti locali.
La parte che più ci preoccupa in questo Titolo II è quella che
ha incidenza sulle spese correnti e sulle spese obbligatorie; è
contenuta nell'articolo 11 e concerne le disposizioni della
finanziaria per quanto riguarda il personale regionale. Noi qui
registriamo che c'è la scelta - peraltro qualificante - della
finanziaria di andare ad ampliare ulteriormente i numeri di quello
che si chiama "personale regionale" in senso ampio, andiamo di
nuovo ad incrementare di 8 unità. Direte: "sono poche 8 unità",
però guardate che ormai siamo vicini alla soglia delle 3.000
persone pagate dalla Regione, siamo a 2.950. Un aumento di 8
persone che contestiamo perché, siccome è da anni che si sta
decentrando, che si stanno attribuendo competenze maggiori ai
comuni e alle comunità montane, che su questa base si giustifica il
fatto che il 95% dell'IRPEF va alla finanza locale, non capiamo
come mai si continua ad ampliare il numero dei dipendenti della
Regione se poi si fa questo discorso di decentramento!
A noi sembra che questo discorso non sia fatto in modo corretto;
a noi parrebbe un segnale forte, da parte di una Giunta che inizia
una nuova legislatura, di una nuova Giunta, dire: "qui, anno dopo
anno, unità dopo unità, siamo arrivati a 3.000 persone; perché non
cominciamo ad invertire la tendenza ed iniziamo a scendere?". Noi
non diciamo di scendere di 100 o 200 persone, ma di cominciare a
ridurre tali numeri: poi questi numeri della finanziaria sono il
tetto massimo, non tutti questi posti vengono coperti, ma almeno
cominciare a scendere e invece di scrivere 2.866 unità, comma 1
dell'articolo 11, a cui si aggiungono quelli del Consiglio,
cominciamo a ridurre! La nostra proposta è questa: è chiaro che se
ci si mette nell'ottica di continuare ad espandere, non si arriverà
mai a quell'inversione di tendenza che è stata indicata.
Fra l'altro, ho notato che, pur non avendo, noi, una sintonia
particolare con associazioni economiche come quella degli
industriali, anch'esse hanno fatto una nota in cui dicono
esattamente tali cose, perché il fatto che l'Amministrazione
regionale continua ad espandere il proprio personale è un dato
anomalo! Un'espansione che ha incidenze sugli aspetti finanziari
perché, al comma 7 dell'articolo 11, vediamo che la spesa per il
personale ha, di nuovo rispetto alla finanziaria dello scorso anno,
un balzo in avanti non di poco conto, in quanto vi è un aumento del
9% sul personale regionale: è un aumento che è ben al di là di
qualsiasi indice fisiologico di incremento. C'è un incremento molto
forte, legato sia al fatto che c'è un aumento del numero
dell'organico previsto, sia il fatto che vi sono dei contratti e
delle scelte che portano ad un rigonfiamento della spesa; anche su
questo aspetto riterremmo opportuna una scelta di inversione di
tendenza.
Come vedremo quando discuteremo il bilancio regionale, questo ha
visto, anno dopo anno, un'espansione della parte corrente, in cui
le spese del personale incidono in maniera significativa. Ora, se
si vuole procedere ad un'inversione nella legge finanziaria occorre
fare delle scelte, che mancano. Non vediamo queste scelte e
vediamo, invece, la continuazione di una politica che porta ad un
continuo incremento sia dell'organico regionale, sia della spesa
della Regione.
Un altro articolo che ci sembra qualificante della parte spesa è
l'articolo 21, il quale interviene in maniera pesante sulla legge
regionale che riguarda la delocalizzazione di strutture,
abitazioni, infrastrutture che sono in zone a rischio di alluvione.
Questa legge, fatta nel 2002 dopo l'alluvione, l'abbiamo
considerata interessante perché faceva una riflessione preoccupata
rispetto a quanto successo, al fatto che l'alluvione ha fatto
emergere l'esistenza di troppe infrastrutture insediate in zone a
rischio, e che bisognasse cambiare questo tipo di politica andando
a delocalizzare una serie di insediamenti. Erano state poste anche
delle risorse di un certo significato, non sufficienti, ma che
potevano esprimere un indirizzo, che poi si sarebbe dovuto
consolidare e sviluppare nel corso degli anni.
Cosa vediamo nella finanziaria rispetto a questa situazione? La
finanziaria, per l'anno del 2003, metteva a disposizione per il
2004 1.582.000 euro; con questa finanziaria questa cifra non
diventa più la competenza del 2004, ma diventa la competenza di ben
3 anni: 2004-2005-2006, mentre la competenza del 2004 viene ridotta
a 582.000 euro, una cosa insignificante: questo vuol dire che è
stata abbandonata tale strada, che non si vuole fare niente di
incisivo sul piano della delocalizzazione delle zone soggette a
rischio di inondazione, perché con 582.000 euro non si fa niente!
Si faceva molto poco con 1,5 milione di euro all'anno e infatti noi
abbiamo proposto e proporremo di incrementare questa cifra, ma con
500.000 euro all'anno non si fa nulla.
Riteniamo questo tipo di impostazione una retromarcia rispetto a
una sensibilità che era emersa e che, invece, vediamo pesantemente
rimessa in discussione da questa scelta della finanziaria. Questa
impostazione - criticabile, a nostro avviso - è poi ben presente in
una serie di dati, e qui vado all'allegato B del Titolo II, in cui
si interviene sulla modulazione di spesa di una serie di leggi
regionali: è una parte tipica della legge finanziaria, una parte
che legittimamente la Giunta fa, ma nel merito su alcune di queste
scelte non siamo assolutamente d'accordo, e porto alcuni
esempi.
Per quanto riguarda lo sviluppo del servizio ferroviario è
previsto un fondo di 2,5 milioni nel 2004 e di 3 milioni nel
2005-2006; è un fondo che indica un'attenzione ma, rispetto alla
necessità di intervento, rispetto al trasporto ferroviario e
all'ammodernamento della ferrovia qui non ci siamo assolutamente,
perché questi fondi non sono sufficienti neanche ad iniziare un
lavoro serio di intervento, né sull'Aosta/Chivasso, né
sull'Aosta/Pré-Saint-Didier! Tale finanziamento è del tutto
inadeguato, bisogna operare altri tipi di scelta: ne avevamo già
discusso e noi avevamo peraltro presentato una mozione di
indirizzo; ci era stato detto che c'era sensibilità, ma non
troviamo uno stanziamento adeguato per interventi significativi
della ferrovia.
Per quanto riguarda altri settori del trasporto pubblico, avremo
occasione, nel corso del dibattito, di capire meglio alcune cose,
perché qui vediamo che anche per quanto riguarda la legge regionale
n. 15/1995, interventi regionali per investimenti nel settore del
trasporto pubblico, c'è una riduzione, non c'è un incremento delle
risorse previste rispetto ad un settore. Ho visto poi che c'è un
fondo globale che è stato messo nel bilancio, non so se c'è
un'intenzione di modificare la normativa, però in legge finanziaria
vediamo che c'è una riduzione rispetto agli anni passati e, se
andiamo a vedere al 2005-2006, vi è ancora un'ulteriore riduzione
rispetto al 2004; quindi, anche qui, siamo di fronte a dei fondi
inadeguati.
Cosa analoga si può dire rispetto alla legge n. 36/1998, Fondo
regionale per l'abitazione, che è di competenza dell'Assessore ai
lavori pubblici. Avevamo già discusso in aula di questo tema: in
tale fondo ci è stato detto che vi è un problema perché lo Stato
sta diminuendo le assegnazioni, quindi la Regione deve far fronte
in maniera più significativa. A me era anche parso di capire -
dalla risposta che l'Assessore aveva dato ad un'interpellanza del
Consigliere Salzone - che ci sarebbe stato un intervento
significativo in questo settore, ma in legge finanziaria non c'è
perché passiamo da 125 mila a 150 mila euro di finanziamento, con
un incremento di 25 milioni, modestissimo, insufficiente a far
fronte alle riduzioni dei trasferimenti statali e insufficiente a
far fronte alle esigenze che sono rivolte nei confronti di questo
fondo.
Prendiamo atto con soddisfazione invece che c'è stato un
incremento dei fondi sulla legge n. 43/1998 che riguarda le norme
in materia di uso razionale dell'energia e risparmio energetico,
sviluppo e fonti rinnovabili, per il 2004, e quindi c'è stato un
incremento positivo, perché si va a dare una risposta alle domande
che ci sono di utilizzo di fonti di energie alternative. Anche qui,
però, vediamo che nel 2005-2006 non vengono confermate le stesse
cifre, anzi, c'è una riduzione significativa rispetto a quanto
previsto nel 2004; quindi anche qui interverremo con un emendamento
perché ci sembra sbagliato andare a proporre una riduzione nel
2005-2006 rispetto a quanto previsto negli anni precedenti.
Per quanto riguarda la legge n. 47/1999, "Interventi per la
valorizzazione del comprensorio del Marais nei Comuni di Morgex e
La Salle", vediamo una modulazione di spesa che non ci convince,
nel senso che soprattutto per il 2004-2006 le risorse ci sembrano
insufficienti rispetto all'entità e alle caratteristiche del
progetto. È chiaro che se si va avanti con 500.000 euro all'anno,
prima che questo progetto trovi una realizzazione ci vorrà un ciclo
decennale, altrimenti non si arriva a conclusione con questo tipo
di investimenti, quindi bisogna investire in modo più
significativo.
Sull'area Cogne troviamo una conferma delle difficoltà o delle
prospettive poco interessanti di intervento rispetto alla posta
previsione di spesa del 2004, che è molto ridotta rispetto alle
previsioni del 2005-2006; nel 2004 sono previsti 340.000 euro per
gli interventi a favore di imprese industriali, per la
realizzazione di insediamenti produttivi nell'area industriale
Cogne: ci sembra una cifra molto limitata e molto inadeguata.
Viceversa, abbiamo il capitolo sul piano di sviluppo rurale in cui
c'è abbondanza, perché qui abbiamo ben 55-60-61 milioni di euro; a
volte abbiamo nel bilancio dei capitoli di spesa di 2 mila o di 8
mila euro, qui abbiamo una massa indistinta di 60 milioni di euro
che sono messi tutti lì! Ci saranno tante cose che vanno bene, ci
sono anche cose che non vanno affatto bene, da noi già sollevate
con alcune interpellanze, perché vi sono alcuni interventi che non
sono assolutamente accettabili. È un settore forse in cui alcuni
contenimenti farebbero bene, perché qui, con 60 milioni di euro,
rispetto a quello che vediamo in altri settori dell'Amministrazione
c'è una pioggia sovrabbondante di risorse!
Ritengo che vi sia anche - lo dico forse più come elemento di
curiosità - un'abbondanza di risorse sulla legge n. 32/2001,
finanziamenti regionali per l'effettuazione del servizio di
soccorso sulle piste di sci da discesa: è una cosa sicuramente
importante, ma che si investa di più per il soccorso sulle piste di
sci da discesa rispetto all'ammodernamento della ferrovia mi sembra
una cosa strana! Ho elencato alcuni esempi, però in questo allegato
"B" - che poi è un allegato di peso perché qui significa fare
politica spostando risorse - vi sono delle non scelte che, secondo
noi, fanno male alla Valle d'Aosta, vi sono delle scelte di
continuare con un certo tipo di politica di spesa che non possiamo
assolutamente condividere.
Vorrei fare ancora alcune considerazioni rispetto al Titolo III
che è la parte più contestata di questa legge finanziaria: qui,
bisognerebbe prendere ogni articolo - ripeto - come se fosse una
legge a sé perché con la finanziaria non c'entra niente! In questo
Titolo III mi soffermerò solo su alcuni articoli che mi sembra
meritino una particolare attenzione; ripeto, ognuno di questi
articoli richiederebbe una discussione da solo, ma mi voglio
soffermare in particolare sull'articolo 30 che riguarda
disposizioni in materia urbanistica e di pianificazione
territoriale.
Non voglio essere offensivo, però mi chiedo chi ha scritto la
redazione di questo articolo e l'articolato, perché, secondo me -
ed è una materia che conosco discretamente -, è persona che non
conosce la materia affrontata in questo articolo, in modo
approssimativo. Sulla materia urbanistica in Valle d'Aosta vi sono
state, a partire dagli anni '50, delle discussioni furibonde; negli
anni '60 è stata una delle materie che ha appassionato e impegnato
di più il Consiglio regionale, c'era l'anziano Presidente
"dell'Union Valdôtaine", Severino Caveri, una delle persone che più
ha dato impegno in materia urbanistica e, se vi andate a rileggere
cosa diceva Caveri nel rapporto fra Regione e comuni rispetto alla
pianificazione urbanistica, vi renderete conto di come certe
preoccupazioni che abbiamo oggi in realtà siano preoccupazioni
antiche, e che vi siano dei ritardi nella pianificazione
urbanistica in Valle d'Aosta.
Nel 1960 la Valle d'Aosta ha fatto una buona legge e poi
purtroppo non è stata in grado di applicarla. Siamo andati avanti
per molti decenni senza dare applicazioni, siamo arrivati
all'approvazione di piani regolatori con un enorme ritardo: solo
nella scorsa legislatura c'erano ancora 1/3 di comuni della Valle
d'Aosta senza i piani regolatori approvati. Lo dico come premessa,
perché in questo Consiglio quella dell'urbanistica non è una
questione nostra o del piano territoriale paesistico, è una
questione che ha impegnato molto il Consiglio e c'è stata una
legislatura in cui non noi, ma gran parte di questo Consiglio ha
lavorato e votato perché si arrivasse a un punto fermo. I punti
fermi sono stati di una estrema rilevanza, perché con le leggi n.
11 e n. 13, con il piano territoriale paesistico e con la legge
urbanistica si è dato un assetto di avanguardia alla pianificazione
in Valle d'Aosta e si è finalmente compiuto un processo che da
25-30 anni non si riusciva a portare in porto.
È stato un processo fatto con una partecipazione come non mai
rispetto ad una serie di normative regionali, perché non è vero che
il PTP e la legge urbanistica sono stati approvati in questo
Consiglio in contrapposizione agli enti locali, è vero esattamente
il contrario, perché quanto approvato è stato concordato attraverso
un iter che è stato meticoloso, è durato degli anni e ha fatto sì
che vi fossero delle consultazioni preventive, addirittura un
comitato tecnico che si chiamava "CTEL", nominato dagli enti locali
che si è affiancato ad un comitato tecnico della Regione ed hanno
lavorato insieme per riscrivere le norme del piano. Queste norme
riscritte sono state poi sottoposte alle osservazioni di tutti i
comuni, e la Giunta ha esaminato osservazione per osservazione; è
stato un processo partecipativo come non mai. La stessa cosa è
stata fatta sulla legge urbanistica.
Trovarsi una relazione come questa che dice che:
"l'articolo
individua un percorso che tende a recuperare gli aspetti positivi
del PTP"
… ma quali aspetti positivi
del PTP? Perché il PTP ha degli aspetti negativi? Oppure viene
detto:
"tale processo permette, da una parte, di verificare area
per area l'attualità e l'applicabilità concreta del PTP, alla luce
delle esigenze e caratteristiche specifiche delle aree stesse e,
dall'altra, di apportare le modifiche e gli aggiustamenti necessari
al PTP stesso"
. Ma voi volete modificare il PTP? Dovete dirlo
se lo volete modificare e in tal caso fatelo, ma non potete dire ai
comuni, da una parte, di applicarlo e, dall'altra, che volete
modificarlo! Certo che chi ha scritto queste cose, o aveva la mente
fuori dal senno o non so cosa aveva in mente! Tale relazione è
offensiva rispetto a chiunque abbia lavorato su questa tematica e
abbia approvato i documenti che stanno alla base della nostra
pianificazione. Il contenuto di questa relazione denota un
atteggiamento molto deresponsabilizzante e pericoloso.
Per quanto riguarda il testo che è stato proposto, non è
assolutamente condivisibile. È vero che vi possono essere dei
problemi, che vi sono dei ritardi, che il processo di adeguamento
dei piani regolatori va lentamente, che bisogna collaborare al
massimo… chi nega questo? Discutiamo di
proroghe, ma non con un atteggiamento in cui si dice che tutto
quello che è stato fatto adesso non conta più, ripartiamo da zero,
stabiliamo nuove modalità. A noi sembra che questo tipo di
impostazione non sia stata sufficientemente meditata da parte della
Giunta, purtroppo non è stata discussa all'interno della
commissione consiliare perché non è stata assegnata per un esame di
sua competenza e ci troviamo con un testo che va radicalmente
modificato, perché in questo modo non è accettabile e produrrebbe
dei danni gravissimi rispetto ai passi avanti che si sono
compiuti.
L'Assessore al territorio, ieri, negli incontri notturni, diceva
che la metà dei comuni ha già avviato i lavori di adeguamento del
piano regolatore agli orientamenti definiti dalla Regione. Noi,
alla vigilia del nuovo ciclo dei piani regolatori, andiamo a dire
che bisogna ridefinire tutto, che bisogna cambiare le modalità e la
pianificazione urbanistica regionale? Mi sembra una cosa che non
sta in piedi, siamo autolesionisti se facciamo una cosa di questo
genere. Rispetto a questo articolo la nostra preoccupazione è
estrema, ci sembra anche un metodo superficiale quello con cui si
affrontano problematiche così complesse e delicate, in cui
bisognerebbe essere chiari rispetto agli obiettivi che si vogliono
raggiungere.
Per quanto riguarda l'articolo 32, questo è un capitolo
totalmente diverso; purtroppo la composizione di questa legge
finanziaria ci costringe a saltare dall'urbanistica alla vendita
degli alloggi e a tutta una serie di tematiche poco collegate fra
di loro. Sull'articolo 32 vi sono problemi di formulazione tecnica
di una normativa piuttosto complessa anche sul valore da attribuire
agli alloggi che vengono venduti e, anche qui, non possiamo che
rilevare l'anomalia del fatto che una normativa così delicata venga
in Consiglio senza un esame da parte della competente commissione,
perché questa non è stata posta di fatto nelle condizioni di
poterla esaminare.
Al di là di questi aspetti di carattere tecnico, vogliamo
evidenziare ancora una volta una preoccupazione che abbiamo nei
confronti di questa filosofia della vendita del patrimonio
abitativo pubblico. Abbiamo chiesto all'Agenzia regionale per
l'edilizia residenziale di darci alcuni dati di qual è stata
l'evoluzione del patrimonio immobiliare gestito dall'ARER negli
ultimi 10 anni, perché volevamo vedere se questo patrimonio si è
incrementato o si è ridotto. Dal momento che è stato detto che
bisognava vendere per incassare dei soldi, per investire e
realizzare nuovi alloggi di edilizia residenziale, se la filosofia
è quella di incrementare il patrimonio o comunque di mantenerlo
stabile, possiamo concordare; ma noi, fin dall'inizio, abbiamo
detto che questa sarebbe stata un'operazione in perdita e i numeri
sono qui: se nel 1993 c'erano 820 alloggi in locazione di proprietà
ARER, 10 anni dopo, giugno 2003, siamo scesi a 657, dunque abbiamo
perso una fetta importante di patrimonio abitativo pubblico!
Con questa politica delle vendite si è venduto, ma non si è
ricostruito il patrimonio e, se continuiamo ad andare avanti così,
la situazione sarà sempre peggiore perché il problema vero non è la
disponibilità di risorse finanziarie, che c'erano, il problema vero
era una politica capace, di intervento, per recuperare immobili,
per costruire, per ampliare un patrimonio abitativo pubblico. È
facile vendere, più difficile è programmare e realizzare
costruzioni e più difficile ancora recuperare abitazioni, centro
storico, è questo il problema; quindi, rispetto a questa filosofia
di fondo, noi esprimiamo tutte le nostre perplessità e le nostre
critiche.
Rispetto all'articolo 33 ci permettiamo intanto di fare
osservazione anche rispetto al titolo; presenteremo un emendamento
a questo articolo, il titolo non c'entra con il contenuto
dell'articolo, perché qui si parla di disposizioni in materia di
sostegno al settore dell'edilizia residenziale pubblica e non
c'entra niente il settore dell'edilizia, in quanto questo è il
capitolo che riguarda la questione del Fondo regionale per
l'abitazione. Mi ricollego alle cose già dette prima
sull'inadeguatezza delle risorse previste dal fondo, in quanto
cumuliamo risorse dello Stato e risorse della Regione, ma le
risorse dello Stato diminuiscono e le risorse della Regione non
aumentano in maniera significativa e adeguata.
Per quanto riguarda la sistemazione dell'Aeroporto regionale,
anche qui presenteremo alcuni emendamenti integrativi rispetto a
questo articolo, perché abbiamo forti riserve sulle procedure
seguite. Una questione sostanziale che riguarda l'Aeroporto
regionale e su cui invito la Giunta a fare particolare attenzione,
è quella di valutare bene le scelte da farsi, gli oneri finanziari
che comportano anche espansioni dell'Aeroporto, l'esistenza o meno
di giustificazioni rispetto all'ampliamento dell'Aeroporto
regionale in termini di allungamento della pista, di nuove
aerostazioni e di sistemi di radioassistenza che siano
eccessivamente onerosi: si tratta di un'infrastruttura che, se non
viene correttamente dimensionata, diventa una spesa folle da parte
della Regione. Richiamo - lo faremo anche con un emendamento - una
procedura di impatto ambientale che esiste rispetto al
dimensionamento dell'Aeroporto, che si è conclusa con una presa di
posizione chiara da parte della Giunta regionale, la quale ha detto
"sì" a certi interventi e "no" ad altri perché era necessario
riflettere bene. Prima di allungare la pista, prima di fare nuove
aerostazioni, bisogna valutare bene tutta una serie di aspetti,
perché si può andare incontro a dei costi enormi, a oneri
finanziari che non sono assolutamente giustificabili e che poi
diventeranno pesantemente ripetitivi.
In conclusione, contestiamo l'impostazione e, sotto certi
aspetti, anche la legittimità di questa legge finanziaria. Abbiamo
chiesto che si procedesse ad un esame separato fra bilancio di
previsione e legge finanziaria, perché con questa finanziaria si è
andati ben al di là di quelli che sono gli scopi di una legge
finanziaria, quindi ci sembra che sia necessario un lavoro di
approfondimento specifico rispetto a tali contenuti.
Intendiamo fare il massimo sforzo - lo diciamo apertamente -
anche nella direzione di un'azione di mediazione rispetto alle
nostre posizioni; ci rendiamo conto che siamo una forza di
minoranza, che esprimiamo dei punti di vista molte volte non
condivisi e accettiamo serenamente questa posizione di minoranza.
Ci preoccupa che vi siano delle disposizioni, delle scelte fatte in
modo - secondo noi - poco meditato, senza valutare tutta una serie
di conseguenze. Noi siamo impegnati anche in questa discussione,
negli emendamenti che abbiamo presentato, nelle valutazioni che
abbiamo fatto insieme ieri sera, a cercare di ridurre i danni di un
provvedimento che riteniamo pericoloso. Non possiamo stravolgerlo,
però possiamo almeno limitare i danni di alcune normative,
cerchiamo di farlo, perché a noi non interessa fare la
contestazione in sé o fare azioni ostruzionistiche, ci interessa
migliorare questo provvedimento perché ne intravediamo dei profili
di pericolosità notevoli.
Alla fine di questo percorso vedremo quali risultati saranno
stati ottenuti e quale sarà il volto definitivo di questo
provvedimento, che è partito, a mio avviso, molto male!
Président - La parole au Conseiller Curtaz.
Curtaz (Arc-VA) - Il mio intervento sarà più breve di quelli che
lo hanno preceduto, anche perché ieri sera la collega Squarzino e,
stamani, il collega Riccarand, sono entrati nel dettaglio della
legge finanziaria; mi sembrerebbe un esercizio superfluo ripetere
cose che loro, meglio di me, hanno detto. Vorrei invece cercare una
breve sintesi politica sul documento; vorrei fare cioè delle
osservazioni di carattere generale sulla legge in discussione. Le
osservazioni che intendo fare sono 3.
Voglio tornare brevemente sul metodo; ieri, in alcuni interventi
dei Consiglieri di maggioranza e in occasione degli incontri nel
momento in cui il Consiglio si è interrotto, abbiamo colto dei
segnali di autocritica. Credo che questi segnali vadano apprezzati,
perché pur non condividendo le giustificazioni poste alla base
delle ammissioni, riteniamo sia positivo che anche all'interno
delle forze di maggioranza questo provvedimento abbia suscitato un
certo dibattito, abbia evidenziato una certa carenza di
approfondimento e la necessità di cambiare metodo.
Su questo punto sarebbe interessante che anche il Presidente
della Regione esplicitasse nella sua replica questa esigenza di
"cambiare rotta", in modo che dall'anno prossimo vi siano meno
problemi, sia per quanto riguarda il metodo della finanziaria - in
quanto, questa, a nostro giudizio, deve rimanere lo strumento che
affianca il bilancio, che aiuta le scelte finanziarie ed economiche
della Regione, ma non deve sconfinare in campi che non le sono
propri - sia sul rispetto dei tempi. Questo aspetto è passato un
poco "in sordina" perché siamo stati tutti impegnati sulle
questioni del merito; invece, secondo me è una critica che è giusto
avanzare, critica che, del resto, spesso ci fanno i rappresentanti
dei sindacati e delle associazioni di categoria auditi dalle
commissioni in sede di esame del bilancio e della finanziaria, i
quali, nel ringraziarci per averli invitati a dire la loro, si
rammaricano di aver avuto poco tempo per approfondire il
documento.
La nostra iniziativa di una mozione che desse già degli
indirizzi alla Giunta sul bilancio in formazione andava in questo
senso; credo che anche in riferimento ai tempi sia necessaria una
riflessione. Ci auguriamo, sia da parte della maggioranza che del
Governo regionale, che vi sia un atteggiamento più collaborativo
nei confronti del Consiglio e dei rappresentanti delle
organizzazioni sociali, in modo che il confronto possa essere più
serio, anche perché la fretta è cattiva consigliera. Sono rimasto
particolarmente impressionato dalla cattiva qualità del prodotto
legislativo che ci viene presentato, ci sono degli "strafalcioni",
ci sono delle contraddizioni, cose non chiare e gli esempi che
faceva il collega Riccarand sono illuminanti. Chiusa questa prima
osservazione sul metodo, una seconda osservazione riguarda le
entrate.
Credo che faccia un certo effetto, soprattutto se si guardasse
con l'occhio di un osservatore esterno, il fatto che una Regione
come la nostra, per far quadrare un bilancio, debba ricorrere
all'indebitamento e ai mutui. Il fatto che la nostra Regione, con
delle entrate - lo vedremo domani quando affronteremo il bilancio -
che non hanno paragoni da nessuna parte d'Europa, debba ancora
ricorrere a pesanti indebitamenti per riuscire a far quadrare un
bilancio, sembra una cosa inaudita!
In un certo senso, noi abbiamo - se non condiviso - capito un
ricorso all'indebitamento di fronte ad eventi eccezionali: parliamo
dell'alluvione, parliamo "dell'operazione ENEL", si trattava di
pagare "all'ENEL" l'acquisizione delle centrali per 800 miliardi di
lire, si trattava di una spesa eccezionale e assai consistente, per
cui, in quel caso, aveva senso ricorrere all'indebitamento.
Ricorrere all'indebitamento per fare strade o parcheggi o per fare
la funivia da Courmayeur a Punta Helbronner, a noi sembra assai
discutibile, perché indica l'incapacità di questa maggioranza di
fare delle scelte con le risorse che ha a disposizione!
È chiaro che, pur di fronte al fiume di denaro che arriva nelle
casse regionali, occorre fare delle scelte, occorre scegliere se
investire rispetto a un progetto o rispetto a un altro, se
proseguire con questo "trend" di aumento delle spese correnti
oppure scegliere di investire un poco di più sulle spese di
investimento: questo lo si può fare tranquillamente con le risorse
assai cospicue che la Regione ha a sua disposizione; il ricorrere
all'indebitamento ci sembra una scelta assai discutibile.
Terza osservazione, di carattere generale, relativa alle spese.
Esprimo, a questo proposito, una delusione che credo non sia solo
del sottoscritto: da una Giunta neo costituita, da un nuovo Governo
regionale che si presenta al primo bilancio di una lunga
legislatura, ci si aspettava di più! Ci aspettavamo come minimo che
voi avreste preso il programma da voi votato a luglio e che avreste
fatto un bilancio annuale e triennale di prospettiva, lungimirante,
che facesse capire quali scelte di fondo sta facendo la Giunta! In
questo bilancio e in questa finanziaria non vediamo tale
lungimiranza; ancora una volta andremo ad approvare un bilancio
dell'ordinaria amministrazione, con alcune scelte forse dispendiose
come può essere quella funiviaria Courmayeur-Punta Helbronner, ma
non si percepisce un progetto economico complessivo della società
valdostana.
C'è l'idea di un "tirare a campare" magari nell'investire un
poco di più in un settore piuttosto che in un altro, secondo noi,
in questo caso, facendo molti errori, ma non si percepisce il
progetto di questa Giunta. Se poi sarete bravi a farci capire qual
è, ci farà piacere; da quello che leggiamo ci aspettiamo che voi
diciate: "per noi l'essenziale è una linea di continuità, è
mantenere lo "status quo" e "tirare a campare". E questo è un
"delitto": con tutte le risorse che abbiamo dovremmo avere
un'amministrazione che costruisce per i cittadini dei servizi di
eccellenza, non possiamo accontentarci della normalità.
Sappiamo che abbiamo la normalità, forse anche qualcosa in più
rispetto ad altre zone d'Italia, nella sanità, nella scuola, nel
settore agricolo e in tanti servizi, ma noi non dobbiamo
accontentarci di questo qualcosa in più; qui abbiamo tutti gli
strumenti per fare della Valle d'Aosta una situazione di
eccellenza. Invece vediamo, prendendo il settore della sanità,
medici che scappano e non è una cosa degli ultimi giorni, sono
scappati bravi medici anche tempi addietro! Vediamo la bilancia dei
pagamenti della sanità che è in negativo, ci sono più Valdostani
che vanno fuori rispetto a persone non valdostane che vengono ad
usufruire della nostra sanità, e questi sono degli indici. Lo
vedremo ancora domani - se riusciremo ad approfondire anche questo
tema - la carenza di progettualità, la modesta entità dei fondi
globali in bilancio; è paradossale che una Giunta nuova al suo
primo bilancio abbia dei fondi globali così modesti: questo
significa che si hanno poche idee in testa, si ha poca voglia e
poca capacità di costruire un progetto.
Rispetto al settore delle spese il nostro giudizio è negativo.
Il settore delle spese è quello sul quale possiamo più direttamente
incidere, le entrate per noi sono come una specie di "manna"
blindata da una legislazione che finora ci ha garantito una
situazione di assoluto privilegio.
Concludo sulla finanziaria; sui singoli aspetti di questa
"finanziaria omnibus" ci sono tante cose da dire, il nostro gruppo
presenterà degli emendamenti sulle singole questioni in numero
ragionevole, li depositeremo in Presidenza in mattinata, ma stiamo
facendo un'opera di sfoltimento perché abbiamo lavorato molto per
rimpolpare il nostro numero di emendamenti; adesso li stiamo
sfoltendo e abbiamo bisogno ancora di tempo. Su questi emendamenti
chiediamo che ci sia, come da parte nostra c'è un atteggiamento di
responsabilità, un atteggiamento altrettanto responsabile da parte
del Governo regionale; laddove i nostri emendamenti, che hanno
scopo costruttivo, vengono accolti ce ne rallegreremo, laddove non
sarà possibile ce ne rammaricheremo.
Credo sia giusto che noi esigiamo - e questo chiedo veramente -
che da parte dell'Esecutivo ci sia la massima attenzione e il
massimo rispetto delle nostre iniziative e delle nostre
proposte.
Président - La parole au Conseiller Comé.
Comé (SA) - Vorrei anch'io - prima di iniziare a sviluppare le
mie considerazioni sulla finanziaria e, domani, sul bilancio -
sollevare un'eccezione di metodo.
Penso che le consultazioni consiliari sul bilancio e sulla
finanziaria devono essere intese come un momento di confronto con
le forze economiche e sociali e, alla luce delle analisi e delle
proposte sviluppate, il singolo Consigliere o la maggioranza hanno
la possibilità di cogliere utili suggerimenti e adeguare la manovra
di bilancio e finanziaria alle giuste richieste degli
interlocutori. Nel corso delle audizioni abbiamo dovuto prendere
atto che quasi tutte le associazioni delle varie categorie
economiche e sociali hanno lamentato di non aver potuto analizzare
la finanziaria e il bilancio, avendo ricevuto la documentazione,
sovente anche incompleta, solo pochi giorni prima della
convocazione; quindi il loro giudizio in merito è stato
comprensibilmente molto schematico e limitato.
Mi sembra perciò serio fare una proposta alla maggioranza per il
bilancio prossimo. Se l'organizzazione delle audizioni con le varie
associazioni sarà impostato allo stesso modo, chiedo di evitare
tale perdita di tempo, sia per i commissari, sia per le persone che
ricoprono incarichi nelle associazioni economiche e sociali, stante
l'inutilità delle riunioni, in quanto non producono risultati e
nessun effetto. Se, invece, vogliamo continuare a presentarci in
Consiglio e dire che abbiamo ascoltato, per l'alto senso di
democrazia, tutti i possibili attori del bilancio, possiamo anche
farlo, ma esclusivamente nelle intenzioni di salvare un metodo
consolidato nel tempo; nei contenuti, però, sicuramente non avremo
la possibilità di ottenere suggerimenti migliorativi.
La seconda eccezione è stata ampiamente dibattuta ieri, ma
consentitemi di fare alcune riflessioni. Già in fase di commissione
avevamo anche noi sollevato delle perplessità e non eravamo tanto
entrati nel merito della legittimità, ma avevamo ribadito con forza
il nostro dissenso sulla decisione a chiaro contenuto politico che
questo Governo vuole portare avanti e che ben poco ha a che fare
con l'amministrazione della cosa pubblica, quindi con il bilancio e
con la finanziaria. È vero che ogni decisione può essere fatta
ricadere nel bilancio per gli effetti finanziari che può
comportare, ma esiste un limite identificabile nella correttezza e
nel rispetto delle funzioni del Consiglio regionale; limite
individuabile, fra l'altro, nella proposta di delegare alla Giunta
l'identificazione anche del colore del taxi: è uno di quegli
articoli che è stato citato più volte. Concordiamo sulla necessità
di andare a determinare il colore del taxi, ma è sbagliato che una
tale proposta sia fatta in sede di approvazione della legge
finanziaria; mi si deve far capire quale attinenza il problema
evidenziato possa avere con il bilancio, se non quello di
arricchire la nostra discussione con una mano di vernice colorata,
come ci ha detto l'Assessore Marguerettaz in commissione!
Assessore, lei aveva difeso la legittimità della legge
finanziaria in relazione al principio della semplificazione e della
riduzione degli atti legislativi, ma ciò non può significare che
con legge finanziaria possa essere modificata una gamma infinita di
provvedimenti legislativi per modifiche che ben pochi effetti hanno
sul bilancio, se non quello di delegare alla Giunta la competenza e
la ripartizione dei vari stanziamenti di bilancio! Non mi sembra
che questo sia il modo corretto di interpretare quella parte del
programma di questa maggioranza, in cui si impegnava a valorizzare
il ruolo del Consiglio regionale nel rispetto della ripartizione
delle proprie funzioni fra esecutivo e legislativo. In effetti,
Presidente Perrin, lei aveva anche ricevuto il nostro
riconoscimento positivo al momento del suo insediamento, lo scorso
mese di luglio, quando, sviluppando la relazione programmatica, ha
sostenuto di voler esaltare il ruolo del Consiglio regionale. In
pratica, non possiamo che constatare che è stato solo un buon
proposito ma, da allora, non si è visto il minimo segnale di un
maggiore coinvolgimento; al contrario, le scelte inserite nella
finanziaria ci portano a sostenere che si sono fatti dei passi
indietro.
La determinante scelta di inserire nella legge finanziaria
articoli che modificano sostanzialmente precedenti leggi avviene
superando un doveroso, corretto, giusto e democratico confronto,
sia attraverso le commissioni consiliari, sia attraverso
l'audizione delle organizzazioni istituzionali, nonché quelle
economiche e sociali. Mi auguro, visto anche l'impegno da parte del
Presidente Perrin di ieri, che questo non avvenga più nelle
prossime finanziarie; questa scelta segna una storica svolta nei
rapporti, ma non fra maggioranza e minoranza, bensì fra Governo e
Consiglio regionale. Questa scelta penalizza definitivamente anche
i Consiglieri regionali di maggioranza che oggi si vedono costretti
ad approvare la proposta della Giunta, ma che da domani in poi
saranno sempre più esclusi, alla pari dei Consiglieri di minoranza,
nella determinazione delle decisioni politico-amministrative
concernenti la nostra comunità regionale. Penso sia meglio cogliere
gli aspetti positivi della gestione della cosa pubblica che ci
vengono da organismi a noi sovraordinati, e non quelli deteriori.
Se la legge finanziaria dello Stato è quella che è, tanto che i
nostri 2 Parlamentari hanno ritenuto di votare contro la proposta,
forse è meglio fare una scelta più rispettosa di quello che è il
coinvolgimento di tutto il Consiglio regionale!
Venendo all'analisi di alcuni articoli della legge finanziaria,
vorrei soffermarmi sull'articolo 1, inerente l'imposta regionale
sulle attività produttive. È condivisibile la proposta della Giunta
concernente la riduzione dell'aliquota dell'IRAP a carico di alcuni
soggetti di imposta, da definire però mediante un provvedimento
organico di attuazione dell'imposta di cui si tratta, ai sensi
dell'articolo 24 del decreto legislativo n. 446/1997 istitutivo
dell'IRAP. In proposito, non si condivide la decisione della Giunta
di limitare alle sole categorie indicate nel disegno di legge:
soggetti operanti nel settore agricolo e cooperative di produzione
e lavoro. La riduzione è di 1 punto dell'aliquota IRAP. Non
essendoci alcuna motivata giustificazione che legittimi la proposta
discriminatoria fra le imprese, il beneficio nei limiti del "de
minimis" deve essere esteso a tutti i soggetti di imposta in un
quadro di rilancio delle attività economiche regionali e per
attrarre nuove attività, in relazione ad un regime fiscale
competitivo.
Stante la proposta della Giunta, quindi, noi presenteremo un
emendamento all'articolo 1 del disegno di legge, mediante il quale
si estende a tutti i soggetti di imposta IRAP la riduzione di 1
punto percentuale dell'aliquota dell'imposta considerata.
Gli articoli 2 e 3 della finanziaria, che vanno ad individuare
dei mutui per la copertura di spesa, ci preoccupano fortemente;
questo ricorso all'indebitamento quest'anno è particolare perché,
mentre gli altri anni il ricorso avveniva su interventi anche
qualificanti, interventi che avevano delle possibilità di dare
delle ricadute sul bilancio regionale, vedasi ad esempio
"l'operazione ENEL", qui constatiamo, per la prima volta, che
vengono fatti dei mutui per costruire dei parcheggi, delle strade,
per finanziare il Parco di Mont Avic e per finanziare
Saint-Vincent. Siamo preoccupati, perché riteniamo che il ricorso
all'indebitamento deve essere fatto su interventi qualificanti;
interventi che - come diceva anche il Consigliere Curtaz prima -
non siamo riusciti, pur facendo un'attenta lettura, a vedere nel
bilancio di previsione per il 2004 e per il triennale!
Un altro punto su cui volevo soffermarmi riguarda l'articolo 30
sull'urbanistica. In base alla legge n. 11, al termine della
determinazione che dava la possibilità ai comuni di fare le
varianti non sostanziali, avevamo in uno spirito collaborativo
presentato una proposta di legge al riguardo. Ebbene, anziché aver
avuto la possibilità di fare un confronto con la maggioranza,
abbiamo visto invece che è stato inserito nella finanziaria un
articolo che, a nostro avviso - adesso vedremo se, a seguito
dell'incontro avuto ieri sera, vi saranno dei ripensamenti e delle
modifiche sull'articolo formulato dalla Giunta - è una proposta che
non incide sui comuni per accelerare l'adeguamento al PTP. Adesso
aspettiamo per vedere se, in base alle analisi fatte ieri, e come è
stato già sollevato da alcuni colleghi, queste erano un tentativo
di andare a ridurre l'impatto devastante che la legge finanziaria
voleva proporre, e se l'impegno che si è preso il Presidente della
Regione per le prossime finanziarie verrà rispettato.
Per ora il nostro giudizio è negativo; presenterò l'emendamento
per l'IRAP e sentiremo dopo quali sono le considerazioni da parte
della Giunta.
Président - La parole au Conseiller Cesal.
Cesal (UV) - Devo dire che, come nuovo arrivato, assistendo alle
discussioni di questo Consiglio ho spesso la sensazione di
assistere alla celebrazione di una liturgia e la discussione sul
bilancio rappresenta una liturgia di tipo solenne, perché è un
momento importante in quanto si va ad esaminare il documento di
programmazione annuale e pluriennale della nostra Regione.
In ogni liturgia vi sono degli aspetti scenografici che sono
importanti ai fini della buona riuscita: espressione, toni vocali
adeguati, tutta una serie di situazioni che tendono ad attirare
l'attenzione dei mass media, colpire l'immaginazione, e via
dicendo. In ogni liturgia poi vi sono delle recite di litanie, vi
sono pochi concetti espressi però in mille modi diversi, e in
questa sala ho sentito ultimamente alcune di queste litanie:
l'economia valdostana perde colpi, la crisi strozza qualsiasi
iniziativa, il turismo è in declino, la Regione non è in grado di
effettuare una politica di sviluppo, stiamo lentamente e
inesorabilmente profondando verso una fase recessiva, c'è un
aumento delle spese correnti, c'è un eccessivo ricorso
all'indebitamento, le classi abbienti vengono meno considerate, non
c'è sufficiente attenzione all'ambiente, rischiamo la catastrofe
ambientale, i soliti catastrofismi insomma!
Queste considerazioni vengono ripetute fino alla nausea in tutte
le situazioni e parrebbe difficile andare a confutarle; del resto,
come si potrebbe fare per confutarle? O si viene qui e si afferma
il contrario cercando di far passare un messaggio più che altro
propagandistico, per ottenere comunque l'effetto contrario che
possono avere queste dichiarazioni sull'opinione pubblica, per
l'effetto negativo che queste affermazioni buttate lì possono avere
sull'opinione pubblica, oppure si controbattono con dei dati
oggettivi.
Il mese di luglio scorso la Banca d'Italia, come al solito, ha
presentato il suo studio "Note sull'andamento dell'economia della
Valle d'Aosta", è stato presentato nel 2002 con i dati aggiornati
al mese di aprile 2003 ed è stato pubblicato a luglio di
quest'anno. Stranamente questo documento è passato quasi sotto
silenzio da parte dei mass media; dico "stranamente" perché a volte
quando vi sono delle notizie di tipo negativo, queste vengono
immediatamente amplificate. Vi voglio leggere alcune delle premesse
a questo studio, perché credo che siano illuminanti per andare a
fotografare una situazione reale della nostra Regione, perché non
credo che la Banca d'Italia sia un organismo che fa capo
all'Amministrazione regionale, non credo che possa essere
manipolato da parte della classe politica valdostana. È un malloppo
di una cinquantina di pagine, dal quale leggo alcune parti
significative:
"Nel 2002 l'economia della Valle d'Aosta ha avuto un
andamento nel complesso positivo; secondo le stime disponibili il
tasso di crescita del PIL regionale sarebbe stato ampiamente
superiore alla media nazionale. A tale risultato hanno contribuito
principalmente le costruzioni ed il terziario. È continuata
l'espansione del comparto edile, vi hanno contribuito le opere
pubbliche con l'affidamento dei residui lavori post-alluvione,
anche l'edilizia privata ha mostrato segnali di ripresa per l'avvio
di un processo di ristrutturazione nei comparti commerciale e
turistico…"
- sappiamo che nella
nostra Regione il settore edile è un settore trainante per la
nostra economia -
"… è proseguito il
buon andamento della grande distribuzione commerciale, in
controtendenza rispetto agli anni precedenti. Anche l'attività
degli esercizi al dettaglio è migliorata. Le presenze di turisti
sono cresciute dell'1,4% rispetto all'anno precedente. Il tasso di
disoccupazione…"
- altro elemento
caratterizzante di un'economia sana -
"… si è ulteriormente ridotto
portandosi a livelli storicamente molto bassi, 3.6%"
.
A questo proposito devo dire che la settimana scorsa,
nell'inserto nord-ovest de "Il Sole 24Ore" si affermava, con dati
certi, che nel 2003 l'occupazione è cresciuta in Valle d'Aosta, in
quanto gli avvii ai lavori sono stati superiori rispetto alle
uscite, quindi più assunzioni rispetto ai licenziamenti: questo è
un altro degli elementi che, secondo me, in un'occasione importante
come quella della discussione sul bilancio, devono essere
affrontati ed analizzati, se vogliamo essere credibili perché non
possiamo solo ed esclusivamente sbilanciarci verso il negativo, ma
dobbiamo anche portare sul tavolo della discussione questi che sono
elementi positivi.
"L'occupazione è aumentata nell'industria, nelle costruzioni
e nel commercio; i finanziamenti bancari sono aumentati e
l'incremento ha riguardato tutti i comparti produttivi, ad
eccezione dei servizi diversi dal commercio. È proseguito il calo
delle sofferenze bancarie sia in termini assoluti che in rapporto
ai prestiti…"
- credo che anche
questo sia un elemento importante per valutare il grado di salute
di un'economia -
"… la raccolta
bancaria è aumentata a ritmi sostenuti, sospinta dalla crescita
delle disponibilità sui conti correnti da parte della clientela. È
ulteriormente cresciuto il ricorso della clientela ai canali
telefonici e telematici…"
: questo
significa che ci stiamo adeguando alle nuove tecnologie, sono
indici positivi, per cui pregherei tutti coloro che vogliono
affrontare tali temi in maniera seria e corretta, di tener anche
conto di questi dati.
Quest'anno poi - a proposito di litanie - c'è stato un altro
"leitmotiv" che ha condotto la discussione, quanto meno nelle sue
fasi preliminari sul bilancio, quello dell'illegittimità non tanto
in aula - perché credo ci sia resi conto che si è andati fuori dal
seminato -, ma soprattutto nella fase iniziale con comunicati
stampa o affermazioni nelle varie commissioni. Si è parlato di
"deriva istituzionale", di "atti di arroganza politica", di "brutta
pagina della democrazia". Questo, oltre ad essere un elemento di
novità in rapporto a tale bilancio, credo abbia anche una
platealità molto accentuata e io lo considero anche per questo,
cioè tutto sommato si tendeva a dare delle sottolineature
forti.
Rifiuto comunque la logica delle legittimità, perché credo che
si tratti di una sottolineatura eccessiva, anche perché le
espressioni che ho sentito di "golpe istituzionale" le ritengo
troppo forti: sono termini che dovrebbero essere utilizzati in
maniera più parsimoniosa perché le parole, alle volte, pesano come
dei macigni! Non sono un giurista, ma credo che una legge di pari
grado possa modificarne un'altra di pari grado, la gerarchia delle
fonti è uno dei primi concetti che vengono insegnati ad un allievo
alle prime lezioni di diritto…
(interruzione della Consigliera Squarzino Secondina, fuori
microfono)
… io l'ho ascoltata per un'ora,
abbia pazienza, sono stato calmo e tranquillo, pretendo anche da
lei la stessa attenzione, se vuole! Se non
vuole…
In una discussione di questo genere ritengo debbano essere usate
espressioni più sobrie, perché qui abbiamo degli incarichi
istituzionali di responsabilità. Sono delle scelte opinabili che
rientrano nella sfera dell'opportunità, non certo in quella
dell'opinabilità. Si è voluto dare delle risposte ad esigenze che,
forse, inserite nel grande contenitore della legge finanziaria,
hanno trovato un'immediata soluzione. È vero, qualcuna avrebbe
potuto portare questo Consiglio ad affrontarle in maniera più
approfondita, ad esempio quella sulla modifica dei termini relativi
alla legge n. 11, la legge urbanistica. Capisco l'amarezza del
collega Comé, che per primo ha presentato un atto legislativo al
riguardo, però era un problema che conoscevamo tutti, non lo si era
potuto o voluto affrontare nel periodo pre-elettorale; vi sono poi
state le elezioni con le varie carenze, fra queste la impossibilità
da parte del Consiglio di lavorare, per cui questo problema è
andato avanti e i sindaci su questo tema aspettavano e aspettano
una risposta. Ripeto, si tratta di affrontarlo in maniera da poter
dare delle risposte, perché il nostro compito, qui, è quello di
dare risposte alla società civile e quindi l'intervento veloce
credo che sia auspicabile.
Concordo con quanto sostenuto da qualche rappresentante del
gruppo "Arcobaleno", quando dice che su questa legge forse bisogna
ragionare più approfonditamente; sono il primo a sostenere tale
tesi, anche se ho la sensazione che i presupposti che ci portano ad
andare a rimettere in discussione questa legge, sono, se non
contrastanti, quanto meno diversi, per cui partiamo da 2 situazioni
diverse.
Il nostro compito è quello di dare delle risposte, abbiamo
cercato di darle e sotto questo profilo anche il collega Comé sarà
soddisfatto, perché anche lui ha contribuito a sollevare un
problema cercando di dargli una sua soluzione: questi sono alcuni
aspetti in difesa di un metodo. Non ho poi difficoltà ad ammettere
che anch'io avrei voluto partecipare di più alla decisione di
questo bilancio, alle scelte fondamentali; avrei voluto soprattutto
discutere di un bilancio magari più incisivo.
Sono cosciente del fatto che abbiamo appena assistito ad un
cambio di legislatura, c'è una nuova Giunta, nuovi Assessori, nuovi
assetti dirigenziali, c'è stata la necessità di prendere coscienza
dei vari problemi; sono elementi che vanno considerati, per cui
ritengo che questo bilancio abbia degli obiettivi importanti, ad
esempio quello del mantenimento del trasferimento di fondi ai
comuni, che ritengo essenziale per la salvaguardia delle nostre
autonomie comunali, oppure l'altro, strategico, relativo al
rifacimento della funivia del Monte Bianco, anche se poi si ricorre
nel triennio all'indebitamento.
Per gli aspetti negativi stranamente oggi concordo con il
Consigliere Riccarand quando si parla del "Marais": c'è una
scarsità di risorse rispetto alle aspettative del triennio per
quanto riguarda la realizzazione di questa opera, che ritengo
fondamentale per uno sviluppo equilibrato dell'economia turistica
della Valdigne; però c'è la possibilità di discutere di tutto.
Evidentemente sono a disagio per il ruolo che ha il Consigliere
regionale in questo caso, proprio perché c'è un pizzico di
frustrazione, in quanto anche noi abbiamo avuto poca possibilità di
discutere del bilancio, soprattutto di entrare nel merito di alcune
scelte strategiche. Siamo però nella fase iniziale di questa
legislatura, tutto è possibile. Sostanzialmente il bilancio è un
bilancio positivo e credo possa essere condiviso da parte di tutto
il Consiglio regionale ed eventualmente votato; dobbiamo però
impegnarci tutti, nel prossimo futuro, a dare corso a quelle che
sono le dichiarazioni di principio, vale a dire di un maggior
coinvolgimento delle forze politiche e dei consiglieri alla
discussione e alla definizione di obiettivi e di scelte.
Président -- La parole au Conseiller Maquignaz.
Maquignaz (UV) - Signor Presidente, egregi colleghi, in questa
occasione ci è offerta l'opportunità di dedicare la nostra analisi
ad una legge finanziaria di grande concretezza, come concreti sono
stati il programma presentato agli elettori e il consenso che
l'attuale maggioranza ha ricevuto.
Al forte segnale pervenuto dall'elettorato valdostano, la
finanziaria, oggetto del presente dibattito, risponde con evidente
senso di responsabilità, affrontando e proponendosi di risolvere
problemi che, anche non nuovi, risultano comunque di massima e, a
questo punto, di urgente rilevanza: cito fra tutti, a titolo di
esempio, il rinnovamento della linea ferroviaria. A differenza di
chi ci ha preceduto, speriamo infatti di procedere senza dover
affrontare gravi emergenze, sebbene il contesto internazionale non
appaia certo dei più sereni sul fronte economico come sul fronte
della sicurezza: un elemento, quello della sicurezza, che una
regione di confine, quale la Valle d'Aosta, dovrà saper affrontare
con fermezza ed efficacia, a fronte del clima di generalizzato
allarme maturato in seguito ad una manifesta recrudescenza del
fenomeno terroristico interno al nostro Paese, ma anche e
soprattutto internazionale.
Dato che il documento oggi in esame consentirà, come tutti i
bilanci di previsione, di apportare modifiche nel corso del
triennio di programmazione, consentimi alcune personali
considerazioni che, mi auguro, contribuiranno ad arricchire il
dibattito e forse potranno essere condivise dalla Giunta.
Per indole e formazione, un tema che fra tutti mi preme
affrontare nel dettaglio riguarda il turismo e l'articolata serie
di provvedimenti che il Governo regionale prevede di attuare nel
triennio 2004-2006. Sia per l'esperienza che ho potuto maturare nel
settore, ma soprattutto in ragione dell'approssimarsi di
quell'evento di impatto mondiale che sono le Olimpiadi invernali -
occasione da non perdere di promozione internazionale della Valle
d'Aosta! - ritengo opportuno sottolineare l'urgenza di condurre a
buon fine, ed entro i termini programmati, alcune operazioni
previste a bilancio. Tra queste, il rifacimento delle funivie Monte
Bianco e si spera, in contemporanea, per amplificarne l'impatto
promozionale, lo sviluppo del servizio ferroviario e la
riqualificazione della linea Aosta/Pré-Saint-Didier, nonché la
rivitalizzazione delle strutture afferenti all'Espace Mont Blanc,
la conclusione del Progetto "Aosta città capoluogo", lo sviluppo e
l'adeguamento al terzo livello dell'Aeroporto regionale "Corrado
Gex" e, a discendere, la creazione del Parco archeologico nell'area
megalitica di Saint-Martin de Corléans, la realizzazione delle
infrastrutture tecniche a servizio del Parco del Mont Avic, la
valorizzazione della riserva naturale Mont Mars e il recupero del
patrimonio storico ambientale della conca di Cheney.
Si tratta di investimenti importanti, talvolta addirittura
coraggiosi e di grande impatto internazionale, che tutti
sicuramente concorrono, anche quando territorialmente localizzati,
a creare una nuova e migliore immagine della nostra Regione e a
rilanciare la Valle d'Aosta sul competitivo mercato del turismo
globale. In merito vale segnalare che, per presentarci
uniformemente preparati all'appuntamento delle Olimpiadi, sarebbe
auspicabile che anche il progetto di riqualificazione del Comune di
Saint-Vincent si concludesse, se possibile, entro il 2006. La
scadenza pluriennale del bilancio proprio al 2006 ci permette
soprattutto di sottolineare l'urgenza di presentarci a quella data
con un piano di gestione del Forte di Bard, già consolidato e in
grado di rispondere correttamente a 3 diverse, ma collegate,
esigenze: la riqualificazione paesaggistica e turistica della bassa
Valle, la costituzione di un polo attrattivo di forte impatto
turistico in entrata e in uscita dalla nostra Regione,
l'individuazione di una vetrina di prestigio per promuovere la
formazione professionale turistica e la cultura dell'accoglienza in
Valle d'Aosta, ad ideale prosecuzione e in stretta relazione con
gli investimenti cospicui destinati al funzionamento della
Fondazione per la formazione professionale turistica e per la
realizzazione di un collegio a servizio dell'Istituto professionale
regionale alberghiero di Châtillon. È di vitale importanza per la
sopravvivenza stessa di quel turismo invernale che in Valle d'Aosta
rappresenta oltre il 70% delle entrate del settore, risulta
essenziale che i provvedimenti legislativi e finanziari previsti
nel documento finanziario in materia di impianti a fune trovino
pronta esecuzione.
Gli impianti a fune rappresentano ancora e sempre il volano
principale dell'economia turistica regionale, da cui dipendono
direttamente un numero elevatissimo di attività del terziario, non
solo strutture ricettive, ma anche pubblici esercizi, attività
commerciali, servizi pubblici e privati e la sopravvivenza stessa
demografica ed economica di molti piccoli centri abitati, diffusi
su tutto il territorio valdostano.
A fronte degli investimenti previsti dalla finanziaria per lo
sviluppo degli impianti a fune e delle connesse strutture di
servizio, non posso pertanto che confermare, con forza, la
necessità di assicurare alla nostra Regione uno degli strumenti
cardine di riuscita e competitività all'intero sistema turistico
locale e di avanzare l'ipotesi di un incremento dei fondi a
bilancio, magari attingendo a risorse collegate all'evento
olimpico. Caso esemplare, l'attuale situazione di criticità - non
di crisi - vissuta dalla società "Cime Bianche" di Valtournenche
che, nel 2004, dovrà effettuare, oltre a una serie di revisioni
generali, la sostituzione della sciovia Motta con una seggiovia
quadriposto; nel 2005, la sostituzione della seggiovia Bec Carré
con una seggiovia di agganciamento automatico e attivare adeguati
sistemi di innevamento artificiali, indispensabili nel garantire
alla Valtournenche competitività turistica.
Parlando della seggiovia Motta, mi fa piacere vedere che, con
deliberazione di Giunta del 24 novembre, è stata stilata una
graduatoria degli interventi sugli impianti a fune; vedo che la
seggiovia Motta è messa al primo posto della classifica, per cui mi
fa piacere vedere che ci si renda conto dei problemi reali delle
varie società. Parlando di Valtournenche - ma ne approfitto per
parlare anche del Breuil - colgo l'occasione per evidenziare
l'esigenza anche di investire al più presto e addivenire alla
costruzione degli impianti già in previsione anche nella conca del
Breuil, Cervinia, Campetto, località Plan Maison, la cui
realizzazione è in ritardo, sembra a causa della mancanza di
finanziamenti sospesi in attesa della definizione di quella
normativa che deve essere adeguata alle direttive europee.
Del documento in esame esistono poi altri temi che vale, a mio
parere, evidenziare. Mi chiedo, infatti, se ad esempio la
concessione di contributi per l'incentivazione all'utilizzo del gas
metano, regolata dalla legge regionale n. 43/1998, non potrebbe
essere estesa anche alle piccole e medie imprese del turismo e del
commercio, come già avvenuto con legge regionale n. 9/1995
sull'abbattimento delle dispersioni termiche e in risposta a quelle
esigenze di qualità ambientale globale, che sono fondamentali nel
processo di miglioramento della qualità della vita nostra, dei
nostri ospiti e, nel contempo, fattori non trascurabili di
promozione dell'immagine non solo turistica della nostra Regione.
In alternativa si potrebbero ricomprendere le attività turistiche
commerciali negli interventi regolati dalla legge regionale n.
31/2001 in favore della qualità dell'ambiente e della sicurezza,
attualmente a sostegno delle sole imprese artigiane e industriali.
Colgo l'occasione per ricordare gli importanti interventi regionali
a sostegno delle attività turistico-ricettive e commerciali,
disciplinati dalla legge regionale n. 19/2001 con stanziamenti
calcolati in oltre 16 milioni di euro sul triennio.
A chiusura del mio intervento, consentitemi un'ultima
osservazione sul tema della viabilità e soprattutto dei parcheggi;
se, infatti, è importante assicurare alla Valle d'Aosta un'efficace
competitività turistica, occorre investire molto affinché a
residenti ospiti siano offerti servizi che non vengano avvertiti
come ostacolo alla fruibilità serena delle sue infrastrutture di
richiamo. Il nostro turista, nella maggior parte dei casi
proveniente dalle grandi città, non concepisce di dover percorrere
chilometri fra parcheggio e impianto di risalita, e mal si adatta a
certi tratti di strada che invitano noi stessi, nativi del luogo,
alla massima prudenza! I tempi di percorrenza delle strade si
decuplicano e i nostri paesi sono vittime del parcheggio selvaggio,
invasi da auto in tutti gli spazi immaginabili: ne perdiamo in
qualità della vita, in capacità di accoglienza, in competitività
turistica. In proposito, cito il caso della risoluzione presentata
in Consiglio per la realizzazione di una circonvallazione a
Valtournenche che impegna la Giunta ad elaborare un progetto
definitivo e un programma di investimenti dettagliato.
Per concludere, mi preme sollecitare l'impegno dell'esecutivo
nella realizzazione del parcheggio interrato Golf Château a
servizio dell'abitato di Breuil Cervinia, opera che già iscritta
nel programma regionale di previsione dei lavori pubblici per il
triennio 2003-2005 è urgente avviare e portare a compimento, in
considerazione della drammatica situazione vissuta dalla località a
causa della totale assenza di parcheggi coperti.
Presidente - Approfitto per ricordare che gli emendamenti vanno
presentati prima della chiusura della discussione generale; la
Presidenza ha solo 2 emendamenti depositati fino a questo momento.
Invito, qualora gli emendamenti fossero già disponibili, di farli
pervenire alla Presidenza in modo da permettere una migliore
organizzazione dei lavori.
La parola al Consigliere Curtaz.
Curtaz (Arc-VA) - Per mozione d'ordine. Ritengo che sia
necessario, prima della presentazione degli emendamenti, proseguire
quel confronto che si era avviato stanotte fra Capigruppo e
Giunta.
Presidente - La Giunta concorda con questa richiesta? Facciamo
una breve sospensione.
Proseguiamo la riunione concordata questa notte, il Consiglio è
sospeso fino alle ore 11,30.
La séance est suspendue de 11 heures 12 à 12 heures
24.
Presidente - Se siete d'accordo, pur riprendendo la discussione
generale, aspetterei a chiuderla, perché tutti gli emendamenti che
devono essere presentati necessitano il parere delle Finanze.
Pertanto riapro la discussione generale chiedendo se vi sono altri
interventi da parte di consiglieri e chiedendo un poco di
comprensione da parte vostra se andremo a rallentatore con
l'andamento dei lavori. Sollecito di nuovo tutti i gruppi politici,
Giunta compresa, laddove vi sono degli emendamenti, a farli
pervenire al più presto alla Presidenza in modo che i competenti
assessorati possano esprimere il parere di merito sugli emendamenti
proposti.
La parola al Consigliere Isabellon.
Isabellon (UV) - Pensavo di intervenire sui singoli articoli per
alcune considerazioni; comunque, se mi è permesso, vorrei fare una
considerazione ora, visto che siamo sempre accusati da alcuni
esponenti della minoranza di essere un po' i "servi sciocchi" del
Consiglio nella nostra veste di Consiglieri di maggioranza.
Condivido quanto ha detto il Capogruppo Borre sul fatto che,
vista la situazione di recente nomina della Giunta regionale e
visto che i lavori di presa in mano dei singoli assessorati hanno
comportato un grosso impegno, per il futuro è necessaria una
maggiore disponibilità di rapporto fra i singoli assessori e il
Consiglio. Questo deve avvenire nelle commissioni, ma credo che
tutti noi siamo disponibili ad un rapporto diretto per una
collaborazione che possiamo dare presso i singoli assessorati.
Siamo sollecitati, dicevo prima, da alcune affermazioni della
minoranza su temi specifici; ad esempio, ieri, il Consigliere
Tibaldi sollecitava il Consigliere Maquignaz su alcuni problemi che
riguardano la zona e cose del genere. È chiaro che tutto questo è
un'esigenza che ognuno di noi ha, quindi auspico che per il futuro,
sia nelle apposite commissioni, sia nei rapporti della vita
amministrativa di tutti i giorni, questo si manifesti in maniera
produttiva con un nostro maggiore coinvolgimento.
La mia esperienza amministrativa di Consigliere, prima, e poi di
Assessore e Vicesindaco di Saint-Vincent, anche se ragioniamo su
enti diversi, mi ha portato alla conclusione che alle volte è molto
utile avere l'apporto dei consiglieri per affrontare le varie
tematiche nella vita amministrativa degli enti e può essere utile
anche in questa sede. Faccio poi 2 considerazioni di carattere
generale, riservandomi di intervenire sui singoli articoli.
Si è parlato molto di opportunità di legare alla finanziaria
degli interventi che tendono a dare delle risposte su problematiche
particolari. Vorrei fare una considerazione su un aspetto
specifico. Mi fa piacere che, a seguito delle posizioni nette che
c'erano ieri, si sia addivenuti a un compromesso su certi
argomenti, tipo quelli urbanistici, per i quali all'esterno vi sono
grosse attese; attese non solo per quel che riguarda le varianti
dei piani regolatori dei comuni, varianti non sostanziali, che sono
ferme, ma anche per quelle specifiche, a volte circoscritte, che
provengono da privati. Ad esempio, sono a conoscenza di richieste
di varianti di tipo non sostanziale per la classificazione degli
edifici, in cui l'andare a modificare la classificazione di un
edificio in tempi utili può permettere di dare una risposta per
quel che riguarda l'attività edilizia che può essere importante per
il richiedente, perché può accedere dal punto di vista finanziario
a dei fondi di rotazione. Vi sono quindi tutta una serie di
risposte che, secondo me, è opportuno possano essere date da parte
degli enti locali.
Per le varianti di tipo non sostanziale che riguardano le
amministrazioni, invece, anche qui, anziché andare a fermare la
macchina in questo momento dopo che vi sono stati problemi legati
ai ritardi nella definizione delle varianti di piano degli ambiti
inedificabili, dopo che c'è stato un problema legato ad eventi
eccezionali come l'alluvione, ritengo sia importante continuare a
dare questa opportunità. Sono venuto a conoscenza che è stato
fissato un termine che prima non c'era; comunque non è quello il
problema, l'importante è non bloccare la macchina amministrativa e
in questo caso sicuramente si è adottata una linea di buon
senso.
Altre risposte specifiche che possono essere contenute nella
finanziaria vanno su temi che personalmente conosco perché li ho
vissuti direttamente. Ad esempio, l'articolo 7 riguarda una proroga
del piano sessennale del Comune di Saint-Vincent, dove il fatto di
andare ad accettare questa richiesta di slittamento dei termini,
che prima erano individuati nel 2002 e portati al 2007, non è
andare a riconoscere un'inerzia che può aver interessato questa
situazione. In realtà, lì si è operato in maniera molto complessa;
di conseguenza, lo strumento che adesso noi andremo ad approvare
permette di riconoscere la complessità di questo tipo di
intervento, quindi ben vengano queste ritarature. Altri passaggi su
altri articoli saranno esaminati successivamente, quando si farà un
discorso, articolo per articolo. Io sono un po' nuovo a questa
esperienza, quindi volta per volta devo chiedere quello che è
opportuno fare anche per quanto riguarda le tempistiche.
Un articolo molto interessante, che fino adesso è passato in
sordina, è l'articolo 31 che riguarda l'utilizzo dei mezzi
meccanici dell'Amministrazione regionale, per poter dare delle
risposte sugli enti locali. Infatti, molto spesso questa elasticità
di manovra è quella che permette di fare interventi da parte degli
enti locali con delle tempistiche ristrette e permette con
un'economia di gestione di dare risposte; è quindi positivo che
vengano prese in considerazione queste opportunità.
Qui chiudo e mi riservo di intervenire all'esame dei singoli
articoli successivamente.
Presidente - Se non vi sono altri interventi, vorrei proporvi
questa metodologia di lavoro: anziché chiudere in questo momento la
discussione generale, preferirei chiuderla magari alle 15,30, così
date la facoltà agli uffici e al competente Assessorato delle
finanze di valutare, nel merito, tutti gli emendamenti.
Sospendiamo pertanto il Consiglio e chiuderemo la discussione
generale alle 15,30, quando riprenderemo il Consiglio; in tal modo,
se vi saranno delle modificazioni da apportare agli emendamenti,
saremo ancora in tempo a farlo.
La seduta è tolta.
---
La séance se termine à 12 heures 35.
