Classificazione
ASSISTENZA SOCIALE
Invalidi civili



Oggetto del Consiglio n. 1672 del 23 giugno 2022 - Resoconto
OGGETTO N. 1672/XVI - Interpellanza: "Soluzioni volte ad
evitare la sospensione dell'indennità di accompagnamento per
invalidi nei casi di ritardo nell'invio della documentazione
relativa al ricovero".
Bertin (Presidente) -
Passiamo al punto n. 47 dell'ordine
del giorno. Per l'illustrazione, si è prenotata la consigliera
Minelli, ne ha facoltà.
Minelli (PCP) -
Con quest'interpellanza torniamo ancora
una volta sul tema delle indennità di invalidità rilevando che,
purtroppo, continuano a essere numerosi gli utenti in attesa da
molti mesi della visita di accertamento, ma soprattutto per
concentrare l'attenzione su un altro aspetto: vogliamo infatti
segnalare un problema che riguarda chi è già titolare di
un'indennità di accompagnamento, cioè chi ha superato lo scoglio
della visita di accertamento. Com'è noto, chi è titolare di
quest'indennità deve comunicare entro fine marzo di essere stato o
meno ricoverato nei dodici mesi precedenti, pena la sospensione
cautelativa della provvidenza economica. Sappiamo che si sono
verificati degli episodi di ritardo nell'invio da parte degli
utenti del modulo di autocertificazione sulla sussistenza o meno
dei periodi di ricovero con conseguente sospensione dell'erogazione
dell'assegno come previsto dalla normativa. Quello che però ci
stupisce e riteniamo in qualche modo anche assurdo è che quegli
importi non vengono accreditati poi come arretrati nemmeno dopo la
trasmissione, sia pure ritardata, dell'apposito modulo
correttamente compilato.
Molti di questi utenti sono delle persone anziane che possono
incorrere in errori, in dimenticanze e che, in quanto titolari di
assegno di invalidità causata da malattie diagnosticate come
progressivamente degenerative, di certo non risolvono la loro
problematicità da un anno all'altro. Chi ha un'invalidità al 100
percento, o anche in misura inferiore ma appunto dovuta a una
malattia degenerativa, non è che miracolosamente a un certo punto
guarisce e migliora, soprattutto se è una persona come dicevamo
anziana. Molti di questi beneficiari utilizzano le indennità per
pagare regolarmente il salario a chi si prende cura di loro e non
possono sospendere il pagamento in assenza di somme di cui non
dispongono e che dovrebbero essere erogate dalla Regione.
Il tema della sospensione dell'assegno di accompagnamento è già
stato affrontato in aula lo scorso anno proprio durante il mese di
giugno del 2021 quando, rispondendo a un'interpellanza della
collega Spelgatti, che però verteva sugli assegni ai minori
invalidi e sulla perdita degli stessi a seguito di ritardi o
dimenticanze nella trasmissione delle richieste legate per quella
tipologia di utenti soprattutto al cambio di scuola, oltre che di
residenza o di Iban, eccetera, l'Assessore aveva ricordato la
procedura prevista e aveva dichiarato possibile la diffusione di un
comunicato a ogni inizio anno scolastico per ricordare la scadenza
- in quel caso del 30 settembre - per la richiesta di ripristino
degli assegni, senza incorrere nella possibilità di perdere gli
arretrati. Ora, io non sono riuscita a verificare se poi questo è
avvenuto e sarebbe anche interessante saperlo, ma effettivamente
non l'ho chiesto nelle mie domande. Al di là di questo, la
situazione qui è obiettivamente un po' diversa, nel caso di un
anziano con invalidità totale non ci sono scelte da fare di cambio
scuola o di qualche altra cosa, se non purtroppo a un certo punto
una persona che va incontro a un processo degenerativo avere di
fronte a sé addirittura un decesso.
Vorrei poi tornare ancora sul disagio globale dei ritardi della
Commissione e sottolineare che da una parte noi assistiamo al fatto
che la Regione, per vari motivi che sono stati già sviscerati, non
è in grado di ottemperare a quanto dovuto, ad assicurare gli
accertamenti in tempi quanto meno accettabili, ma dall'altra è
molto solerte nell'applicare le norme e quindi nel non erogare gli
emolumenti che sarebbero dovuti, anche se con ritardo. Cosa succede
quindi? Che tu cittadino in una certa situazione non comunichi per
tempo la tua situazione riguardo alla sussistenza o meno dei
periodi di ricovero e io ti tolgo l'indennità, e fin lì va bene, ma
soprattutto non te la faccio nemmeno recuperare dopo le tue
comunicazioni, quando forse per farti avere l'accertamento della
tua invalidità, ti ho fatto aspettare mesi e mesi la visita. Questa
cosa ci sembra incongruente, quanto meno, se non addirittura
inaccettabile. Per questo chiediamo all'Assessore qual è
attualmente la situazione, quindi un aggiornamento sulle pratiche
di accertamento di invalidità ancora arretrate; se ritiene corretto
che, a seguito di un ritardo nella trasmissione della modulistica
relativa alla segnalazione del non ricovero, si perdano
completamente i relativi assegni, che non vengono erogati nemmeno
come arretrati; e se non sia opportuno prevedere, in caso di
invalidità permanenti accertate e in assenza della trasmissione
della documentazione nei tempi stabiliti, almeno un
rappel
tramite una comunicazione scritta, telematica o telefonica, perché
non saranno a centinaia queste persone...onde evitare la
sospensione di un'indennità che è stata stabilita attraverso degli
accertamenti pregressi.
Presidente -
Risponde l'assessore Barmasse.
Barmasse (UV) -
Intanto, prima di rispondere
all'interpellanza, volevo solamente ricordare che è vero, ha
ragione, abbiamo ancora dei ritardi nell'accertamento delle
invalidità che stiamo cercando di recuperare, però in quel caso gli
arretrati vengono erogati.
Per quanto riguarda la prima domanda: "qual è attualmente la
situazione delle pratiche di accertamento di invalidità ancora
arretrate", le istanze sono esaminate dalle commissioni mediche
secondo l'ordine cronologico di presentazione a cui è possibile
derogare in presenza di gravi e comprovati motivi di urgenza,
documentati da un medico del servizio sanitario pubblico, valutati
da uno dei Presidenti delle commissioni medico-collegiali nel
rispetto del disposto dell'articolo 6 della legge 80/2006, per i
malati oncologici con patologie in atto. Ciò premesso, le pratiche
in accertamento relative alle istanze per invalidità civile,
handicap, legge 104/1992, disabilità legge n. 68/1999, sono 208
pervenute dal 1° ottobre 2021 al 31 dicembre 2021, e 38 pervenute
dal 1° gennaio 2022 al 31 maggio 2022 e per le quali sono presenti
gravi e comprovati motivi di urgenza, quindi in accertamento prima
di quelle del 2021. Le istanze per cecità civile in accertamento
sono 20, di cui 5 pervenute dal 1° ottobre 2021 al 31 dicembre
2021, 7 pervenute nel 2019 i cui richiedenti sono già stati
sottoposti a visita e per i quali la commissione medica ha ritenuto
necessario acquisire ulteriore documentazione specialistica al fine
di addivenire alla definizione, n. 8 pervenute dal 1° gennaio 2022
al 31 maggio 2022. Le istanze per sordo-mutismo sono 10 di cui la
più lontana nel tempo risale al mese di novembre 2021. Si fornisce
infine un aggiornamento sulle istanze pervenute dal 1° gennaio 2022
al 31 maggio 2022, che ammontano complessivamente a 2.169 domande,
che comprendono prime domande, aggravamenti, richieste di
integrazione, revisioni relative all'invalidità civile, handicap,
legge n. 104 e disabilità, legge n. 68, cecità e sordomutismo.
La seconda domanda è: "se ritiene corretto che a seguito di un
ritardo nella trasmissione della modulistica relativa alla
segnalazione del non ricovero si perdano completamente i relativi
assegni che non vengono erogati neanche come arretrati".
L'indennità di accompagnamento è una prestazione economica erogata
a domanda a favore di soggetti mutilati o invalidi totali per i
quali è stata accertata l'impossibilità di deambulare senza l'aiuto
di accompagnatore, oppure l'incapacità di compiere gli atti
quotidiani della vita e necessità di assistenza continua nell'arco
delle 24 ore. Spetta a tutti i cittadini in possesso dei requisiti
sanitari e residenti in forma stabile sul territorio regionale
indipendentemente dal reddito personale annuo e dall'età.
L'indennità viene corrisposta per dodici mensilità a decorrere dal
primo giorno del mese successivo alla presentazione della domanda o
eccezionalmente dalla data indicata dalla commissione medica nel
verbale di riconoscimento dell'invalidità civile. Il pagamento
dell'indennità viene sospeso in caso di ricovero a titolo gratuito
in istituti di degenza o per fini riabilitativi o presso ospedali.
L'assegno per l'anno 2022 è pari a un importo di euro 525,17
mensili. Per le seguenti motivazioni, i beneficiari di indennità di
accompagnamento devono trasmettere annualmente, entro il 31 marzo,
una dichiarazione sostitutiva di atto di notorietà relativa alla
sussistenza o meno di uno stato di ricovero in istituto e, in caso
affermativo, se a titolo gratuito. Faccio presente che, in caso di
ricovero presso l'Ospedale regionale, gli emolumenti vengono
comunque erogati. Solo i disabili intellettivi e minorati psichici,
sindrome di Down, sono esentati ai sensi della legge n. 662/1996
dalla presentazione della dichiarazione sostitutiva di cui
sopra.
La delibera di Giunta n. 1754/2015, concernente l'approvazione
della nuova disciplina dei procedimenti amministrativi per
l'applicazione della legge regionale 7 giugno 1999 n. 11: "Testo
unico in materia di provvidenza economica a favore di invalidi
civili, ciechi civili e sordomuti", prevede, come disciplinato
anche dall'INPS a livello nazionale - quindi in linea con la
normativa nazionale, voi sapete che solamente la Regione Valle
d'Aosta e le due Province autonome di Trento e Bolzano erogano
l'invalidità civile, in tutte le altre Regioni è l'INPS e il
regolamento è in linea con quello nazionale - che la mancata
presentazione della dichiarazione entro il termine del 31 marzo,
comporta la sospensione cautelativa dei benefici in attesa
dell'eventuale provvedimento di revoca. In caso di presentazione
della dichiarazione oltre i termini previsti, ma comunque entro
sessanta giorni, le provvidenze sono ripristinate dalla data di
presentazione della documentazione senza corresponsione degli
arretrati per il periodo di sospensione. In caso di omessa
presentazione oltre i sessanta giorni dai termini previsti i
benefici sono revocati e l'interessato dovrà presentare nuova
domanda. In tal caso, sussistendone i requisiti, i benefici
economici decorreranno dal primo giorno del mese successivo alla
presentazione della domanda stessa, senza essere sottoposto a nuova
visita di accertamento sanitario a condizione che l'accertamento
dell'invalidità sia stato effettuato negli ultimi venti mesi.
Queste sono le regole previste per quanto riguarda l'erogazione di
accompagnamento.
"Se non ritengo opportuno prevedere, in caso di invalidità
permanente accertata, in assenza di trasmissione della necessaria
documentazione nei tempi stabiliti, almeno un rappel tramite
comunicazione scritta, telematica o telefonica, onde evitare la
sospensione di un'indennità già stabilita attraverso accertamenti
pregressi". I rappel sono effettuati tramite comunicazione scritta
nel modo seguente: al momento della concessione della nota che
viene inviata, oltre alle modalità di liquidazione e della
decorrenza del beneficio, si ricorda che occorre presentare la
dichiarazione di ricovero/non ricovero ciascun anno dal 2 gennaio
al 31 marzo, è l'allegato n. 1 alla domanda. Nel mese di febbraio
di ogni anno si invia a tutti gli interessati una nota con allegata
la dichiarazione da restituire compilata, che è l'allegato n. 2
che, se vuole, posso farle avere. La prima settimana di marzo si
pubblica un comunicato stampa di rappel sulla scadenza del 31 marzo
su come reperire il modulo e sulla possibilità di avvalersi dei
patronati per l'inoltro agli uffici. Nel mese di aprile si invia
un'ulteriore nota di rappel a tutti coloro che non hanno provveduto
nel frattempo a inviare la dichiarazione. Infine, a titolo
informativo, si riferisce che i titolari di indennità di
accompagnamento alla data del 31 maggio 2022 risultano essere
2.804, di cui coloro i quali devono produrre ogni anno
dichiarazione di ricovero o non ricovero sono 2.523. Alla data del
31 marzo scorso erano pervenute 2.175 dichiarazioni e 348 sono i
solleciti inviati. Ad oggi sono sei gli utenti che non hanno ancora
provveduto e ai quali gli uffici hanno telefonato rimanendo in
attesa di ricevere la dichiarazione.
Presidente -
Per la replica, la parola alla consigliera
Minelli.
Minelli (PCP) -
In base alla sua prima risposta, è
evidente che c'è stato un recupero di quella situazione che ci
aveva evidenziato in passato, quindi, per quanto riguarda gli
accertamenti delle invalidità, la situazione è migliorata, anche se
lei ci ha detto in totale sono ancora 2.169; però, visti i dati
precedenti, ci sembra che siamo in un
range
effettivamente
diverso rispetto a quello che avevamo visto, quindi c'è un
miglioramento e apprendiamo volentieri questo dato.
Per quanto riguarda la seconda domanda, lei dice che in realtà
siamo in linea con la situazione generale per quello che concerne
la trasmissione della modulistica e la segnalazione del non
ricovero, eccetera.
Per quanto invece riguarda la questione dei
rappel
, lei
ci ha detto - e, secondo me, non è un
rappel
- che al
momento della concessione vengono già evidenziate quelle che devono
essere le scadenze, poi c'è la nota da restituire che viene
inviata, quella che deve essere compilata, il modulo
dell'autocertificazione; poi ha fatto riferimento a un comunicato
stampa che viene emesso nella prima settimana di marzo. Il
comunicato stampa è un po' una foglia di fico, perché un anziano
non credo che legga sempre un comunicato stampa di avviso scritto
su un giornale. Lei poi ha fatto riferimento a un rappel del mese
di aprile: a noi, dalle segnalazioni che abbiamo ricevuto, questo
rappel del mese di aprile non risulta. Io penso che, di fronte a
una situazione di mancata trasmissione di questa modulistica, e, se
ho capito bene, sono 2.523 le persone che non hanno fatto ricovero
e quindi dovrebbero rispondere e mandare la documentazione,
varrebbe la pena davvero che, non so...  a metà del periodo,
perché sono sessanta giorni quelli che si hanno a disposizione per
rispondere, se entro trenta giorni non arriva una comunicazione, si
potrebbe inviare una lettera.
Al di là di questo, quello che effettivamente non credo possa
funzionare è il fatto che anche in ritardo, se poi arriva una
trasmissione oltre i sessanta giorni, comunque quegli assegni non
vengano più erogati, cioè che si perdono, e che soltanto dal
rinnovo della domanda, quindi dal mese successivo alla nuova
domanda, si parta: questo perché stiamo parlando di persone che
hanno già fatto tutto un percorso molto lungo per ricevere un
certificato di invalidità, ricominciare nella situazione in cui
siamo una nuova trafila diventa oneroso per tutti: per le persone
che devono farla ma per le stesse pratiche che poi gli uffici
devono smaltire e sappiamo che sono già difficoltose così.
Io spero che, di fronte a questa situazione, ci sia una
valutazione, che è di buon senso, cioè cercare di arrivare a un
sollecito diretto a queste persone, anche perché non erogare poi
gli assegni a chi effettivamente li deve percepire, perché gli
accertamenti sono stati fatti, è un atteggiamento un po' dispotico
nei confronti di una fascia debole di popolazione.
Le chiedo però, Assessore, cortesemente se i dati che ci ha
fornito all'inizio della sua risposta e quelli relativi
all'evasione delle pratiche può fornirceli in cartaceo perché non
siamo riusciti a prendere tutti gli appunti.
