Classificazione
TRASPORTI E VIABILITÀ


Resoconto integrale del dibattito dell'aula
Oggetto del Consiglio n. 1187 del 15 marzo 2000 - Resoconto
OGGETTO N. 1187/XI Iniziative per migliorare lo stato del
tunnel di Pila. (Interpellanza)
Interpellanza Rilevato come il tratto di strada coperto da
edifici (tunnel) della strada regionale n. 18 per Pila sia spesso
molto sporco e, nell’alta stagione, soggetto ad alti
tassi di inquinamento provocati dai gas di scarico e dalle polveri
sollevate dal passaggio degli automezzi;
Saputo che il problema è stato sollevato anche
dall’Amministrazione del Complesso condominiale
"Grande Gorraz";
Ritenuto che si debba intervenire a favore della tutela della
salute dei cittadini residenti e dei turisti e per garantire una
migliore immagine turistica della località;
il sottoscritto Consigliere regionale
Interpella
L’Assessore competente per sapere:
1) se condivide le preoccupazioni manifestate a proposito dello
stato del tunnel di Pila;
2) quali iniziative intende adottare per migliorare la
situazione, sia dal punto di vista igienico-sanitario, sia in
riferimento all’immagine turistica del
comprensorio.
F.to: Curtaz
Presidente
La parola al Consigliere Curtaz.
Curtaz (PVA-cU)
Presidente, il mio interlocutore chi sarà?
L'Assessore Vallet?
Lo chiedo per sapere a chi parlare, per una questione di
correttezza.
Presidente
L'Assessore Vallet, certo.
Curtaz (PVA-cU)
Un minuto per presentare questa
interpellanza il cui contenuto mi sembra abbastanza semplice.
Com'è noto credo a tutti, a Pila sotto le case dell'ex complesso
Alpila c'è un tunnel frequentatissimo nel periodo invernale e, più
brevemente, nel periodo estivo; nel periodo invernale e anche nella
prima quindicina di agosto, a causa dell'intensa frequentazione di
questo tunnel, si presentano dei fenomeni di inquinamento
atmosferico piuttosto rilevante dovuto sia al gas di scarico dei
mezzi, sia alle polveri sollevate dagli automezzi tanto che la
situazione viene giudicata abbastanza seriamente dagli utenti della
strada, dai turisti, eccetera.
Abbiamo visto che anche l'amministrazione del complesso ha fatto
pervenire all'Amministrazione regionale una lettera in cui viene
segnalata questa situazione.
Lo scopo dell'interpellanza è quello di sollevare il problema a
livello di Consiglio regionale, chiedendo all'Assessore competente
se condivide le preoccupazioni manifestate a proposito dello stato
del tunnel, quali iniziative intende egli adottare per migliorare
la situazione sia dal punto di vista igienico-sanitario, sia in
riferimento all'immagine turistica del comprensorio.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Il problema evidenziato nell'interpellanza
purtroppo non è nuovo. Io ho trovato agli atti tanta corrispondenza
che risale anche a parecchi anni addietro e non ha trovato finora
una risposta definitiva in quanto il problema non è di facile
soluzione.
Ha già citato in parte il Consigliere Curtaz le problematiche
che ci sono, quindi non sto a ripeterle; dico solo che nella
regionale per Pila è compreso quel tratto di tunnel che è stato
regionalizzato nel 1981. Ci troviamo però comunque di fronte ad una
situazione che è parecchio anomala, nel senso che non si tratta di
un tunnel stradale, si tratta di un qualcosa di molto particolare
del quale la Regione peraltro è proprietaria solo del sedime
stradale.
Rispetto ai tunnel stradali c'è anche una condizione fisica che
ostacola di fatto l'evacuazione dei fumi e delle polveri, dovuta
alla presenza non solo di un ingresso e di un'uscita, ma anche di
tante uscite che sono gli ingressi dei condomini o delle attività o
degli alberghi, per cui la situazione è veramente complessa.
Per rispondere alla prima domanda, condivido appieno le
preoccupazioni manifestate in relazione a questa problematica.
Tra le soluzioni ipotizzate c'è quella di realizzare una
variante al tracciato. La variante avrebbe il vantaggio di ridurre
drasticamente il numero di transiti nel tunnel e, come sembrerebbe
peraltro logico, consentirebbe di delegare ai proprietari del
condominio del complesso residenziale la gestione di questo
tunnel.
Finora però questa soluzione non è stata presa in
considerazione, credo soprattutto in relazione a problematiche
tecniche comunque da risolvere perché un tracciato bisogna
ipotizzarlo e poi anche perché per realizzare questo tracciato di
variante bisogna andare ad incidere in aree che dal punto di vista
dell'utilizzo, dal punto di vista commerciale sono aree che hanno
un qualche pregio potendosi trattare anche di aree di pertinenza
dei condomini.
È stata ipotizzata la possibilità di realizzare impianti di
aspirazione, ma ho già anticipato prima che due problemi
sostanzialmente sconsigliano di ricorrere a questa soluzione: il
primo è che bisognerebbe individuare un luogo in cui scaricare la
quantità di fumi e di polveri che sarebbero concentrati; il secondo
è la difficoltà di realizzare un impianto di aspirazione dovuta al
fatto che, come ho già detto, il tunnel non ha solo un imbocco e
un'uscita che consente di ottenere un effetto camino, ma ci sono
diversi ingressi che creerebbero difficoltà all'aspirazione dei
gas.
Cosa è possibile fare? Credo che, nell'immediato, l'unica cosa
che è possibile fare è intensificare l'azione di spazzamento nel
tratto di strada in oggetto, ma anche qui qualche problema c'è.
Questo per dire che non è che ci sia stata mancanza di volontà o
cattiva volontà da parte dei responsabili della direzione
viabilità.
Due sono i problemi: nei periodi particolarmente caldi non è
possibile utilizzare le spazzatrici meccaniche in quanto se non si
innaffia, si crea un polverone incredibile che aggrava le
problematiche; nei periodi particolarmente freddi non è possibile
innaffiare perché si creerebbe un manto di gelo che metterebbe a
repentaglio la sicurezza degli automobilisti e dei pedoni;
aggiungiamo a questo l'intasamento del tunnel dovuto alle auto
perennemente in sosta, anche se in presenza di divieto di
sosta.
Quindi cosa andremo a fare? Ripeto, nell'immediato cercheremo di
intensificare le operazioni di spazzamento e credo che in qualche
maniera questo gioverà.
Ho organizzato un sopralluogo per la fine del mese con
l'amministratore del condominio e gli amministratori del Comune di
Gressan perché insieme dovremo trovare qualche soluzione che
consenta se non di risolvere il problema almeno di migliorare la
situazione.
Sarà necessario avere anche la collaborazione del Comune di
Gressan perché ad esempio se il problema sono le auto in sosta, nei
giorni in cui è prevista la spazzatura, bisognerà che qualcuno il
giorno prima abbia garantito che le auto in sosta non ci siano e
che quindi le operazioni possano svolgersi nel migliore dei
modi.
Presidente
La parola al Consigliere Curtaz.
Curtaz (PVA-cU)
Dal punto di vista obiettivo la risposta
dell'Assessore potrebbe apparire non troppo soddisfacente anche se
io apprezzo l'onestà della risposta perché l'Assessore ci ha detto
quello che allo stato è possibile fare, che mi sembra piuttosto
poco.
Io però prendo atto della buona volontà che viene dimostrata con
l'annunciato incontro e sopralluogo con le autorità comunali in
modo che si possa verificare direttamente se alcune soluzioni sono
possibili.
Credo che in prima battuta effettivamente la soluzione
immediata, che appare di più facile realizzazione sia quella
proprio di intensificare le pulizie.
Mi rendo conto che ci possono essere questi problemi tecnici,
magari con degli accorgimenti tecnologici potrebbero essere
superati anche se bisogna vedere il pro e il contro, perché l'acqua
non congela con degli additivi chimici, ma poi bisogna verificare
se il gioco vale la candela, cioè se non è peggio il danno che si
fa con l'additivo chimico piuttosto che diversamente.
Per quanto riguarda l'ipotesi di una variante, esprimo la mia
opinione personale, anche come residente di Gressan: io lascerei
perdere perché mi sembra che laddove c'è una strada sia meglio
cercare di mantenere bene quella piuttosto che farne due per
ragioni che sono fin troppo ovvie, quindi non starò a
ripeterle.
Credo che lo scopo di questa interpellanza, che era quello di
sollecitare una soluzione al problema, sia stato raggiunto nel
senso che il sollecito mi sembra che sia stato apprezzato per
quello che era. Su questa questione ovviamente torneremo qualora ci
siano delle novità che speriamo positive, a maggior ragione se le
novità fossero negative.
