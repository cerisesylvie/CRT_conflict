Classificazione
ISTRUZIONE PUBBLICA
Personale docente e non docente


Resoconto integrale del dibattito dell'aula
Oggetto del Consiglio n. 1525 del 27 settembre 2000 - Resoconto
OGGETTO N. 1525/XI Valutazioni sull'avvio dell'anno
scolastico 2000-2001 e sull'inizio della scuola dell'autonomia e
definizione della graduatoria per il personale docente delle scuole
valdostane. (Interpellanze e interrogazione)
Interpellanza Preso atto che con l'anno scolastico 2000/2001
inizia la scuola dell'autonomia che, per esprimere a pieno la sua
carica innovativa, ha bisogno di idonee condizioni strutturali ed
organizzative;
Considerato che i primi giorni di scuola hanno fatto emergere
una situazione alquanto difficile per la concomitanza di una serie
rilevante di novità sul piano organizzativo come su quello
didattico, derivanti dal dimensionamento delle scuole,
dall'introduzione di nuove figure dirigenziali a capo delle
istituzioni scolastiche, dalla riorganizzazione delle
segreterie;
Preso atto inoltre che alle difficoltà sopra elencate si sono
aggiunti disguidi nell'assegnazione del personale, dovuti anche al
fatto che non sono state predisposte nei tempi opportuni le
graduatorie permanenti, per cui l'assegnazione di docenti,
supplenti annuali, nei posti vacanti avviene indipendentemente dai
punteggi conseguiti nei recenti concorsi speciali;
Constatato il disagio espresso da molti docenti che, pur avendo
superato un concorso, si trovano senza lavoro, mentre lavorano
colleghi che non hanno superato le prove concorsuali;
la sottoscritta Consigliera regionale
Interpella
l'Assessore competente per sapere:
1) come valuta l'avvio dell'anno scolastico: quante e quali sono
state le istituzioni scolastiche che hanno visto cambiare il
responsabile amministrativo e il dirigente scolastico e quali sono
i problemi emersi;
2) quali sono i motivi per cui non sono state predisposte nei
tempi previsti dalla legge tutte le graduatorie permanenti del
personale scolastico e come si intende procedere per rispondere al
disagio manifestato dagli insegnanti e per garantire alle scuole
personale stabile e qualificato.
F.to: Squarzino Secondina
Interpellanza Premesso che:
- l’inizio dell’anno scolastico
regionale è stato caratterizzato da sistematiche e prolungate
disfunzioni riassumibili nella paradossale situazione di alunni in
classe senza insegnanti e docenti a casa in attesa di nomine;
- nonostante le commissioni dei concorsi ordinario e riservato
avessero compilato le graduatorie parziali tra aprile e giugno, la
sovraintendenza non ha provveduto a redigere le graduatorie
generali permanenti;
- tali ritardi, oltre a nuocere al regolare e funzionale
apprendimento degli alunni, rischiano di penalizzare
irrimediabilmente i vincitori del concorso riservato, e comunque
coloro con maggiore punteggio, precludendo loro per il corrente
anno scolastico il conseguimento dell’immissione in
ruolo o la nomina annuale;
i sottoscritti Consiglieri regionali
Interpellano
l’Assessore alla Pubblica Istruzione per
conoscere:
1) quali siano le cause che hanno determinato tali ritardi;
2) quando verrà definita la graduatoria permanente;
3) quali misure intende adottare al fine di garantire la tutela
dei diritti dei primi posizionati nella costituenda graduatoria
permanente.
F.to: Frassy - Tibaldi
Interrogazione Rilevato che mai come in
quest’occasione si sono riscontrati così tanti
problemi per l’avvio dell’anno
scolastico;
Appreso che tali difficoltà deriverebbero in gran parte dalla
mancata redazione delle graduatorie del concorso riservato che, in
base alla normativa, dovevano essere pubblicate entro il 31 luglio
scorso;
Appreso altresì che si sarebbe rimediato a tale situazione con
provvedimenti di nomina provvisoria che verrebbero poi revocati nel
corso dell’anno scolastico per far posto ai reali
titolari derivanti dalla graduatoria post - concorsuale;
Avuto notizia che tali nomine provvisorie avrebbero causato
situazioni paradossali ed ingiuste per cui, ad esempio,
risulterebbero ad oggi non nominati insegnanti vincitori di
concorso e con alle spalle anni di servizio, mentre loro colleghi,
con minor punteggio, avrebbero, seppur provvisoriamente, la
titolarità della cattedra;
Denunciato come queste decisioni, se vere, non solo
meriterebbero una valutazione di legittimità, ma contribuirebbero a
creare negli studenti, nelle famiglie e negli insegnanti sentimenti
di sicuro non positivi;
i sottoscritti Consiglieri regionali
Interrogano
l’Assessore per avere un’ampia
relazione sugli avvenimenti e per conoscere, in particolare:
a) per quali motivi non si è rispettato il termine del 31 luglio
per la redazione delle graduatorie;
b) quali sono stati i criteri per le nomine provvisorie;
c) entro quale data massima si ufficializzeranno le graduatorie
del concorso riservato;
d) entro quale data massima si provvederà alle nomine definitive
degli insegnanti.
F.to: Marguerettaz - Collé - Comé - Viérin M.
Président
L'interpellation dont au point n° 30 est
discutée conjointement à l'interpellation du point n° 26 et à la
question dont au point n° 16.
La parole à la Conseillère Squarzino Secondina.
Squarzino (PVA-cU)
Credo che molti si siano posti in
questi giorni questo interrogativo: come è iniziato l'anno
scolastico 2000-2001 in Valle d'Aosta? Come è iniziata la scuola
dell'autonomia?
La scuola dell'autonomia è iniziata e puntualmente sono arrivati
tutti i problemi che avevamo previsto e che da mesi avevamo invano,
Assessore, sottoposto alla sua attenzione.
Quest'anno doveva essere l'anno di nascita della scuola
dell'autonomia e invece è subito apparsa la scuola della
disorganizzazione?, e in particolar modo nella città di Aosta in
cui il dimensionamento delle scuole è avvenuto in base a criteri
burocratici e senza tener conto delle specifiche realtà
scolastiche. L'anno si è avviato nel segno della confusione,
dell'improvvisazione, dell'incertezza, il che diventa poi in alcuni
casi ingiustizia rispetto ai docenti; l'anno è iniziato come l'anno
del cambiamento non governato da chi invece avrebbe dovuto
governarlo perché troppi processi sono stati avviati
contemporaneamente senza un adeguato momento differenziato e
graduale di preparazione.
Con il 1° settembre le scuole, anzi adesso si chiamano
istituzioni scolastiche, si sono trovate con una pelle diversa
rispetto allo scorso anno.
Quasi tutte sono state accorpate con altre scuole o dello stesso
livello, come per esempio nelle superiori: geometri e ragionieri
oppure liceo classico con l'Istituto d'arte oppure con scuole di
ordine diverso. Non esiste più in Valle una scuola che raggruppi
solo classi materne o solo classi elementari o solo classi di
scuola media perché tutte comprendono classi di almeno due ordini
di scuola.
È vero, bisognava dimensionare le scuole in modo tale da
giustificarne un'autonoma gestione, ma questo andava fatto in modo
graduale. Questo è stato il primo impatto con cui si sono dovute
confrontare le scuole.
Secondo impatto: scomparse le vecchie scuole anche i loro
dirigenti, direttori e presidi, si sono trovati senza il loro
posto. È stata riformulata una graduatoria di tutti i capi di
istituto che nel frattempo hanno seguito corsi di formazione per
diventare dirigenti scolastici. Ad ogni nuova istituzione
scolastica è stato assegnato un nuovo dirigente, solo in alcuni
casi i dirigenti hanno ritrovato nella nuova istituzione
scolastica, loro assegnata insieme ad altre, anche la loro scuola
precedente e a questo riguardo chiedo all'Assessore di fornirmi dei
dati precisi.
Nella maggioranza dei casi il dirigente è stato chiamato ad
occuparsi di ordini di scuola estranei alla sua preparazione. Un
preside di scuola media non si improvvisa da un giorno all'altro
delle competenze per gestire la scuola elementare o la scuola
materna o la scuola superiore, e viceversa, non fanno parte del
bagaglio culturale di un direttore didattico delle esperienze di
gestione di scuola media.
Terzo intoppo con cui la scuola si è dovuta confrontare fin dai
primi giorni di avvio dell'anno scolastico: le segreterie, tutte le
segreterie, sono state cambiate, le scuole cui erano assegnate non
c'erano più, occorreva procedere a una nuova distribuzione del
personale. La scuola dell'autonomia si è subito trovata con
dirigenti e segretari nuovi, senza nessuno, eccetto i bidelli a
questo punto, che portasse nella nuova istituzione la memoria
storica delle singole scuole accorpate.
Sì, c'erano gli insegnanti, alcuni, non tutti, e poi distribuiti
in modo diverso. È mancata nelle scuole di nuova istituzione la
memoria storica delle singole scuole accorpate e questo significa,
per esempio, conoscenza delle informazioni più elementari, dove
sono i documenti, dov'è collocato il materiale, dove sono le
graduatorie degli insegnanti e di questo parleremo, cioè le
conoscenze organizzative tipiche di ogni scuola. Ad Aosta, poi, in
alcuni casi nello stesso edificio in cui si sono trovati a
convivere bambini di prima elementare con alunni di terza media, si
sono posti i problemi di come conciliare i diversi orari di entrata
degli alunni, l'intervallo, per non parlare poi di servizi igienici
inadeguati alle età diverse degli alunni.
Poi c'è stato l'altro grande processo impattante che è quello
degli insegnanti e inizio qui la seconda parte del mio intervento
su un aspetto su cui anche gli altri colleghi si soffermeranno di
più probabilmente perché le loro domande sono incentrate più su
questa parte.
Sul fronte degli insegnanti le cose non sono andate meglio. Si
sono svolti quest'anno, oltre ai corsi ordinari che hanno visto i
vincitori assegnati alle classi, concorsi riservati a docenti, i
quali, pur avendo insegnato da molti anni, non avevano ancora avuto
modo di conseguire l'abilitazione necessaria per entrare in
ruolo.
Questi insegnanti hanno superato positivamente il concorso
abilitante, ma non sono stati chiamati a ricoprire i posti di
docenza vacanti perché, e questa credo sia una cosa molto grave,
gli uffici dell'Assessorato non hanno compilato le graduatorie che
avrebbero dovuto essere pubblicate entro non il 30 settembre o il
30 agosto, ma entro il 31 luglio. Allora ci troviamo al 30
settembre, due mesi dopo la scadenza della graduatoria, e non c'è
nulla.
Fra l'altro queste domande erano state presentate a giugno,
quindi c'era tutto il tempo per predisporre le graduatorie. In
assenza dell'elenco dei docenti abilitati, dato che le graduatorie
precedenti non hanno più valore, sono stati chiamati nelle scuole a
ricoprire i posti vacanti, come supplenti, dei docenti che dovevano
essere iscritti nell'elenco degli aspiranti supplenti, elenco che
doveva essere compilato presso ciascuna scuola: erano per lo più
insegnanti senza titolo abilitante. Quindi gli insegnanti che hanno
superato un concorso e che sono abilitati sono a casa in attesa che
gli uffici compilino le graduatorie, mentre stanno lavorando
docenti che non hanno vinto il concorso.
In queste difficoltà che prima ho cercato di descrivere sappiamo
che alcune scuole non trovano, per questi cambiamenti radicali
della dirigenza e della segreteria, neanche materialmente le
graduatorie compilate a suo tempo, notate si parla di graduatorie
di istituto compilate nel 1995, quindi 5 anni fa.
Questa è la situazione, Assessore. Ho fatto un quadro dal mio
punto di vista, può darsi che le informazioni che ho siano
incomplete per cui aspetto le sue informazioni. Aspetto di
conoscere quante e quali sono le istituzioni scolastiche che hanno
visto cambiare il responsabile amministrativo e il dirigente, quali
sono i problemi emersi e come lei valuta l'inizio dell'anno
scolastico e poi le informazioni che riguardano la compilazione
della graduatoria e soprattutto i motivi per cui si sta perpetrando
questa ingiustizia nei confronti di molti docenti.
Président
La parole au Conseiller Frassy.
Frassy (FI)
Cercando di non ripetere quanto ha detto la
collega Squarzino che mi ha preceduto nell'illustrare la sua
interpellanza, vorrei fare però alcune altre considerazioni sugli
argomenti specifici trattati nella nostra interpellanza anche se
peraltro, come dicevo stamani per BVA, il meccanismo dei lavori
consiliari fa sì che molte volte le questioni di attualità siano
tali al momento in cui vengono depositate le interpellanze e, pur
rimanendo di attualità 15 giorni dopo, una buona parte delle
domande che poniamo nelle interpellanze trovano risposta sui
giornali nei giorni successivi.
Infatti sui primi due punti, ossia quali sono le cause dei
ritardi relativamente alle nomine e quando verrà definita la
graduatoria permanente, riteniamo che abbiano avuto già una
risposta attraverso le varie comunicazioni che l'Assessore e gli
uffici hanno fatto nel corso delle settimane precedenti a questo
dibattito consiliare.
È evidente però che è un po' semplicistica la conclusione a cui
si dovrebbe giungere se dovessimo prendere per buone le
dichiarazioni che l'ANSA ha battuto il 18 settembre e che, non
essendo state smentite, evidentemente sono la versione ufficiale
dei fatti.
Testualmente leggo, a proposito di quelle che sono le cause e di
conseguenza le responsabilità di questi ritardi, che il dirigente
dell'ufficio si è assunto tutte le responsabilità per i ritardi
causati in quanto alle carenze di organico. Ora, stentiamo a
credere come parte politica che tutti i problemi che hanno
caratterizzato l'avvio di questo anno scolastico possano essere
sbrigativamente liquidati mettendo come capro espiatorio il
dirigente dell'ufficio preposto ad effettuare le nomine, le
graduatorie, eccetera.
Perché stentiamo a crederlo? Perché sappiamo che sicuramente
dietro al meccanismo delle graduatorie c'erano anche delle
valutazioni, dei ragionamenti di tipo politico: se fosse opportuno
o meno arrivare a completare le graduatorie con una certa
calendarizzazione o procrastinare la compilazione delle graduatorie
tant'è che ben due circolari ministeriali pubblicate alla fine di
agosto dicevano in maniera chiara che le regioni avrebbero dovuto
in maniera sollecita ed entro la fine del mese provvedere alla
compilazione di quelle graduatorie che non erano state compilate
nella scadenza che se non sbaglio era di fine luglio.
Qui non penso che il responsabile dell'ufficio, scavalcando la
Sovrintendente e l'Assessore, si sia assunto questo tipo di
responsabilità perché se così fosse, penso che non sia sufficiente
avere un capro espiatorio, ma sia anche necessario che l'Assessore
ci dica che tipi di provvedimenti non tanto in relazione a quello
che è stato, ma in relazione a quello che sarà, che tipi di
provvedimenti vuole adottare per evitare che situazioni simili si
verifichino all'inizio dei prossimi anni scolastici.
Nell'interpellanza chiediamo quando verrà definita la
graduatoria permanente, apprendiamo sempre dai giornali dei giorni
precedenti che entro la metà di novembre saranno effettuate tutte
le nomine. Riflessione: considerando che l'anno scolastico,
togliendo quelli che sono i periodi festivi, consta di sei mesi
pieni, il periodo che va dai primi di settembre alla metà di
novembre equivale al 30 percento dell'anno scolastico e non
pensiamo che ci possa essere soddisfazione nell'affermare che entro
la metà di novembre saranno pronte le graduatorie perché vuol dire
che un terzo dell'anno scolastico nelle scuole valdostane sarà
gestito all'insegna della precarietà e dell'incertezza.
Evidentemente qui ci sono dei problemi che stanno a monte
rispetto a quello che può essere il disguido delle nomine perché se
è vero che certi problemi possono stare in capo agli uffici e ne
voglio citare alcuni a mo' di esempio: l'accorpamento delle
presidenze, delle direzioni, come vengono definite, se non sbaglio
Pont-Saint-Martin dipende da Verrès, risulta a me, e penso che la
fonte sia più che certa, che le nomine che venivano fatte dagli
uffici e dalla Sovrintendenza venivano correttamente inoltrate alla
presidenza di Verrès, la quale comunicava a colui che doveva
gestire le scuole distaccate in quel di Verrès gli insegnanti che
erano stati nominati, peraltro gli insegnanti non venivano avvisati
perché Verrès aveva il convincimento erroneo che Pont-Saint-Martin
avesse provveduto alle comunicazioni e Pont-Saint-Martin aveva il
convincimento erronei che la Sovrintendenza avesse provveduto a
fare le comunicazioni. Questi sono disguidi forse di tipo
burocratico, ma tutto il resto pensiamo che vada al di là di quelli
che sono disguidi di tipo burocratico.
In particolare chiediamo con la terza domanda, che non è terza
in ordine di importanza, ma è forse terza in ordine alla cronologia
dei disguidi che hanno caratterizzato l'inizio dell'anno scolastico
in Valle d'Aosta, quali misure pensa l'Assessore che siano
attuabili e se ritiene che ve ne siano di attuabili e se ritiene
che ci sia la volontà politica di individuare delle misure a tutela
dei diritti dei primi posizionati nella costituenda graduatoria
permanente.
Perché questa riflessione? Perché sappiamo che l'attuale
meccanismo delle nomine cosiddette "annuali" rischia di essere
cristallizzato in virtù di un meccanismo ministeriale che rende
inamovibile il docente nominato venti giorni dopo l'inizio
dell'anno scolastico e la metà di novembre arriva abbondantemente
dopo i venti giorni che dicevo.
L'ulteriore considerazione è che il 50 percento dei posti è
riservato al concorso riservato ossia al di là del 50 percento
delle nomine che sono state fatte o che stanno per essere ultimate
del concorso ordinario c'è un 50 percento delle nomine che dovrebbe
andare ai vincitori del concorso riservato che, se il meccanismo si
sviluppa nella misura in cui mi sembra di averlo colto, farà sì che
queste persone nei fatti non abbiano tutela se non nella tutela
della casualità che può far sì che vengano nominate, ma non
sicuramente perché prese dalla testa della graduatoria che al
momento non esiste.
Queste sono tutta una serie di domande che hanno a monte una
valutazione politica perciò chiediamo all'Assessore, al di là di
quella che è stata la più o meno spontanea immolazione del
dirigente che citavo prima, se non ritenga che qualcosa non abbia
funzionato e soprattutto se non ci siano delle valutazioni
politiche su quello che è stato, in particolare per quanto riguarda
il meccanismo delle graduatorie che qui vengono preannunciate solo
per la metà di novembre.
Président
La parole à l'Assesseur à l'éducation et à la
culture, Pastoret.
Pastoret (UV)
Vorrei partire dalle considerazioni che sono
state fatte nell'interpellanza presentata dal gruppo di Forza
Italia per dire in premessa al Consigliere Frassy che io non ero a
conoscenza, avendolo appreso oggi, di questa nota ANSA. Nessuno ha
chiesto a nessuno di immolarsi, pertanto non credo che il dirigente
scolastico competente abbia addotto ragioni relative a mancanze di
organico. È stato detto peraltro pubblicamente da me e dal
dirigente in presenza delle organizzazioni sindacali che le ragioni
dei ritardi non sono da imputarsi a presunte o reali mancanze di
organico all'interno dell'organico dell'Ufficio della direzione del
personale scolastico.
Prima di fornire risposte ai tre quesiti nei quali si articola
l'interpellanza presentata da Forza Italia bisogna anche
evidenziare che i presupposti sui quali essa si basa come descritti
nelle premesse risultano privi di fondamento.
È vero, il Consigliere Frassy dice che adesso la scuola è
iniziata da un po’ che c'erano dei problemi prima,
che ora alcuni sono andati a posto e che i lavori del Consiglio
sono organizzati in modo tale per cui veniamo a discutere in tempi
successivi di cose che a volte hanno già trovato risposta, ma il
Consigliere Frassy preconizzava già, nel momento della
presentazione della sua interpellanza, che l'inizio dell'anno
scolastico sarebbe stato caratterizzato da sistematiche e
prolungate disfunzioni riassumibili nella situazione esplicitata
nell'interpellanza con alunni in classe senza insegnanti e con
docenti a casa in attesa di nomina.
Vorrei premettere a questo riguardo che le lezioni hanno avuto
inizio il 13 settembre e già il giorno 14 gli interpellanti hanno
rilevato - cito dall'interpellanza - delle
"disfunzioni
prolungate e sistematiche"
.
Devo dire che probabilmente ci sono fonti di informazione
diverse perché, per quanto concerne l'affermata presenza di casi di
alunni in classe senza insegnante, questa non è stata segnalata da
nessun dirigente scolastico, ciò non vuol dire che possa non essere
vero, ma i dirigenti scolastici erano tenuti a fornire questo tipo
di informazione all'Assessorato e ciò non è avvenuto. Ne deduco che
questi casi non si sono verificati, e nel caso si fossero
verificati, non sono a conoscenza delle ragioni per cui non sono
stati segnalati agli uffici competenti.
Vorrei anche ricordare che relativamente alla scuola secondaria
la copertura della totalità dei posti disponibili richiede da
sempre, su tutto il territorio italiano, operazioni più complesse e
tempi più lunghi rispetto alla scuola primaria e che per tale
ragione nelle prime settimane di lezione non da oggi, ma rispetto a
tutti gli anni scolastici, le scuole medie superiori funzionano con
un orario provvisorio organizzato sempre e comunque in modo da
escludere l'eventualità di avere classi scoperte.
Nella fattispecie, nell'anno scolastico 2000-2001 i competenti
dirigenti scolastici, cioè gli attuali capi di istituto, ferma
restando la loro facoltà di ricorrere a soluzioni organizzative di
emergenza in casi particolari, potevano anche rinviare l'inizio
delle lezioni, Consigliere Frassy, come lei ha avuto modo di
dichiarare alla stampa, e questa ipotesi è stata presentata ai capi
di istituto in un'apposita conferenza di servizi, è stato detto
loro che, qualora non vi fossero le condizioni per poter iniziare
in modo regolare le lezioni, queste potevano essere spostate. Ciò
non si è verificato, nessuna richiesta di dilazionare l'inizio
dell'anno scolastico è pervenuta.
Ma dirò, e fornirò delle date, di come essi siano stati posti
nella condizione di ricoprire i posti eventualmente scoperti a
partire dai seguenti giorni:
- il 12 settembre per circa la metà degli insegnamenti impartiti
nella scuola media;
- il 13 settembre, giorno di inizio della scuola, per tutti i
posti di scuola materna ed elementare residuati dopo le nomine in
ruolo dei vincitori di concorso ordinario effettuate dall'Ufficio
scolastico;
- il 15 settembre per tutti i restanti posti di scuola media
residuati dopo le analoghe nomine in ruolo;
- il 18 settembre per il 30 percento circa dei posti disponibili
nelle scuole superiori;
- il 21 settembre per la totalità dei posti residuati nelle
scuole superiori dopo le nomine in ruolo nei concorsi ordinari.
Pertanto è pacifico che il 13 settembre taluni docenti fossero
ancora a casa in attesa di nomina così come peraltro è sempre
avvenuto in tutti i precedenti anni scolastici e ciò si sarebbe
comunque verificato anche con l'avvenuta pubblicazione delle
graduatorie permanenti.
Gli interpellanti osservano poi che la Sovrintendenza non
avrebbe provveduto a redigere le graduatorie:
"? nonostante le
commissioni dei concorsi ordinario e riservato avessero compilato
le graduatorie parziali?"
- cito sempre dal testo
dell'interpellanza del Consigliere Frassy -
"? tra aprile e
giugno?"
.
Al riguardo non ci si può esimere dal sottolineare come tale
affermazione sia singolare riguardo alla materia su cui si contesta
l'operato dell'Amministrazione infatti, premesso che la
compilazione di graduatorie parziali è un atto inesistente nelle
procedure citate e che peraltro - e questo lo dico per riportare i
termini al loro reale rapporto con le cose - non si è svolto nessun
concorso riservato a livello scolastico, ma sono stati svolti esami
riservati per il conseguimento dell'abilitazione, questo lo dico
per chiarezza di termini, la questione non è di lana caprina come
potrebbe sembrare.
Esami che hanno un responso in termini di valutazione, ma questa
valutazione di per sé non costituisce da sola titolo ad essere
inseriti in graduatorie di vincitori di concorso come invece accade
per quanto concerne i concorsi ordinari; costituisce titolo ad
essere inseriti in graduatorie che vengono costituite sulla base
dei punteggi relativi ai servizi prestati e di altro genere.
Devo inoltre rammentare che nel periodo fra aprile e giugno 2000
le commissioni delle sessioni riservate di abilitazione
all'insegnamento, ed ecco perché ho fatto il chiarimento
precedentemente sugli esami di queste sessioni riservate, hanno
predisposto gli elenchi in ordine alfabetico dei docenti abilitati
contenenti esclusivamente il punteggio di abilitazione, questo
costituisce solamente uno dei numerosi titoli soggetti a
valutazione ai fini della compilazione delle graduatorie
permanenti, gli uffici della Sovrintendenza hanno dovuto quindi
successivamente verificare gli elenchi per poter valutare
l'esistenza o meno di errori e/o di imperfezioni che si sono poi
alla prova dei fatti rivelate assai numerose.
Le commissioni dei concorsi ordinari hanno proceduto
direttamente alla valutazione dei titoli e alla predisposizione
delle graduatorie di merito dei concorsi stessi, i quali,
contrariamente a quanto emerge dalla confusione che si fa sui due,
non hanno nulla a che vedere con le graduatorie permanenti da
compilare salvo il fatto incidentale, ma determinante, che
l'elevata percentuale di erroneità nella valutazione dei titoli
relativi ai servizi prestati, effettuati dalle commissioni stesse,
che lo ricordo erano composte da personale direttivo e docente
delle scuole, ha messo gli uffici nella condizione e nell'obbligo
di riverificare tutte le operazioni di valutazione. Questo affinché
non si desse corso a delle graduatorie con errori che avrebbero
successivamente compromesso la legittimità delle stesse con
conseguenti ricorsi. Ciò, come ben si capisce, ha allungato a
dismisura i tempi e ha compromesso in buona parte le possibilità di
compilare le graduatorie permanenti nella data prevista.
In ogni caso va sottolineato che, intanto, i vincitori dei
concorsi ordinari sono già stati tutti assunti in ruolo, ricordo
per inciso che nel resto d'Italia i concorsi sono ancora in corso e
con questa assunzione in ruolo è stato rimosso uno dei tanti
impedimenti giuridici all'utilizzo delle graduatorie permanenti per
la nomina in ruolo, infatti l'assunzione da concorso ordinario ha
la priorità rispetto a quella della permanente.
Infine gli interpellanti affermano, mi riferisco sempre
all'iniziativa di Forza Italia, che tali ritardi, oltre a nuocere
al regolare apprendimento dei bambini, rischiano di penalizzare
irrimediabilmente i vincitori del concorso riservato precludendo
loro per il corrente anno scolastico il conseguimento
dell'immissione in ruolo e la nomina annuale.
A parte il fatto che non si vede come il ritardo della Direzione
del personale scolastico nella pubblicazione delle graduatorie
permanenti possa nuocere all'apprendimento dei bambini visto che,
se è vero quanto ho affermato prima e cioè che in tutte le scuole
della Valle i posti sono stati occupati e lavorano docenti
qualificati e che comunque i precari interessati non raggiungono il
20 percento del personale, lascio giudicare qual è la portata delle
affermazioni avanzate dagli interpellanti. Questo poi va anche
riferito, e qui dispiace che nessuno lo abbia fatto se non molto en
passant, ad un'espressa disposizione di legge: il decreto legge n.
240/2000 che è ben noto a tutti gli operatori del settore.
Una volta pubblicate le graduatorie permanenti la totalità degli
aventi titolo otterrà la nomina che spetta loro e - rispondo qui
alla richiesta del Consigliere Frassy -, dopo la conclusione delle
nuove sessioni riservate e la conseguente approvazione delle
graduatorie stesse, tutti gli inclusi in posizione utile saranno
nominati a ruolo con decorrenza giuridica retrodatata, questo è
previsto dal decreto legge n. 240, al 1° settembre 2000.
La Consigliera Squarzino ha fatto un'esposizione varia, è
passata dalla scuola dell'autonomia al dimensionamento, è ritornata
su temi e problemi che avevamo già avuto modo di analizzare in
questa sede; per quanto riguarda il dimensionamento dirò poi alcune
cose.
Per quanto concerne l'inizio dell'anno scolastico, credo di
poter riconfermare quanto ho detto prima e cioè che non vi sono
particolari osservazioni da fare fatto salva l'esigenza di
puntualizzare che dal punto di vista operativo e di applicazione
delle norme di cui al decreto legge n. 240 non si sono riscontrati
disguidi a meno che nelle considerazioni che la Consigliera
Squarzino fa ella si riferisca alla situazione in cui si sono
trovati alcuni docenti che, non essendo stati confermati per
l'indisponibilità del posto occupato nell'anno scolastico
1999-2000, non hanno neppure essere assunti provvisoriamente in
quanto non figurano nelle graduatorie di istituto relative al
precedente anno scolastico.
In tal caso credo che si debba precisare che la mancata
inclusione di detto personale nelle graduatorie stesse è dovuta al
fatto che questi interessati medesimi, in piena autonomia, non
hanno richiesto di essere inseriti in tali graduatorie e questo
inserimento è stato previsto necessariamente, per l'attribuzione
dei posti, dal decreto legge n. 240/2000.
Evidentemente se mi si chiede cosa questo significa dal punto di
vista dei principi, concordo con la Consigliera Squarzino sul fatto
che ne discenda un principio non giusto e penalizzante, ricordo
però che questo è un decreto che è stato emanato dal Consiglio dei
ministri della Repubblica italiana e non dalla Regione autonoma
Valle d'Aosta ed è relativo allo stato giuridico degli insegnanti,
stato giuridico che si applica in modo innegabile e
incontrovertibile anche agli insegnanti della Valle d'Aosta.
Non voglio aprire qui le questioni relative al fatto che uno
stato giuridico diverso in questa regione avrebbe comportato il
fatto che i concorsi cosiddetti "riservati" si sarebbero certamente
svolti prima, che il fenomeno del precariato sarebbe stato ben
prima affrontato e di conseguenza risolto, che il problema stesso
che oggi è all'attenzione generale per quanto concerne gli aspetti
finanziari legati alle retribuzioni degli insegnanti, si porrebbe
in modo diverso con una contrattazione locale sulla base di
competenze che la Regione potrebbe avere con una regionalizzazione
dei ruoli e con uno stato giuridico regionale, ma non voglio
approfittare di questa risposta oggi per sollevare questi temi.
Vorrei però ricordare che se il Consiglio dei ministri si è
spinto ad approvare un provvedimento di legge tale quale il decreto
legge n. 240/2000, non l'ha certamente fatto per la Regione
autonoma Valle d'Aosta, ma per cercare di dare delle risposte a una
situazione generalizzata ed ampia che coinvolge bene o male tutte
le scuole in tutta Italia quindi, quando la Consigliera Squarzino,
come ha detto prima, sottolinea questa ingiustizia nei confronti
dei docenti, devo prendere atto che si considerano ingiuste le
norme che regolano lo stato giuridico degli insegnanti e quanto da
questo stato giuridico discende. Ripeto uno stato giuridico che
applichiamo sulla base di disposizioni che da altri sono date,
importa a noi qui invece sapere e dire se invece abbiamo mancato su
altre cose, su quelle che a noi competono.
Qui voglio riferirmi ai ritardi nella pubblicazione delle
graduatorie permanenti, ma prima di introdurre questo tema noto
ancora un appunto che ho preso quando la Consigliera Squarzino dice
che le graduatorie precedenti non hanno più valore.
È stato detto, devo riconfermarlo, che se questo valore non c'è
più, non è stato tolto da questa Amministrazione, dagli uffici
periferici e centrali dell'Amministrazione regionale, ma questa è
la conseguenza di una norma che la Consigliera Squarzino conosce
bene perché dalla sua esposizione ho avuto modo di convincermi che
l'abbia letta, riletta e che si sia anche fatta spiegare quali sono
i complessi meccanismi di funzionamento di questa norma.
Ma quanto ai ritardi della pubblicazione delle graduatorie
permanenti devo fare un breve esame per quanto riguarda l'attività
degli uffici, a partire dal settembre 1999 a marzo 2000, così darò
ancora un pezzo di risposta a quanto diceva prima il Consigliere
Frassy, citando la nota dell'ANSA.
Devo dire che l'attività degli uffici si è svolta in modo
soddisfacente ed anche le problematiche venutesi a determinare a
seguito dell'emanazione da parte del Ministero della pubblica
istruzione di una serie impressionante e senza precedenti di
disposizioni operative e di successive modificazioni, integrazioni
e smentite in materia di abilitazioni, quasi sempre pervenute dopo
l'attivazione dei corsi abilitanti già tempestivamente avviati in
questa regione, hanno trovato idonea soluzione.
In questo periodo infatti la Direzione ha proceduto alle
operazioni di mobilità annuale del personale di ruolo e al
conferimento delle supplenze annuali e temporanee sui posti
disponibili pervenendo alla totale copertura dei posti stessi con
una tempestività mai riscontrata in precedenza; ricordo che l'anno
scorso alla data del 25 settembre tutte le assunzioni erano
completate non avendo dovuto affrontare i problemi che sono sorti
per quanto riguarda questo anno scolastico.
Per quanto riguarda l'ufficio, questo ha:
- esaminato l'ammissibilità di circa 830 domande di
partecipazione alle sessioni riservate di abilitazione di idoneità
all'insegnamento con i reiterati successivi riesami delle stesse in
relazione alle diverse interpretazioni che erano fornite via via
dal Ministero della pubblica istruzione perché va detto che non
abbiamo avuto informazioni univoche senza contare la verifica di
ammissibilità di 1.700 domande di partecipazione ai concorsi
ordinari;
- fornito supporto tecnico-operativo per l'avvio delle sessioni
riservate e per lo svolgimento delle prove dei concorsi
ordinari;
- formalizzato la stipula di circa 550 contratti di lavoro a
tempo determinato relativi al personale supplente assunto dalla
direzione;
- svolto gli ordinari compiti amministrativi inerenti la
gestione del personale ed effettuato la consueta attività di
assistenza e consulenza a favore delle istituzioni scolastiche e
del personale insegnante, soprattutto di quello interessato alle
fase concorsuali in atto;
- predisposto altresì gli atti preliminari alla definizione del
piano di dimensionamento delle istituzioni scolastiche regionali in
attesa delle determinazioni da adottarsi al riguardo entro febbraio
2000 da parte dei competenti enti locali di concerto con le
istituzioni scolastiche del territorio;
- acquisito infine ed elaborato i dati relativi alle iscrizioni
degli alunni per l'anno scolastico 2000-2001 alle istituzioni
scolastiche di ogni ordine e grado e con la prefigurazione degli
elementi di calcolo e degli schemi di definizione delle dotazioni
organiche di diritto.
Dopo la metà del mese di marzo 2000, completata l'acquisizione
delle determinazioni degli enti locali in ordine all'articolazione
delle istituzioni scolastiche ed avviata la conseguente
formalizzazione dei piani di dimensionamento da sottoporre al
parere delle sezioni orizzontali del Consiglio scolastico
regionale, si sono presentati i primi imprevisti non immediatamente
superabili da parte della Direzione in quanto connessi con le
suddette determinazioni degli enti locali relative al
dimensionamento.
Infatti contro le ipotesi concertate tra enti locali e capi di
istituto si verificavano prese di posizione da parte dei collegi
dei docenti, di rappresentanze dei genitori e di organizzazioni
sindacali che portavano in data 23 marzo all'annullamento da parte
della CO.RE.CO. della deliberazione con cui la Giunta comunale di
Aosta definiva l'articolazione delle cinque istituzioni scolastiche
del comune stesso. Ci fu in quella occasione la caducazione del
supporto della stessa fornito alle ipotesi formulate nel piano di
dimensionamento regionale.
Ma ricordo anche che nella stessa data del 23 marzo 2000 fu
avanzata formale richiesta da parte delle organizzazioni sindacali
scolastiche regionali di soprassedere temporaneamente alla
formalizzazione del piano di dimensionamento e questo per poter
accogliere eventuali modificazioni delle determinazioni
precedentemente assunte dagli enti locali qualora gli stessi
intendessero rivederle alla luce delle proposte formulate dai
collegi dei docenti. Mi assumo la responsabilità qui di aver dato
seguito a questa richiesta delle organizzazioni sindacali e di
averlo detto in questo Consiglio rispetto a sollecitazioni diverse
che mi sono giunte quando iniziative diverse mi chiedevano a che
punto era il dimensionamento e come ci si sarebbe mossi.
Ed è anche a causa di tale situazione interlocutoria che la
Direzione poteva pervenire, quindi non per colpa sua, a
formalizzare i suddetti piani di dimensionamento solo in data 11
aprile con oltre 20 giorni di ritardo sui tempi che noi avevamo
preventivato.
Peraltro queste proposte di dimensionamento, vorrei ricordarlo
fra parentesi, sono state assunte di fronte a quella che sembrava
una rivoluzione incredibile in Valle d'Aosta senza introdurre
modificazioni di rilievo rispetto all'ipotesi iniziale in quanto
quell'azione propositiva dei collegi dei docenti, che si era inteso
garantire sospendendo l'iter procedurale del dimensionamento, si
risolveva sostanzialmente in una richiesta generalizzata di rinvio
dell'operazione all'anno successivo.
La procedura di approvazione dei piani di dimensionamento
perveniva pertanto a conclusione con circa un mese di ritardo sul
previsto. Le sezioni del Consiglio scolastico si esprimevano fra il
20 e il 21 aprile, il Consiglio permanente degli enti locali
rilasciava il proprio parere obbligatorio il 16 maggio e la Giunta
regionale deliberava definitivamente nella prima data utile nella
seduta del 19 maggio 2000.
Tenuto conto che solo dopo tale data si sarebbe potuto avviare
la procedura di definizione delle dotazioni organiche di diritto da
assegnare per l'anno scolastico 2000-2001 alle istituzioni
scolastiche dimensionate e che le relative deliberazioni di Giunta
sono state infatti adottate il 12 giugno 2000 a conclusione
dell'iter prescritto e, lo ricordo, della prevista audizione delle
organizzazioni sindacali, in sede di stipulazione del contratto
integrativo regionale sulla mobilità, di cui diedi informazioni qui
nel mese di maggio 2000, contratto che fu sottoscritto nel maggio
2000, una volta concordate le modalità per la titolarizzazione dei
docenti nelle nuove istituzioni scolastiche, si è dovuto stabilire
un termine per la presentazione delle istanze di movimento che per
essere congruo con poteva che collocarsi al 15 giugno 2000, quindi
45 giorni dopo quello tradizionale del 30 aprile come si verificava
per gli altri anni e questo per le ragioni che ho testé
elencato.
In relazione poi all'iter procedurale delle operazioni di
mobilità e dei termini di garanzia ivi prescritti la data di
pubblicazione dei movimenti è stata fissata al 31 luglio 2000 sulla
base delle norme del contratto integrativo regionale sulla mobilità
siglato fra l'Amministrazione e le organizzazioni sindacali nel
maggio 2000. La Direzione del personale scolastico si attivava
immediatamente e portava a conclusione il procedimento di nuova
titolarizzazione del personale sulle istituzioni scolastiche
dimensionate costituendo così i presupposti per la mobilità a
domande d'ufficio.
Queste in sintesi sono le ragioni del ritardo da parte
dell'Amministrazione sulla pubblicazione delle graduatorie
permanenti ed è, ripeto, questo l'unico ritardo che si può imputare
all'Amministrazione al quale fa però da contrappeso un altro fatto
che non si è verificato altrove o quasi.
Infatti, contrariamente a quanto è avvenuto altrove, i vincitori
dei concorsi ordinari in Valle d'Aosta sono stati tutti assunti a
ruolo e questo è stato possibile grazie alla capacità
dell'Amministrazione di portare a compimento in tempo utile detti
concorsi che, ripeto, al di fuori di questa regione non sono
terminati, e alla volontà di attribuire il posto di ruolo ai
vincitori degli stessi senza che essi fossero penalizzati come
succede ove i concorsi non sono stati terminati.
Qui avevamo delle possibilità autonome di scelta, le abbiamo
esercitate, abbiamo svolto i concorsi per tempo, abbiamo avuto i
risultati per tempo e abbiamo per tempo nominato il personale in
ruolo.
Si deve infine precisare che il fenomeno della presenza in
servizio dei docenti che non hanno superato le prove concorsuali,
intese come esami di abilitazione, risulta estremamente
circoscritto e questo rispetto alla domanda di un dato che la
Consigliera Squarzino mi chiedeva.
La Consigliera Squarzino poi ha chiesto dei dati per quanto
riguarda le istituzioni scolastiche. Succintamente ricordo che
queste sono passate da 38 a 26, così definite; precedentemente
avevamo 4 direzioni didattiche materne, 10 direzioni didattiche
elementari, 10 scuole medie, 14 istituti superiori per un totale di
38. Siamo passati alle attuali 18 scuole di base e 8 istituti
superiori per un totale di 26.
Ho portato una documentazione che consegno alla Consigliera,
senza stare a leggerla, nella quale troverà l'elenco e gli
indirizzi delle istituzioni scolastiche, di tutto il personale
amministrativo che è stato attribuito alle stesse.
Arrivo poi all'iniziativa dei Consiglieri Marguerettaz, Comé,
Collé e Viérin. Credo che per quanto riguarda una parte delle
affermazioni che sono state avanzate nell'iniziativa, per quanto
riguarda soprattutto le premesse, valga quanto ho già detto ed
evito di tornare su alcuni punti.
Quanto però alle affermazioni:
"? Denunciato come queste
decisioni, se vere, non solo meriterebbero una valutazione di
legittimità?"
, il cosiddetto
"rimedio"
alla mancata
pubblicazione delle graduatorie permanenti non è, come si potrebbe
pensare, una trovata dell'Amministrazione, ma risulta
l'applicazione piena e integrale di una specifica norma avente
forza di legge, il decreto del 28 agosto che ho ricordato, emanato
dal Consiglio dei ministri, con riferimento a una situazione che
non si presenta solo in Valle d'Aosta, come ho già avuto modo di
dire.
Premesso che, come già puntualizzato precedentemente, possono
definirsi vincitori di concorso solo i candidati che hanno superato
i concorsi ordinari che siano collocati in posizione utile nelle
relative graduatorie di merito perché per gli altri vale quanto ho
detto prima: nella parte abilitante c'è una parte concorsuale alla
quale si aggiungono tutti i punteggi.
Alla data dell'interrogazione, il 14 settembre 2000, gli unici
vincitori di concorso ancora non nominati in ruolo, e quindi qui ci
riferiamo a quelli di ruolo, erano i 30 candidati a posti delle
scuole superiori che sono stati successivamente e regolarmente
assunti il 20 settembre 2000.
Si chiede una valutazione circa la legittimità o meno di una
norma di legge; qui non ho ben capito cosa si intendesse per un
difetto probabilmente mio. Ho già avuto modo di dire che, per
quanto riguarda l'operatività degli uffici, di fronte a una
situazione straordinaria che si è venuta a creare quest'anno non ho
personalmente degli appunti da fare.
Ho detto prima quali sono le ragioni per il ritardo dei 30
giorni per quanto riguardava i nostri programmi nel definire le
graduatorie permanenti, ho detto quali ne sono le ragioni e ho
detto quali sono le responsabilità che mi sono assunto su questo
punto, quando ho dato delle risposte a delle questioni che venivano
poste, dai sindacati su sollecitazione degli insegnanti. Quando è
stato chiesto di stoppare per un po' di tempo il dimensionamento
perché c'erano ancora delle verifiche da fare ho assunto
personalmente la responsabilità di fermare tutto e di fare le
valutazioni necessarie.
Quindi gli uffici scolastici non hanno responsabilità perché
questo ritardo, dovuto a questo tipo di verifiche è stato
determinato da una scelta che ritenevo obbligatoria in quella
fase.
L'avvio dell'anno scolastico, ripeto, non ha fatto riscontrare,
nonostante gli evidenti elementi di novità connessi con l'autonomia
e il dimensionamento, problematiche stravolgenti e particolarmente
diverse da quelle dei precedenti anni scolastici perché qui
dobbiamo fare una differenza fra il funzionamento della scuola e il
problema che si è creato per quanto riguarda la situazione dei
precari. Se mescoliamo le due cose, abbiamo delle risposte
incoerenti; se analizziamo il funzionamento, la risposta che mi
sento di dare e che do sulla base dei monitoraggi che abbiamo
effettuato e delle comunicazioni che i capi di istituto ci hanno
dato è positiva, anzi devo dire che a livello di copertura delle
disponibilità di posti il meccanismo prescritto dal decreto
legislativo n. 240/2000 ha decisamente accelerato i tempi
consentendo il completamento di tale copertura appena dopo l'inizio
della seconda settimana di lezione anche se come è evidente, ed è
stato detto, si tratta di una copertura provvisoria.
A livello di movimento di personale le operazioni di
dimensionamento non hanno creato scompensi visto che le relative
operazioni si sono concluse con il normale rapporto fra movimenti a
domanda che rappresentano circa l'85 percento e i trasferimenti di
ufficio che rappresentano il restante 15 percento.
Ovviamente la diminuzione del numero complessivo di istituzioni
scolastiche ha determinato, soprattutto nella scuola materna,
elementare e media, un certo cambiamento del personale direttivo,
ma ricordo che non solo in Valle d'Aosta, certo, non dappertutto,
ma non solo in Valle d'Aosta si è scelta la strada della
verticalizzazione e, ritornando allo stato giuridico, nessuno si è
sognato sul territorio italiano di chiedere di sopprimere i ruoli
dei direttori didattici di scuola materna ed elementare in quanto
questo è personale che è stato appositamente formato con dei
corsi.
Ho già avuto modo di dire qui che l'autonomia non è un fine, ma
un mezzo e che l'autonomia si costruisce non con la convinzione di
essere arrivati a un epilogo a partire dal quale tutto si svolge e
si sviluppa in modo quasi automatico.
Dicevo quindi di un certo cambiamento del personale direttivo ed
il fatto che i preesistenti circoli didattici di scuole materne,
elementari e medie siano stati soppressi e siano state istituite
nuove istituzioni scolastiche non consente, come mi pare fosse
stato chiesto, di individuare puntualmente i casi di cambiamento se
non con operazioni di una complessità che in questo momento non
siamo in grado di fare.
Si chiedevano le ragioni riguardo al ritardo della pubblicazione
delle graduatorie permanenti. La risposta è già stata data
precedentemente. In sintesi si possono evidenziare alcuni motivi
aggiuntivi: l'oggettiva insufficienza dei circa 28 giorni
lavorativi messi a disposizione dal Ministero per l'effettuazione
delle numerose operazioni di valutazione richieste per la
compilazione delle graduatorie, in Valle d'Aosta sono state circa
2.200.
Devo segnalare che l'esiguità di questi 28 giorni è stata fatta
osservare al Ministero non solo dalla Regione Valle d'Aosta, ma in
apposite riunioni questa cosa è stata fatta presente anche da altre
regioni. Altri motivi sono stati: l'impossibilità di utilizzare il
mese di luglio per le ragioni che ho detto prima, cioè a causa del
ritardo con cui siamo stati posti nelle condizioni di approvare il
piano di dimensionamento che da noi era stato predisposto per
tempo. Il mese di luglio ha dovuto essere impiegato per lo
svolgimento dell'operazione di mobilità del personale di ruolo; vi
è stata l'impossibilità di utilizzare almeno due settimane del mese
di agosto a causa dell'esigenza, imprevista, di ricontrollare e in
certi casi rifare le graduatorie dei concorsi ordinari compilati in
modo erroneo per quanto concerne la valutazione dei titoli da buona
parte delle commissioni di concorso.
Non ho più sentito incautamente dire che nelle restanti scuole
al di fuori della Valle d'Aosta le graduatorie erano pronte, certo
che erano pronte, ma nessuno le aveva ricontrollate. Si è aperto un
contenzioso enorme che non si sa quando si chiuderà proprio perché
questo tipo di controllo non è stato effettuato.
E ancora per quanto riguarda altri motivi: dei ritardi si è
valutata l'inopportunità di chiudere al pubblico gli uffici e
l'accesso telefonico come effettuato nella maggior parte dei
provveditorati e questo ci ha posti nella conseguente impossibilità
di mettere gli uffici in condizione di dedicarsi a tempo pieno alla
valutazione delle domande di inclusione in graduatoria, ma questo
lo abbiamo fatto come scelta ritenendo opportuno dare informazioni
supplementari agli utenti.
Per l'assunzione in via provvisoria del personale necessario
alla copertura dei posti residuati dopo i movimenti del personale
di ruolo e dopo l'assunzione in ruolo dei circa 130 vincitori dei
concorsi ordinari sono state osservate integralmente le norme
stabilite dal decreto legge 20 agosto 2000 n. 240, in particolare
tutti i docenti in servizio nell'anno scolastico 1999-2000 con
supplenza conferita dalla Sovrintendenza agli studi che ritrovano
nella stessa sede un posto disponibile sono stati confermati nella
sede medesima, mentre sui posti ancora disponibili sono stati
nominati supplenti in base alle graduatorie di istituto valide per
l'anno scolastico precedente, ma questo ricordo che non è una
disposizione che abbiamo potestà di modificare.
Una volta utilizzabili le graduatorie permanenti, i supplenti
stessi otterranno la nomina annuale o temporanea mantenendo la sede
assegnata loro e dopo la conclusione delle sessioni riservate di
abilitazione conseguiranno la nomina in ruolo con decorrenza
giuridica dal 1° settembre 2000.
Il disagio, ce ne rendiamo conto, riguarda quindi quei precari
che non possono essere confermati per indisponibilità della sede
che occupavano nel precedente anno scolastico e che - per loro
scelta personale, ma ahimè scelta infausta rispetto a quanto si
sarebbe perpetrato successivamente, - non si erano inclusi nelle
graduatorie di istituto non potendo così essere assunti
provvisoriamente sulle ulteriore disponibilità fermo restando che
tali soggetti otterranno comunque la nomina non appena esecutive le
graduatorie.
Evidentemente qui abbiamo un problema da superare ed è quello
che è stato sottoposto al Ministero come la richiesta di non
confermare, come per gli altri anni, la conservazione del posto
dopo i 20 giorni di supplenza iniziale, allora se questa
condizione, come avanzato da richiesta dei vari provveditorati
delle varie regioni, non sarà confermata dal Ministero, tutto
quanto si aggiusterà dando un logico sviluppo ai contenuti del
decreto legge n. 240.
Per quanto concerne le graduatorie permanenti: premesso che in
data 8 settembre sono state pubblicate le graduatorie di prima e di
seconda fascia relative alla scuola elementare e al convitto
regionale, le quali, trascorsi i prescritti dieci giorni di
pubblicazione per i reclami, sono già state utilizzate ai fini
dell'assunzione in ruolo, oggi in data 27 settembre sono state
pubblicate le graduatorie delle medesime fasce relative alla scuola
materna, media e superiore, con la loro conseguente piena
utilizzazione a partire dal 9 ottobre.
Il calendario previsionale concernente la pubblicazione delle
graduatorie di terza e quarta fascia, cui accedono i precari
abilitati nelle sessioni riservate già effettuate e in quelle
aggiuntive da svolgersi prossimamente, utilizzabili prima per le
assunzioni a tempo determinato e dopo la conclusione delle sessioni
riservate aggiuntive per l'assunzione in ruolo, è il seguente: il
28 settembre per la scuola elementare con conseguente
definitivizzazione delle assunzioni a tempo determinato a partire
dal 9 ottobre, entro il 30 ottobre per tutte le altre graduatorie,
questo è stato oggetto di concertazione con le organizzazioni
sindacali che sono state informate su questo con la previsione di
una pubblicazione graduale a mano a mano che le stesse risulteranno
complete con conseguente avvio quindi dell'operazione di
conferimento definitivo delle assunzioni a tempo determinato a
partire dall'11° giorno successivo per ciascuna pubblicazione.
Quanto all'ultima domanda che il Consigliere Marguerettaz aveva
avanzato, sulla tutela dei diritti dei precari, qui credo di essere
stato chiaro prima perché la tutela si fa alla luce della normativa
vigente in materia, che è quella statale attualmente, ed allo stato
attuale dell'operazione di attuazione della normativa stessa i
soggetti interessati non corrono rischio di pregiudizio e risultano
questi di per sé tutelati dalle norme medesime senza necessità di
specifiche misure da parte dell'Assessore regionale anche perché
poi non le potrebbe assumere vista la palese subalternità rispetto
alle disposizioni di legge alle quali ci dobbiamo attenere.
Président
Pour ce qui est des répliques, la priorité est
accordée au Conseiller Marguerettaz.
Marguerettaz (Aut)
Ringrazio l'Assessore per il tempo
dedicato nella risposta a questa interrogazione anche se devo dire
che mi sono reso conto, proprio ascoltando con attenzione la
replica dell'Assessore, almeno per quanto mi concerne, che una
tematica come questa avrebbe necessitato o di un Consiglio apposito
o forse più appropriatamente di una riunione di V Commissione
perché la materia è di una complessità tale che io, proprio per
sgombrare il campo dagli equivoci, dirò subito in maniera molto
chiara che della risposta dell'Assessore ho capito una minima parte
proprio perché mi mancano probabilmente le conoscenze che derivano
dalle norme di legge, dalle circolari e da quant'altro.
Ecco perché mi sarebbe piaciuto interloquire con l'Assessore,
porgli delle domande per avere più chiara la situazione, ma
l'impostazione dei lavori del Consiglio lo impedisce.
Ho preso atto delle risposte dell'Assessore per quel punto che
più di ogni altro mi stava a cuore. Tutto il mio ragionamento non è
partito dalla scuola dell'autonomia, ma è partito da un fatto che
mi è stato raccontato dall'interessato che poi ho verificato essere
non un unico caso isolato, ma piuttosto diffuso ed era quella
realtà che l'Assessore non ha negato, nel senso che è evidente.
Noi ci troviamo cioè in una situazione in cui vi sono degli
insegnanti che dal punto di vista dei titoli, del punteggio,
dell'aver superato un concorso abilitante, hanno meno diritto di
altri ad insegnare, ma insegnano e quelli che avrebbero più diritto
non insegnano.
Questa è la situazione che abbiamo fotografato, che mi ha fatto
dire che, se è vera, ed abbiamo appurato oggi che è vera, merita
una valutazione di legittimità perché va contro ogni diritto della
persona, del lavoratore per meglio dire in questo caso e che lei
giustamente riconduce alle disposizioni del famoso decreto
dell'agosto.
Qui faccio una prima osservazione: non so se questi decreti sono
ancora frutto della gestione berlingueriana della scuola ma, se
così è, e ho fortemente il sospetto che lo sia, quel Ministro non
era da dimissionare e mi assumo la responsabilità di quel che dico,
era da rinchiudere, cioè da dimissionare e poi rinchiudere perché
non facesse più danni. Perché creare una situazione di questo
genere è veramente follia, follia pura.
Non abbiamo il tempo di approfondire, ma mi risulta che sempre
lo stesso Ministro abbia previsto questa sessione autunnale dei
concorsi abilitanti prevedendo già di mettere preventivamente in
graduatoria coloro che si erano iscritti alla sessione autunnale
del concorso con un punteggio politico della sufficienza, previa
poi una rivalutazione a posteriori della graduatoria. Siamo di
fronte alla follia più assoluta.
E questa è la prima osservazione, scusatemi, ma viene dal cuore
e credo che venga dal cuore soprattutto di quegli insegnanti che
vivono questa situazione.
La seconda considerazione la pongo come un punto interrogativo,
come una riflessione ad alta voce con tutti i limiti della
situazione così come ho descritto prima.
Non si poteva proprio fare niente di diverso?
Qui un piccolo punto interrogativo ce lo metto pensando alla
specificità della nostra Regione, pensando al fatto che il
personale scolastico qui è numericamente inferiore rispetto a tante
altre situazioni in Italia, pensando al fatto che quel meccanismo
tremendo inventato dal decreto, vale a dire si riconfermano le
nomine date dalla Sovrintendenza o dai provveditorati dopodiché si
attinge alla graduatoria di circolo, potesse essere in qualche modo
evitato, magari facendo presente al Ministero che, data l'esiguità
e l'efficienza dei nostri uffici, poteva essere consegnata ad ogni
istituzione scolastica quella che era la graduatoria regionale dei
dati degli insegnanti.
Sono ipotesi che faccio, che non so se sono state prese in
considerazione e valutate, ma trovo assurdo, ripeto, che con gli
accorpamenti delle ore e delle istituzioni quegli insegnanti che
l'anno scorso insegnavano sì, ma su più scuole, si siano visti
sfuggire le ore presso l'istituzione dalla quale dipendevano e non
conteggiate le ore rimanenti nelle altre scuole per cui sono
rimasti fregati da una parte e dall'altra.
Ultima considerazione: questa nomina seguendo le graduatorie
regionali sarebbe stata più logica, ho detto prima che non sapevo
se era possibile, ma sarebbe stata decisamente più logica rispetto
alla riconferma di quegli insegnanti sui posti che occupavano lo
scorso anno, sotto quale giustificazione poi?
E qui siamo sull'assurdità più assoluta: sotto la
giustificazione della continuità didattica quando sappiamo che gran
parte degli insegnanti riconfermati nel posto che ricoprivano lo
scorso anno nel giro di due mesi sarebbero stati cambiati. Questa
non è continuità didattica.
Lei ha ragione, Assessore, non si può parlare di mancato
funzionamento della scuola perché la scuola ha funzionato, ha
aperto, questo è vero, ma si deve parlare del tipo di funzionamento
che ha la scuola perché è vero che i bambini non sono stati senza
insegnanti, non sono stati per strada, che la scuola ha aperto le
porte, ma la scuola ha aperto le porte in una situazione per la
quale, ad esempio, i miei figli venivano a casa e dicevano:
"Abbiamo questo professore, ma ha detto che forse lui non ci
sarà più fra un mese invece abbiamo trovato quello che avevamo
l'anno scorso che ci ha detto che forse lui torna"
, quindi un
disorientamento totale che è sinonimo di non buon funzionamento
della scuola.
Ho sentito oggi l'On. Caveri dire alla Camera che sulle
questioni istituzionali torna buono un vecchio detto dell'Union
Valdôtaine:
"Ni droite, ni gauche"
almeno per quanto
concerne l'impostazione che si sta dando alla scuola italiana
lasciatemi dire
"surtout pas de gauche".
Si dà atto che, dalle ore 17,41, presiede il Vicepresidente
La Torre.
Presidente
La parola al Consigliere Frassy.
Frassy (FI)
Noi non siamo soddisfatti e non siamo convinti
della risposta che l'Assessore ha fornito anche perché mi sembra
che l'Assessore abbia messo in pratica quello che è il bilinguismo
reale ossia la lingua della doppia verità. Se noi incidentalmente
non avessimo parlato oggi in aula delle dichiarazioni ormai datate
di oltre una settimana, probabilmente tutti avrebbero il
convincimento che nell'ambito dell'Assessorato ci sia stata una
disfunzione legata alla carenza di organico.
Immagino che a fronte di notizie di questo genere l'Assessore
avrebbe il dovere politico oltre che morale di smentire non solo in
aula su sollecitazione incidentale, ma di smentire sulla stampa
perché quello che ci stiamo dicendo in aula rimane molto
probabilmente all'interno di quest'aula, mentre la notizia è andata
ed è stata riportata sull'informazione che viene letta dai nostri
concittadini.
Non so se sia un eccesso di zelo di questo funzionario, che ha
voluto mettersi davanti all'Assessore, il quale invece oggi si è
messo un po' a nudo. Oggi l'Assessore ha detto che ci sono state
una serie di valutazioni politiche, probabilmente non azzeccate,
dico io, alla luce di quello che è successo, che hanno fatto sì che
tutto l'iter burocratico partisse dopo una serie di ripensamenti su
quelle che avrebbero dovuto essere le tempistiche.
Vorrei citare da un quotidiano nazionale del 12 luglio la
notizia che in Valle d'Aosta erano finiti prima che nel resto
d'Italia i concorsi e che le graduatorie sarebbero state pubblicate
entro la fine di luglio come peraltro era la richiesta del
Ministero. Perciò se può essere vero che ci sono stati dei problemi
sulla compilazione delle graduatorie da parte delle commissioni, è
altrettanto vero che le commissioni in Valle d'Aosta, vuoi per il
ridotto numero dei partecipanti, vuoi per altre ragioni, avevano
chiuso per tempo e prima che in altre regioni le graduatorie delle
singole commissioni.
Altro motivo di ritardo, dice l'Assessore, è il piano del
dimensionamento scolastico, qui penso che ogni commento sia
superfluo. Sul dimensionamento scolastico il ritardo sta a monte,
sta nella fretta con cui sono stati portati in Consiglio
determinati provvedimenti riguardanti l'autonomia che erano legati
al dimensionamento scolastico e che sono comunque alla base di
scelte politiche.
Il dimensionamento scolastico innanzitutto non era necessario
concretizzarlo nei tempi e nei modi in cui è stato concretizzato,
su questo penso che l'Assessore possa convenire in quanto il
dimensionamento scolastico poteva essere impostato su altri
criteri, su criteri non di verticalizzazione. Perché diciamo
questo? Perché in alcune classi istituite in poli dove prima non
c'era quell'ordine di istruzione è venuta a mancare quella classe
magari precaria di docenti in quanto quelle sezioni erano sezioni
nuove.
In questi nuovi livelli di insegnamenti, istituiti in poli dove
prima non c'era il livello di insegnamento elementare piuttosto che
della scuola media inferiore, abbiamo avuto delle situazioni dove
le classi nella prima settimana erano accorpate in un'unica aula
con un unico insegnante e facevano orari ridottissimi di due ore,
due ore e mezzo di lezione. Questo, Assessore, non è completamente
ininfluente, non si può sostenere che queste disfunzioni a lei non
risultino perché non sono state segnalate. Io ho dei dubbi che non
siano state segnalate, se vuole gliene segnalo una e poi lei, se
vuole, andrà a verificarla.
Nel polo del quartiere Cogne le due sezioni di scuola media
istituite da quest'anno erano nella situazione di una precarietà
tale per cui il primo giorno di scuola i genitori hanno
accompagnato a scuola i ragazzi non sapendo quando le lezioni
sarebbero terminate, perché la segreteria non era in grado la sera
prima, non il giorno prima, ma la sera prima, di dire quando le
lezioni sarebbero terminate. La mattina stessa è stato comunicato
che le lezioni iniziate alle 9,00 sarebbero terminate alle 11,00
meno venti e così per i giorni seguenti.
Se poi lei non è informato, vuol dire che non riesce a gestire
nella maniera in cui dovrebbe le competenze del suo Assessorato,
pertanto la invito ad informarsi e a chiedere alla Sovrintendenza
di darle notizia di questi fatti, perché mi sembra difficile e poco
credibile che la Sovrintendenza non sia a conoscenza di questi
fatti che sono fatti documentali, che sono fatti certi.
Poi lei stesso l'ha detto che la percentuale di nomine che
progrediva dal 18 al 21 settembre era l'equivalente di ore di
insegnamento non coperte, in quasi tutte le scuole della nostra
regione nella prima settimana, ma anche nella seconda le lezioni si
sono svolte a orario ridotto e questo sicuramente non è non
significativo dal punto di vista dell'apprendimento, nel senso
anche del tempo che gli alunni dedicano alla scuola.
Forse non era così campata per aria l'ipotesi di aprire le
scuole una settimana dopo anche perché metà Italia le scuole le ha
aperte una settimana dopo. Questo probabilmente non bastava, ma
avrebbe sicuramente evitato il marasma della prima settimana.
Per quanto riguarda la terza questione sulla tutela dei diritti
dei primi posizionati, cosa intendiamo noi? Al di là
dell'immissione in ruolo, e mi sembra di poter dire che siano circa
150 i titolari dell'esame riservato, sono 150 gli insegnanti che
dovrebbero essere immessi in ruolo in attesa?
(interruzione dell'Assessore Pastoret, fuori
microfono)
? essendo il 50 percento quelli del corso riservato altrettanti
dovrebbero essere, per deduzione mia, visto che la norma parlava di
50 e 50. Il problema che lei ha sollevato dei 20 giorni non so se
verrà risolto a livello ministeriale, però è evidente che nella
situazione in cui ci troviamo, per i ritardi che lei ha evidenziato
e che dipendono in massima parte da errate valutazioni politiche,
c'è il rischio di una continuità didattica spezzata rispetto a
quello che è il ciclo didattico. Gli insegnanti che quest'anno sono
lì come supplenza annuale il prossimo anno saranno destinati ad
altri posti. Mi si dirà che questo è sempre accaduto nella scuola
ed è vero, ma qui rischiamo che questo meccanismo si riproduca su
grandi numeri; 150, come mi sembra di poter dedurre, rispetto ai
numeri della nostra scuola è un numero significativo.
Ma poi l'aspetto è un altro: non essendoci più per volontà
nazionale la validità delle graduatorie regionali, mi sembra
evidente che le supplenze annuali dovrebbero essere attinte dai
primi esclusi rispetto alla nomina in ruolo di queste graduatorie.
Allora, al di là dell'immissione in ruolo retroattiva, e poi aprirò
una parentesi, c'è anche il problema delle supplenze annuali perciò
questo meccanismo di ritardo, perché se andiamo a metà novembre
rispetto ai 20 giorni siamo fuori tempo massimo, andrà sicuramente
a penalizzare e i vincitori o comunque i migliori piazzati in
graduatoria e gli alunni. Perché se paradossalmente ci fosse la
deroga ministeriale ai 20 giorni, sicuramente la continuità
didattica sarebbe la prima vittima di questi ritardi in quanto a
metà novembre cambierebbero per una parte significativa gli
insegnanti a seguito delle nomine per le supplenze annuali o delle
immissioni in ruolo.
Una ulteriore e ultima riflessione la voglio fare per esprimere
la nostra preoccupazione sul meccanismo della tutela, che lei dice
è garantita. È vero che qui non dipende dalla Regione, però la
nomina retroattiva che il provvedimento ministeriale prevede è una
nomina in ruolo che mi sembra non faccia salvo l'insegnamento, se
non cambia la regola dei venti giorni per quest'anno scolastico e
soprattutto mi sembra che non faccia salvo il diritto allo
stipendio. Non mi sembra, perciò che sia liquidabile la questione
del ritardo delle graduatorie appellandosi alla norma nazionale che
tanto li mette in ruolo retroattivamente il 1° settembre, li mette
in ruolo, ma li penalizza quanto meno dal punto di vista
economico.
Penso che tutti questi ragionamenti in massima parte siano
frutto di scelte politiche sbagliate, Assessore, ma sbagliate non
perché lo dico, sbagliate alla luce dei risultati che hanno portato
nelle scuole della nostra regione.
Visto che la gestione delle graduatorie è il terzo argomento che
il suo Assessorato in questa legislatura tocca sulla scuola, dopo
la maturità bilingue e dopo il dimensionamento e autonomia, penso
che ci voglia più cautela la prossima volta che il suo Assessorato
dovrà affrontare i macroproblemi della scuola.
Su tre prove importanti, Assessore, al di là della valutazione
politica, perché è giusto che lei abbia le sue convinzioni e noi le
nostre, penso che lei possa convenire con noi sul fatto che è
sempre arrivato fuori tempo massimo; grossi ritardi che non sono
imputabili - lei dice - agli uffici, e noi condividiamo, e non sono
imputabili neppure alle opposizioni, perché il potere di impulso e
di iniziativa legislativa sta nelle mani della Giunta così come il
potere esecutivo.
Presidente
La parola alla Consigliera Squarzino
Secondina.
Squarzino (PVA-cU)
Sicuramente abbiamo occhi diversi per
guardare la realtà, Assessore, ma probabilmente abbiamo anche
informazioni diverse perché lei ha affermato che grosso modo l'anno
scolastico è iniziato senza problemi, tutto va bene
complessivamente, pertanto credo che lei non abbia parlato con dei
docenti.
Provi a parlare con dei docenti, parlo dei docenti di ruolo
addirittura, poi vedremo anche gli altri, parlo dei docenti di
ruolo che si sono trovati da un giorno all'altro sistemati in
luoghi diversi, con capi di istituto diversi, con un tipo diverso
di organizzazione senza avere gli strumenti per poter agire. Parli
con gli alunni, parli con i genitori e vedrà che non è così rosea
la situazione come invece lei ha voluto descriverla.
Rispondendo al problema degli insegnanti e delle graduatorie, ha
riconosciuto anche lei che oggettivamente può esserci
un'ingiustizia e ha continuato a ripetere che se questa ingiustizia
c'è, se queste disfunzioni si sono verificate, è perché esistono
delle norme ministeriali che chiedono di fare certe cose per cui
noi, non avendo uno stato giuridico nostro, siamo obbligati a
rispettare le norme ministeriali e quindi non riusciamo a governare
bene la scuola. Sarebbe molto diverso – ha
continuato - se avessimo uno stato giuridico regionale, se qui ci
fosse una scuola regionale.
Assessore, io ho i miei dubbi, anche perché le norme nazionali
lei le interpreta come vuole. La stessa norma a cui lei ha fatto
riferimento, imputandole tutti i guai o una serie di guai, ovvero
il decreto ministeriale n. 206/2000, diceva nella parte conclusiva:
"? Si sottolinea l'esigenza che le Signorie loro?"
rivolgendosi quindi ai provveditori e ai dirigenti scolastici, a
tutti quelli che dovevano intervenire con le graduatorie
"?
procedano con il massimo impegno alla definizione delle operazioni
relative alle procedure concorsuali ordinarie e riservate e alla
completa compilazione delle graduatorie permanenti al fine di
assegnare quanto prima possibile il personale che presterà servizio
fino al termine dell'anno scolastico."
Una richiesta in questo senso c'era in modo molto chiaro, quindi
non possiamo dire che la scuola non funziona perché deve seguire le
norme ministeriali e perché qui non abbiamo uno stato giuridico
nostro. Credo che invece se la scuola in questo anno particolare ha
avuto difficoltà di tutti i tipi, lo si deve proprio al fatto che
non c'è in Valle d'Aosta, da parte dell'Assessore e della Giunta,
un governo della scuola e quindi non si governano questi
fenomeni.
Non si può, Assessore, dire che se alcuni insegnanti non hanno
trovato posto è colpa loro perché non si sono iscritti nelle
graduatorie delle scuole, fra l'altro ricordavo prima che fin dal
1995 dovevano essere compilate queste graduatorie. Allora, docenti
che dal 1995 hanno sempre lavorato tranquillamente, non fanno una
domanda di iscrizione nelle graduatorie delle scuole, continuano
con la graduatoria permanente. Non si può dire che la colpa è loro
se non hanno fatto questo, e se, di conseguenza non possono avere
il posto.
Ritorno al problema del governo del sistema scolastico. In
questi due, tre anni effettivamente abbiamo verificato che non c'è
stato questo governo della scuola, in tutte le cose a partire dalle
più semplici.
I responsabili massimi della scuola hanno promesso a più riprese
che ad agosto le graduatorie sarebbero state compilate e questo
l'hanno detto ancora nel mese di agosto ed invece siamo arrivati
fino ad ottobre. Questo vuol dire che neanche i responsabili hanno
il controllo del lavoro che c'è.
Secondo problema: il dimensionamento. Qui da parte nostra almeno
non c'è stato volutamente nessun accenno a responsabilità
particolari degli uffici, non è questo; siamo convinti che le
responsabilità siano di tipo politico ed è su questo che noi in
aula chiediamo conto. L'Assessore ha fatto la difesa d'ufficio
degli uffici; va bene, lo abbiamo ascoltato, ma dal punto di vista
politico non ha chiarito quali sono state le effettive
responsabilità.
Sul dimensionamento già i colleghi lo hanno accennato, a me
sembra assurdo, che nella sua difesa d'ufficio, abbia detto che
andava tutto bene, ma poi c'è stato qualche imprevisto che ha fatto
slittare il tutto. Quali sono gli imprevisti che fanno slittare il
tutto? Gli imprevisti sono forse il tener conto della voce degli
interessati? È stato pensato un iter di lavoro in cui i diretti
interessati non sono stati coinvolti e non sono stati aiutati a
capire tant'è vero che, quando hanno capito, hanno reagito
criticando le scelte dell'amministrazione e obbligandola a cambiare
rotta. Questo credo sia un esempio di una responsabilità politica
grossa di non governo della scuola. Come pure il non governo della
scuola si è verificato proprio sulla legge sull'autonomia.
Lei dice che se avessimo dei ruoli regionali, tutto
funzionerebbe meglio. Ma come? Quali sono le prove con cui si
dimostra questo? Per la legge sull'autonomia avevamo tre anni di
tempo; nel 1997 questa Giunta, quindi l'Assessore, aveva già la
competenza per fare una legge sull'autonomia; tre anni abbiamo
dovuto aspettare. Se questo è il modo di gestire con efficienza,
con efficacia, con prontezza le cose, lo lascio immaginare a
voi.
Rispetto ai dati avrei voluto qualche ulteriore dato
quantitativo, non solo l'elenco delle scuole che ho. Comunque la
ringrazio dei dati, ma era una richiesta di valutazione del livello
di cambiamento a cui ogni scuola è stata sottoposta. Perché lei
continua a dire che l'autonomia non è un fine ma un mezzo. Accetto
la metafora: l'autonomia è una macchina per andare da qualche
parte, per raggiungere gli obiettivi.
Ma se questa macchina la costruisco con pezzi di macchine
diverse, perché questo è stato fatto quest'anno: pezzi di una
scuola elementare, pezzi di una scuola materna, pezzi di una scuola
media; se costruisco questa macchina con pezzi di scuole diverse, e
se metto un autista che non ha mai guidato quel tipo di macchina:
ha guidato al massimo un ciclomotore o una moto; se metto come
navigatori delle persone che non hanno mai fatto quel mestiere per
cui non sanno bene cosa devono fare; per di più se non metto
sufficiente benzina perché questa macchina possa funzionare, perché
se gli insegnanti non ci sono manca l'elemento che fa funzionare la
scuola, mi chiedo come può l'autonomia funzionare?
Quindi, da una parte, si organizzano i convegni in cui si
presenta la legge sull'autonomia, la si difende; dall'altra, non si
danno gli strumenti a chi opera effettivamente sul territorio per
realizzare quella legge.
