Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3078 del 7 novembre 2007 - Resoconto
OGGETTO N. 3078/XII - Interrogazione: "Attuazione di
prestazioni di pronta disponibilità pomeridiana presso reparti
dell'Ospedale regionale".
Interrogazione
Premesso che
nell'U.B. di microbiologia - Dipartimento di Patologia
Clinica dell'Ospedale regionale da questa estate è stata istituita
la pronta disponibilità pomeridiana, in aggiunta a quella notturna
e festiva già in essere;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) se il Dipartimento citato è sott'organico;
2) quali sono le cause che comportano l'estensione della
pronta disponibilità alla fascia pomeridiana e quali sono le fonti
normative che disciplinano l'istituto;
3) se corrisponde a verità che la pronta disponibilità è
stata imposta anche ad alcuni dipendenti part-time;
4) se vi sono altre U.B. dell'ospedale regionale che attuano
la pronta disponibilità, e in caso affermativo quali sono e qual è
la fascia temporale - notturna, festiva o pomeridiana - in cui
viene attuata.
F.to: Frassy - Tibaldi - Lattanzi
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Rispondo volentieri a questa interrogazione
anche per precisare alcune cose caratteristiche del nostro sistema
sanitario. Come avevamo avuto occasione di fare lo scorso anno per
la sala operatoria... avevo detto che il nostro sistema sanitario
ha un punto di debolezza proprio nella sua particolarità, ossia nei
numeri piccoli e nel desiderio di mantenere una qualità di
prestazioni, soprattutto specifiche in vari settori, che in alcuni
casi, proprio per i 120.000 abitanti, sono addirittura
sovradimensionati. Continuiamo però a crederci, contrariamente a
quanto dice qualcun altro che chiede di mandare via i casi
difficili e fare solo le emergenze, noi pensiamo che il nostro
sistema sanitario debba far fronte a tutte le urgenze e le
richieste di sanità di eccellenza fatte dalla popolazione
valdostana, che si troverebbe ad essere discriminata. È chiaro che
è un sistema che non può appoggiarsi sui grandi numeri, sui reparti
vicini, sugli altri ospedali e neppure su privati, perché
l'attrattiva dei privati soprattutto nell'ambito sanitario
specifico è molto bassa.
Tornando allo specifico, la pronta disponibilità pomeridiana,
come si chiede, è una specificità del nostro sistema; non è l'unico
sistema che ricorre ad una pronta disponibilità pomeridiana.
D'altronde la pronta disponibilità pomeridiana può essere
sostituita da un turno e noi avevamo provato a fare dei turni
pomeridiani in Chirurgia, è chiaro che vuol dire mettere di turno
del personale al pomeriggio, non averlo al mattino e non poterlo
utilizzare alla sera, per cui si è ricorso da tanto tempo come
tante strutture ad una pronta disponibilità pomeridiana retribuita
chiaramente solo per le urgenze. Tornando al caso particolare, nel
Reparto di Microbiologia un tecnico, per motivi suoi, a metà del
mese di agosto ha deciso di trasferirsi in una sede più vicina al
suo posto di origine. Subito l'amministrazione in questo caso si è
attivata ed ha messo a disposizione nell'organico un altro tecnico,
ma per l'arrivo di un nuovo tecnico in un settore così complesso
come la microbiologia è stato necessario un periodo d'introduzione,
di affiancamento, cosa che è stata fatta. Nel frattempo, come era
successo nelle sale operatorie lo scorso anno, per un fatto casuale
nello stesso reparto si sono verificati fatti importanti, per cui
nel mese di ottobre la struttura si è trovata con una carenza di
organici che altrimenti non ha. Di fronte a questo problema del
tecnico, che faceva l'affiancamento, si poteva chiudere e non fare
dei servizi, rimandando ad altre sedi, invece ringrazio il
Primario, i Dirigenti, il dr. Montanera che hanno voluto
riorganizzare il servizio per non interrompere le prestazioni date
all'utenza. Qui si sono utilizzati anche dei part-time per queste
disponibilità e qui mi permetto di non concordare, perché a volte
vengono a riferirci delle cose non corrette, nella sua
interpellanza lei dice che è stata imposta, io le farò avere un
verbale della riunione che il Direttore del dipartimento ha fatto
con i suoi tecnici, alcuni dei quali, pur essendo in part-time e
quindi non potendo fare la disponibilità, si sono resi disponibili
nel mese di ottobre a far fronte a queste difficoltà organizzative
del reparto. Infatti non è stata una pronta disponibilità imposta,
ma è stata una pronta disponibilità condivisa e ci sono nomi e
cognomi, se qualcuno è venuto a lamentarsi... avrò piacere di darle
questo documento e lei glielo mostrerà.
In conclusione vorrei fare una constatazione positiva, nel senso
che lei, collega Frassy, sa che il pubblico nella sanità ha delle
difficoltà di flessibilità, nel senso che il pubblico rispetto al
privato ha un costo nel 30% maggiore, perché in alcune situazioni
manchiamo di questa flessibilità. Vorrei sottolineare il caso
positivo di tale reparto che ad ottobre ha modificato la sua
organizzazione, chi non doveva fare la pronta disponibilità si è
dato disponibile per farla. Chiaramente tale riorganizzazione era
temporanea, perché già da novembre questa situazione provvisoria è
rientrata.
Presidente
- La parola al Consigliere Frassy.
Frassy (CdL)
- Grazie per la risposta articolata,
Assessore, alcune considerazioni a margine della sua risposta.
Sicuramente da sempre per cultura e per "forma mentis" siamo per la
flessibilità, che però non deve essere confusa con la precarietà,
nel senso di precarietà del servizio. Abbiamo appreso che questa
situazione particolare è nata da una serie di trasferimenti
nell'ambito del personale che opera in quel reparto e ci sembra di
capire che sia stata superata da qualche giorno. Di questo
prendiamo atto e ci rallegriamo, nel senso che riteniamo che nella
sanità la flessibilità vada bene, ma non deve essere a discapito
della qualità del servizio; di conseguenza pensiamo che, se vi sono
problemi di organico, vanno affrontati nella maniera più naturale,
incrementando gli organici o utilizzando la mobilità interna,
perché vi sono reparti dove forse vi è sovrabbondanza nei numeri e
altri dove invece si ricorre a questa forma di disponibilità.
Disponibilità che fintanto che è notturna la possiamo capire nel
settore della microbiologia, ma quando diventa pomeridiana ci
lascia perplessità sul fatto che questo personale sia nelle
condizioni ottimali l'indomani di fare i propri turni, perché la
disponibilità viene fatta con il personale che la mattina dopo
dovrebbe garantire la turnazione. Al di là del fatto che poi c'è
una norma che lei conosce: il DPR n. 270/1987, che dà come
indicazione di massima la disponibilità per i periodi notturni,
facendo anche riferimento alla durata della reperibilità o della
disponibilità che dir si voglia, perché è evidente che una
disponibilità inferiore alle 4 ore crea un aggravio in capo al
lavoratore stesso. Sarebbe perciò opportuno che la disponibilità
venisse utilizzata nell'ambito di ragionevoli richieste, che, se
non devono eccedere nei tempi, non devono neppure prevedere dei
tempi esigui che alla fine creano un disturbo a chi ha fatto delle
scelte lavorative di un certo tipo e mi riferisco ai part-time.
Prendiamo atto che il problema è stato superato e ce ne
rallegriamo.
