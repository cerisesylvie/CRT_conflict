Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3038 del 22 gennaio 1992 - Resoconto
OGGETTO N. 3038/IX Applicazione della legge regionale
recante: "Interventi finanziari per incentivare le Amministrazioni
pubbliche a dotarsi di automezzi non inquinanti".
(Interpellanza)
PresidenteDo lettura dell'interpellanza del Consigliere
Riccarand.
Interpellanza Richiamata la legge regionale 27 marzo 1991, n.
11 "Interventi finanziari per incentivare le Amministrazioni
pubbliche a dotarsi di automezzi non inquinanti";
Appreso che sono state presentate varie domande da parte di
pubbliche amministrazioni per acquistare veicoli elettrici
avvalendosi dei benefici previsti dalla legge regionale;
Appreso altresì che finora non si sarebbe provveduto ad erogare
tali contributi;
Constatato che nel bilancio di previsione per il 1992 non è
stata prevista neppure una lira per l'applicazione della legge;
il sottoscritto Consigliere regionale del Gruppo Verde
Alternativo
interpella
l'Assessore regionale all'Ambiente, territorio e trasporti per
sapere:
1) chi ha presentato domanda per usufruire dei contributi
previsti dalla legge 11/91;
2) per quale motivo non è stato finora erogato nessun contributo
per consentire alle pubbliche Amministrazioni di dotarsi di
automezzi non inquinanti;
3) per quale motivo non è stato previsto un rifinanziamento
della legge per il 1992;
4) che cosa si intende fare per recuperare il tempo perso e per
dare un'applicazione concreta ed incisiva dell'innovativa ed
importante legge approvata dal Consiglio regionale.
Presidente
L'interpellante intende illustrare
l'interpellanza. Il Consigliere Riccarand può parlare.
Riccarand (VA)
Con la legge 27 marzo 1991, n. 11
l'Amministrazione regionale ha previsto degli interventi finanziari
per incentivare le Amministrazioni pubbliche - i comuni, le
comunità montane - a dotarsi di automezzi non inquinanti e, oltre
alle amministrazioni pubbliche, anche le società concessionarie di
autolinee. La legge prevede una serie di contributi, di
finanziamenti, che possono andare a questi enti locali per acquisto
di veicoli elettrici, oppure di veicoli alimentati a metano, con lo
scopo di introdurre dei mezzi non inquinanti, o notevolmente meno
inquinanti, e dare anche un esempio, come pubblica amministrazione,
di muoversi in una direzione corretta.
Dopo l'entrata in vigore della legge mi risulta che numerose
amministrazioni e comuni abbiano espresso interesse rispetto al
contenuto della legge ed abbiano fatto domanda per usufruire dei
benefici previsti.
Tuttavia finora non mi risulta che sia stato erogato nessun
contributo ai sensi della legge n. 11 del 1991, quindi tutte le
domande che sono state presentate non sono state soddisfatte e i
fondi a disposizione della legge per il 1991, che erano 250
milioni, non mi risulta che siano stati utilizzati. Inoltre abbiamo
visto, in sede di discussione di bilancio di previsione del 1992,
che non è stato più previsto un capitolo di spesa. Da quel che ho
capito si è trattato sostanzialmente di una svista che verrà
rimediata, ma che comunque mi sembra indichi scarsa attenzione
rispetto all'attuazione di una legge che invece può avere un suo
notevole significato.
Lo scopo di questa interpellanza è di capire, intanto qual'è il
quadro della situazione: chi ha presentato domanda, che tipo di
richieste sono state fatte, che tipo di collaborazioni sono state
instaurate fra l'Amministrazione e gli enti locali.
Ricordo anche che la legge, all'articolo 3, comma terzo, diceva
che
"la Giunta regionale delibera l'approvazione del contributo
entro trenta giorni dalla presentazione della domanda"
, quindi
la Giunta avrebbe dovuto, entro trenta giorni dalla presentazione
delle domande, decidere su questo contributo.
Vorrei quindi sapere chi ha presentato domanda, come mai non
sono stati erogati i contributi, come s'intende fare per il 1992,
visto che non è stato più previsto un capitolo di spesa e, più in
generale, cosa s'intende fare per dare un'applicazione non solo
burocratica e formale, ma sostanziale allo spirito di questa legge
fortemente innovativa, che può dare un impulso importante alla
sperimentazione ed alla ricerca nel campo dell'uso di veicoli che
non siano inquinanti.
Credo sia un problema all'ordine del giorno di tutte le grandi
città, ma che tocca anche noi direttamente, abbiamo anche noi dei
dati di inquinamento dell'aria molto pesanti e sappiamo che ci sono
esperienze molto interessanti che stanno andando avanti in questo
campo. Abbiamo la possibilità con questa legge di inserirci con un
ruolo da protagonisti e mi spiace constatare che non si sia andati
avanti con la stessa concretezza e rapidità con cui si è invece
provveduto ad approvare a suo tempo la legge regionale.
Presidente
La parola all'Assessore all'ambiente,
territorio e trasporti Limonet.
Limonet (DC)
A proposito del primo punto
dell'interpellanza si precisa che hanno presentato domanda per
usufruire dei contributi previsti dalla legge 11/91, i seguenti
Comuni: Courmayeur, Saint-Pierre, Arnad, Chamois e
Pont-Saint-Martin.
Per quanto riguarda il punto 2 dell'interpellanza, dove si
chiede il motivo per cui non si è ancora provveduto ad erogare
nessun contributo, si è ritenuto - in considerazione dell'esiguità
della somma iscritta a bilancio del 1991, cioè 250 milioni - di
tenere aperte le domande fino alla data del 31 dicembre, onde poter
stabilire una graduatoria proporzionale agli interventi regionali,
oppure l'assunzione di un progetto d'intervento sperimentale. Cosa
possibile soltanto in presenza di un quadro completo relativo ad un
primo esercizio di applicazione della legge in oggetto.
Con deliberazione n. 12579, in data 31 dicembre 1991, vistata
dal Coordinamento col n. 102, in data 10 gennaio 1992, si è
provveduto all'approvazione ed all'impegno della spesa complessiva
per la successiva liquidazione dei contributi.
Per il punto 3, si ritiene che la legge verrà rifinanziata in
sede di variazioni di bilancio.
Per il punto 4, dove si parla di una completa ed adeguata
applica-zione della legge, si è provveduto ad avviare trattative
con le case produttrici di autoveicoli elettrici - la FIAT, la
IVECO, la Breda-Bus ed altre - in modo da pervenire alla stipula di
convenzione, previa naturalmente riunione con la competente
commissione con-siliare, che si prevede possa essere richiesta e
poi fissata nel corso del mese di febbraio. Si è provveduto inoltre
a seguire le speri-mentazioni tuttora in corso di nuovi tipi di
autobus alimentati con metano ed i cui prototipi sono stati
introdotti, sempre a titolo sperimentale, su una corsa a Firenze
nel corso di questo mese.
Si è provveduto anche a predisporre l'introduzione dell'uso
sperimentale di un carburante di derivazione vegetale prodotto
dalla Società Novamont (Montedison) denominato diesel B che, senza
modificare i motori, evita l'inquinamento atmosferico. Quindi gli
autobus che utilizzeranno tale prodotto sono quelli della città di
Aosta. L'avvio dell'uso di detto carburante avverrà appena ultimata
la costruzione, attualmente in corso, di apposite cisterne presso
la SVAT di Charvensod.
Si è provveduto ad introdurre su alcune nuove corse del centro
di Aosta autobus fabbricati dalla Mercedes ed appositamente
omologati, i quali hanno un'alta percentuale di riduzione di
scarichi rispetto a quelli attualmente in commercio.
In relazione a quanto svolto sinora ed al fine di pervenire ad
una regolamentazione nella concessione dei contributi, sarà
disposta la richiesta di una riunione - come dicevo - quanto prima,
della commissione consiliare. Inoltre si gradirebbe, assieme agli
uffici, poter perfezionare con il Consigliere interpellante - il
quale è anche il promotore della legge - gli atti necessari per le
iniziative di cui sopra e quelli per applicare in genere la
legge.
Presidente
Ha chiesto la parola il Consigliere
Riccarand. Può parlare.
Riccarand (VA)
Mi spiace esprimere la non
soddisfazione del Gruppo Verde Alternativo alla prima interpellanza
che presentiamo al nuovo Assessore dell'ambiente e trasporti. Del
resto non credo sia materia che ha gestito direttamente l'Assessore
Limonet che è stato appena nominato, però devo rilevare che su
questo argomento, al di là del singolo assessore, mi pare ci sia
un'attenzione inadeguata del complesso dell'Esecutivo
regionale.
Da una parte si dice "noi non abbiamo potuto dare i contributi
del 1991 perché 250 milioni erano troppo pochi, c'erano diverse
richieste, non potevamo esaudire tutti con i 250 milioni, quindi
bisognerà fare una graduatoria, oppure un progetto sperimentale,
eccetera", però dall'altra parte si è fatto il nuovo bilancio di
previsione per il 1992 e non si è messo più niente.
E'
già questa una contraddizione che non indica
un'attenzione.
Per quanto riguarda i fondi che sono stati impegnati con la
deliberazione del 31 dicembre, i 250 milioni, è chiaro che a mio
avviso va fatto un esame nel merito delle domande che sono state
presentate. Tra questi comuni che hanno presentato domanda, va
analizzato un pochino quella che è più interessante come
possibilità di sviluppo, quella che si presta ad una migliore
utilizzazione, quindi va fatta una scelta di uno o due casi. Io
chiederei, se è possibile, nell'ambito di queste domande che sono
state presentate, di vedere qual'è la proposta migliore, o le due
proposte migliori e cominciare a finanziare queste e poi cominciare
a seguire questa cosa.
Visto che c'è stato un interesse da parte dei comuni, io credo
che poi bisognerà sicuramente prevedere di rimediare questa
omissione del bilancio di previsione, in modo da dotare di nuovo la
legge di una copertura finanziaria.
Esiste tutto un campo su cui c'è una grossa possibilità
d'intervento, io chiedo che ci sia da parte dell'Assessore
all'ambiente ed ai trasporti un impegno particolare
sull'applicazione concreta di questa legge, in modo da renderci
preparati, dal punto di vista tecnologico, ai grandi cambiamenti
che stanno intervenendo in questo settore e su cui noi possiamo
svolgere un ruolo importante e da protagonisti.
