Classificazione
FINANZA REGIONALE E LOCALE
Partecipazioni azionarie regionali
SPORT E TEMPO LIBERO
Enti e Società sportive
TRASPORTI E VIABILITÀ
Impianti a fune



Oggetto del Consiglio n. 1588 del 18 novembre 2015 - Resoconto
OGGETTO N. 1588/XIV - Interpellanza: "Interventi per una
riorganizzazione dell'assetto gestionale e amministrativo della
società Monterosa S.p.A.".
Presidente
- La parola al Consigliere Ferrero.
Ferrero (M5S)
- Grazie Presidente.
Torniamo un momento a parlare, ma non sarà sicuramente l'ultima
occasione della Monterosa S.p.A., che adesso felicemente ha
ritrovato il nuovo Consiglio di amministrazione come prima, più di
prima, spiace constatare che siano tutti politici all'interno del
Consiglio di amministrazione, spiace constatare che purtroppo ci
sia anche qualche sindaco che è riferibile alle forze di minoranza
all'interno della Monterosa, a dimostrazione, purtroppo, di un
fatto che il Movimento Cinque Stelle continua a sottolineare da
anni: c'è un certo modo di concepire l'autonomia, l'occupazione dei
posti di potere che è un po' vecchiotto, che sa un po' di stantio,
sa un po' di muffa, ma che è difficile da eliminare, però, per
carità, può darsi che la presenza di qualche sindaco anche riferito
a partiti, movimenti dell'opposizione costituirà una garanzia,
vedremo. Speriamo solo che questo non sia l'alibi poi per chiedere
altri soldi alla Regione e chiedere ulteriori
ricapitalizzazioni.
Auguriamo quindi sicuramente al nuovo Presidente che
sarà...speriamo, come aveva suggerito l'Assessore Marguerettaz
l'altra volta, che sia forse il "Marchion" della Valle d'Aosta che
ribalterà la
situation
e noi speriamo...stiamo qui a vedere
e non cerchiamo di menare gramo, anche se, per carità, andando a
vedere quelle che sono le esperienze professionali e i titoli di
studio della persona, qualche riserva la proponiamo, ma oggi è un
po' la giornata delle sorprese, perché? Perché nell'interpellanza
si fa riferimento ad una situazione di uno stipendio che viene
corrisposto ad un dirigente all'interno della Monterosa, che in
audizione da parte dell'ex Amministratore Bieler era stato detto
che arrivava a 200-220 mila euro lordi l'anno. Se si va a vedere
sul sito, c'è un'altra cifra, non si riesce bene a capire come
stanno le cose. Certo, ci sono delle cose che fanno drizzare i
capelli per mantenersi in parti che stanno al sole! E quando vedi
che un dirigente di una partecipata che sta macinando delle perdite
ormai da anni, l'ultima è di 1.700.000 euro, viaggia con un'auto
che è una Toyota Land Cruiser 4.500 V8, 272 cavalli, 7 posti e che
all'interno del contratto di questa persona, se non sbaglio, nel
2007 o 2008 è stato inserito appositamente che tutte le spese,
anche quelle personali, vengono rimborsate a questa persona,
allora, sinceramente io mi stupisco e chiedo se questo sia vero o
meno. Io ho visto la macchina, la macchina è quella, è in pratica
il principe dei fuoristrada, una macchina che in montagna più o
meno dovrebbe fare, penso, sui 6-7 chilometri con 1 litro, ma chi
se ne frega, tanto paghiamo noi! Allora, questo, assieme a quello
che ha detto il collega sui voli dei dirigenti di CVA, vi dovrebbe
almeno indurre a portare dal 10 all'11 percento il risparmio che
fate abbassandovi lo stipendio, magari l'1 percento in più potrebbe
già essere considerato come uno sforzo di quelli ragguardevoli,
perché delle cose del genere, con i sacrifici che sono stati
richiesti capite bene che non stanno più né in cielo, né in
terra!
Adesso io magari mi sarò sbagliato, forse non erano 272 cavalli
di potenza, ma erano 270 o 269, anche perché diventa difficile,
magari adesso mi quereleranno perché c'è qualche cavallo in meno,
però se io non posso ottenere i dati dalle società partecipate,
devo arrabattarmi come posso e devo cercare di chiedere a voi se è
vero o non è vero, quindi mi consentirete anche qualche piccolo
errore. Se questo si unisce a tutta una serie di sprechi che ci
sono all'interno della Monterosa e una serie di
benefit
che
vengono riconosciuti e dei quali si chiede appunto conto
nell'interpellanza, vabbè, ma guardate che al 1.700.000 di perdite
se noi tagliamo leggermente le unghie a certi privilegi, ma lo
tiriamo fuori tranquillamente, lo tiriamo fuori come ridere, ma io
ad un dirigente che è da anni lì, che quindi è all'interno e non
consegue risultati perché la Monterosa è in passivo, ma io non gli
darei neanche la Panda 4X4! Io gli darei l'Ape Cross con le gomme
lisce e dovrebbe spingerla l'inverno. Voi gli date il 4.500 di
cilindrata, 7 posti, con tutte le spese pagate, ma dove siamo?
Ditemi che non è vero, però, attenzione, perché se mi raccontate
una balla, questa volta poi facciamo un altro giro ed è un giro che
non sarà un giro che vi piacerà. Io quindi chiedo semplicemente:
questi dati sono o non sono la verità? C'è una verità diversa? È
vero che contrattualmente anche le spese personali, con questo
fuoristrada, vengono rimborsate a questa persona? In una società
che fa passivo. Io penso che i valdostani debbano saperlo questo,
anche perché allora quei comunicati stampa non hanno più senso,
perché che cosa riducete? Ma andate a ridurre qui! Lasciate anche
perdere il 10 percento! Dai biglietti di aereo in
first
class
e dai fuoristrada...perché questa è una realtà che è
diffusa in tutte le partecipate, ne abbiamo oltre 50, ma se noi
andiamo a tagliare qui, ci escono dei milioni di euro! Potevate
risparmiare quelle figuracce che avete fatto con i tagli ai
trasporti per disabili, con quei tagli che avete fatto al sociale,
ma andate a prenderli a questa gente! Io non penso che questo se ha
un 2.000 invece che un 4.500, non sopravvive più! A meno che non
facciamo tutti i "
Baüscia
" (traduzione dal dialetto
lombardo: "sbruffoni") e allora chi ce l'ha più grosso...e andiamo
avanti così, però chi ce l'ha più grosso se lo paghi con i suoi
soldi e non lo faccia pagare ai valdostani!
Si dà atto che dalle ore 16,40 assume la presidenza il
Vicepresidente Rosset.
Rosset (Presidente)
- Per la risposta, chiede la parola
l'Assessore Marguerettaz, ne ha la facoltà.
Marguerettaz (UV)
- Sì, grazie Presidente.
Lei ha posto delle domande molto puntuali, per cui do delle
risposte puntuali, ovviamente non è un vero o falso rispetto a
quello che lei dice di cui ovviamente si prende le sue
responsabilità. Detto questo, lo stipendio dalla società viene
dichiarato in 110 mila euro lordi. Il costo azienda è 176.242, di
cui 3.838 di
fringe benefit
, quindi i fringe benefit sono
definiti in quell'importo, per cui anche l'utilizzo dell'auto
aziendale ha una componente che è riconducibile all'attività della
società e c'è l'utilizzo personale che viene quantificato e,
rispetto a quest'importo, sono 3.832, dopodiché in questo costo ci
sono 8.800 circa per la previdenza complementare, che in parte è a
carico dell'azienda e in parte a carico del lavoratore, la parte
del lavoratore è 5.164. In questi 176 mila euro lordi ci sono 8
mila euro di TFR che vengono accantonati, quindi il costo azienda
di 176 mila comprende tutte queste componenti: gli oneri
previdenziali, i fringe benefit, la previdenza complementare e il
TFR.
Rispetto alla terza domanda, ci siamo già più volte confrontati
e ovviamente queste valutazioni in merito al Direttore tecnico, al
Direttore generale spettano al Consiglio di amministrazione che si
è appena insediato. Abbiamo avuto modo di dire come indirizzo
generale a tutte le società partecipate, nello specifico nel
settore degli impianti a fune, che, al fine di dare continuità e di
dare un'organizzazione strutturata e stabile, debbano essere
identificati all'interno della società la figura del Direttore
generale e la figura del Direttore tecnico in modo tale, a
prescindere dalle eventuali turnazioni che ci sono, da avere una
società che dà continuità. Sulle modalità ovviamente di retribuire
e di indicare premialità o meno quello è sicuramente un
ragionamento condivisibile, ma che spetta all'organo
amministrativo.
Presidente
- Per la replica, ha chiesto la parola il
Consigliere Ferrero, ne ha facoltà.
Ferrero (M5S)
- Grazie Presidente.
Lo dico simpaticamente: non riesco neanche più ad inquietarmi
con l'Assessore Marguerettaz, insomma, diciamo che è riuscito quasi
a far meglio di Ponzio Pilato, quindi direi che, dopo una risposta
del genere, diventa difficile poi andare a fare qualsiasi discorso.
Non bisogna dimenticare che la proprietà è della Regione, io spero
che qualche indirizzo su queste questioni lo darete, perché io non
penso che possa rimanere in piedi una questione del genere! È
logico che dovete rivedere la cilindrata degli automezzi che sono
messi a disposizione dei...dovete fare anche a livello...cosa
avevamo chiesto? Una specie di regolamento generale per tutte le
società partecipate che prevedesse dei limiti: dei limiti per
quanto riguarda quello che si può spendere quando si va fuori a
fare una trasferta, quello che si può spendere quando si prende un
aereo, quindi magari ci può stare per alcuni dirigenti il volo in
business class
, ma non in
first class
, perché avere
la
suite
a disposizione in aereo e magari la massaggiatrice
mi sembra effettivamente, insomma, eccessivo. C'è tutta una serie
di servizi accessori per queste cose per cui diventa una cosa
veramente sconsiderata. Non so come andrà a finire, ma temo
male.
Concludo ma ogni riferimento ovviamente a fatti e persone è
puramente casuale, anzi, un vecchio campione di
rally
alla
mia domanda su quanti cavalli aveva la sua macchina mi ha risposto
circa una ventina di anni fa che poteva avere anche 500-600
cavalli, ma che se c'era un somaro alla guida, i risultati non si
sarebbero mai ottenuti.
Presidente
- I punti 19 e 23 vengono collegati, quindi
possiamo passare al punto 20.
