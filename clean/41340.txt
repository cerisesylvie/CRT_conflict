Classificazione
AMBIENTE
Inquinamento



Oggetto del Consiglio n. 485 del 7 marzo 2019 - Resoconto
OGGETTO N. 485/XV - Interpellanza: "Notizie in merito
all'adozione di provvedimenti urgenti per la riduzione delle
emissioni di CO2".
Rini (Presidente)
- Punto n. 35 all'ordine del giorno. La
parola al collega Mossa.
Mossa (M5S)
- Torniamo a parlare nuovamente di questo
argomento che, a nostro avviso, non dovrebbe mai essere perso di
vista.
Ridurre le emissioni di CO2 non basterà, in futuro dovremmo
anche rimuoverle. Uno studio del Potsdam Institute è esplicito
nell'affermare che, nonostante tutti i possibili sforzi per
decarbonizzare il mix energetico mondiale, si dovranno utilizzare
le tecnologie per catturare le emissioni residue di anidride
carbonica, altrimenti il pianeta si surriscalderà di più di 1,5-2
gradi. Le emissioni negative non sono più una scelta, ma una
necessità. Fra i tanti studi che cercano di modellare il futuro
climatico del nostro pianeta, quello pubblicato su Nature è il più
esplicito nel sostenere che bisognerà rimuovere miliardi di
tonnellate di anidride carbonica dall'atmosfera per avere qualche
possibilità di limitare a 1,5-2 gradi il surriscaldamento globale
entro la fine del secolo, onorando così gli accordi di Parigi sul
clima. Secondo i ricercatori della Potsdam Institute il nostro
salvadanaio di CO2 spendibile senza riscaldare eccessivamente la
terra potrebbe essere molto esiguo, intorno ai 200 miliardi di
tonnellate di anidride carbonica per rimanere su un percorso di
decarbonizzazione compatibile con l'obiettivo di 1,5 gradi di
aumento delle temperature rispetto ai livelli pre-industriali. Per
dare un'idea, se continuassimo ad emettere CO2 come stiamo facendo
esattamente oggi, arriveremmo a circa 4 mila miliardi di tonnellate
cumulative alla fine di questo secolo.
Il punto è che i governi di tutto il mondo devono impegnarsi a
tagliare molto più velocemente le emissioni già entro il 2030
rafforzando i contributi volontari predisposti finora. È sbagliato
ridurre - come spesso avviene - il dibattito sulla transizione
energetica al confronto carbone
versus
eolico e solare
restringendo il campo alla produzione di energia elettrica pulita.
Ci sono settori, come il riscaldamento degli edifici, le attività
delle grandi industrie, ad esempio cementifici e acciaierie, e i
trasporti in cui è molto più difficile azzerare l'utilizzo dei
combustibili fossili. Di conseguenza, anche impegnandosi al massimo
livello possibile per rettificare il mix energetico, fare
efficienza e ridurre i consumi rimarrà un notevole
surplus
di anidride carbonica associata all'impiego di gas, petrolio e
carbone stimato in circa mille giga tonnellate al 2100.
Quello che ci resta da fare - e lo dobbiamo fare oggi, perché
siamo già in ritardo - è spegnere definitivamente l'interruttore
dell'emissione di CO2. Non basta aspettare che a prendere i
provvedimenti siano le direttive dell'Unione europea, l'accordo di
Parigi o il governo nazionale che, ricordo, sta già emettendo degli
ecobonus
fino a 6 mila euro per l'acquisto di macchine
elettriche ed ibride, ma dobbiamo rimboccarci le maniche anche noi,
a livello regionale e locale, per ridurre drasticamente queste
emissioni.
Consideriamo che le giovani generazioni, ispirate dalla giovane
Greta Thunberg, l'attivista sedicenne svedese diventata nota per
l'intervento alla Conferenza mondiale sul clima, ci stanno dando
una grande lezione di maturità e coscienza manifestando
preoccupazione per l'assenza di provvedimenti seri a difesa
dell'ambiente affiancandosi ai coetanei di Belgio, Germania, Paesi
Bassi, Svezia, Svizzera e a quelli australiani che per primi, a
novembre dello scorso anno, hanno aderito allo sciopero scolastico.
Prendiamo esempio da queste nuove generazioni e facciamone
tesoro.
Noi riteniamo che questa Regione non solo non stia prendendo i
provvedimenti necessari e adeguati ma, anzi, si ha l'idea che stia
addirittura tornando indietro sui suoi passi. Lo dimostra il fatto
che anche il gruppo CVA, nonostante sia stato fondato con la chiara
visione di tutelare l'ambiente ed il territorio, orientamento di
fondamentale rilievo oggi più che mai, ha invece trascurato e
stravolto gli obiettivi mettendo al centro delle priorità e di
tutte le attività l'incremento del valore per i propri azionisti,
quindi il mero profitto economico. Per quanto sopra, occorrono
azioni drastiche, concrete, ma soprattutto immediate per ridurre le
emissioni di CO2. Quali sono le intenzioni e le azioni che il
Governo regionale intende adottare in merito?
Presidente
- La parola all'Assessore Chatrian per la
risposta.
Chatrian (ALPE)
- Ringrazio il collega, perché mi dà e ci
dà la possibilità di fare un buon aggiornamento su cosa si sta
facendo in maniera fattiva, su cosa abbiamo avviato durante il DEFR
e, soprattutto, quali sono le azioni e le misure che il piccolo
sistema Valle d'Aosta cerca di mettere in campo per contribuire a
quello che lei poc'anzi ha evidenziato.
Il tema del cambiamento climatico è di grandissima attualità ed
è spesso oggetto di importanti confronti di natura politica: tra i
più importanti citerei quelli avuti in occasione dell'ultima
Conferenza sul cambiamento climatico in Polonia, a dicembre 2018. È
necessario innanzitutto precisare che, secondo la maggior parte
degli esperti mondiali, l'innalzamento delle temperature del globo
terrestre è dovuto alle azioni che l'uomo ha messo in atto a
partire non negli ultimi anni o negli ultimi decenni, ma almeno
dalla rivoluzione industriale ed i suoi effetti sono difficilmente
reversibili in scale temporali contenute. L'Europa, anche
attraverso gli impegni assunti nel 2015 alla Conferenza sul
cambiamento climatico di Parigi, sta attuando importanti ed
effettive politiche di contenimento delle emissioni. Il
raggiungimento degli obiettivi viene però attualmente ostacolato
dalle posizioni di Paesi molto importanti e impattanti come gli
Stati Uniti, la Russia, l'Australia. Deve essere chiaro che ogni
azione di mitigazione delle emissioni di anidride carbonica (CO2)
condotta a livello locale, seppur importante dal punto di vista
etico e dal punto di vista delle ricadute sulla qualità dell'aria,
non potrà produrre effetti significativi in termini di contenimento
delle temperature a livello locale e globale.
Vengo un po' a noi. L'Amministrazione regionale sarà dunque
chiamata a mettere in atto, oltre alle misure di mitigazione
evocate nell'interpellanza - abbandonare le fonti fossili e puntare
sulle energie rinnovabili e sul riconcentramento energetico -,
anche e soprattutto misure di adattamento proprio al cambiamento
climatico. Possiamo quindi declinarle le due azioni,
les deux
niveaux
. Ringrazio nuovamente il Presidente del Consiglio Valle
per l'occasione data durante l'evento del 17 dicembre scorso
intitolato "Cambiamenti climatici e montagna. Conseguenze,
opportunità e scenari futuri del cuore dell'Europa", che ha
permesso di illustrare gli scenari climatici elaborati a livello
locale nell'ambito di un progetto regionale coordinato proprio dal
nostro Dipartimento dell'ambiente. Questi dati scientifici
aggiornati sono stati oltretutto illustrati proprio il 17 dicembre.
Ringrazio anche i colleghi che mi danno la possibilità di mettere
in evidenza quali sono le azioni che stiamo mettendo in campo.
Entrando nel merito dell'interpellanza, faccio presente che il
Governo regionale è molto sensibile al tema del cambiamento
climatico e alla riduzione delle emissioni di CO2; anche questa
Assemblea lo è, tant'è vero che abbiamo approvato l'ordine del
giorno proposto a dicembre da questa maggioranza con cui abbiamo
definito ambiziosi obiettivi relativi alla certificazione
"
carbon free
" del territorio regionale e al perseguimento di
una regione "
fuel fossil free
" entro il 2040, traguardi
riportati nel DEFR con relativa copertura economica.
L'Amministrazione regionale ha peraltro avviato già da tempo
varie azioni di contenimento dell'emissioni di CO2, fra le quali
citerei la realizzazione di impianti di teleriscaldamento,
l'incentivazione per la sostituzione di autoveicoli maggiormente
inquinanti, ma soprattutto, e probabilmente la parte più importante
a livello di ordine di grandezza - poi se avrà bisogno le fornirò i
dati regionali - l'efficientamento energetico degli edifici e la
diffusione di colonnine di ricarica per la mobilità elettrica.
Anche la prossima posa di dorsali del metanodotto contribuirà
nell'immediato alla riduzione delle emissioni da riscaldamento
domestico, importante per le vallate laterali, sia per abbattere le
emissioni, ma anche per garantire dei servizi a chi per scelta
abita in montagna. Tali azioni, oltre che migliorare la qualità
dell'aria, hanno anche contribuito nel corso degli anni a ridurre
in modo sensibile le emissioni di CO2 pro-capite a livello
regionale. Le do qualche dato se le interessa e qualche soprattutto
raffronto: basti pensare che rispetto ad una media annuale italiana
pari a 11 tonnellate a persona, il valore regionale si attesta
attorno ad 1 tonnellata a persona. La distribuzione del territorio
regionale dell'emissione di gas climalteranti è generalmente
correlata alle attività antropiche, quindi la parte antropizzata,
ed è quindi concentrata soprattutto nella valle centrale. Per
l'anidride carbonica è da notare l'importante ruolo dell'ecosistema
forestale e dell'assorbimento della CO2. Questo è un passaggio
nettamente importante. Pensate che l'assorbimento raggiunto
raggiunge l'84 percento delle emissioni complessive (sto parlando
del piccolo sistema Valle d'Aosta all'interno comunque di un
perimetro molto, molto più ampio). Anche per questo motivo le
emissioni pro-capite di CO2 e di gas serra sono nettamente
inferiori alla media nazionale.
Pertanto, a fronte di una situazione decisamente meno
preoccupante rispetto a quanto accade a livello internazionale, la
nostra piccola Regione sta realizzando, mediante l'attuazione del
Piano aria e del Piano energetico ambientale, una serie di azioni
volte a migliorare ulteriormente il quadro delle emissioni. È poi
in fase di predisposizione il Piano regionale dei trasporti che
verrà valutato anche in funzione della conformità con tali
obiettivi. Ritengo dunque che la Regione stia già da tempo
sviluppando azioni concrete. Mai dobbiamo fermarci su quello che è
stato fatto, soprattutto dobbiamo avere la capacità e la forza di
aumentare le misure e le azioni per poter ridurre ulteriormente le
differenze con i nuovi obiettivi recentemente fissati proprio nel
DEFR. Penso che il Governo regionale abbia dato un chiaro indirizzo
politico per quello che possiamo fare all'interno della nostra
piccola Regione. Dobbiamo ricordarci che noi possiamo fare la
nostra piccola parte, è fondamentale e importante l'azione che si
intende mettere in campo.
Concludo facendo presente che l'Amministrazione regionale sta
lavorando anche sul fronte dell'adattamento al cambiamento
climatico, come dicevo in premessa. I dati illustrati nell'incontro
del 17 dicembre che ho citato prima sono infatti frutto di un
lavoro già avviato da tempo per la definizione di affidabili
scenari locali di cambiamento climatico e costituiscono la base
informativa per delineare i contenuti della futura strategia
regionale di adattamento al cambiamento climatico in avvio di
definizione.
Ancora due considerazioni legate ai macro-dati sulle emissioni
di CO2 stimate per il 2016-2017 in Valle d'Aosta: per quanto
riguarda i trasporti la percentuale è del 37 percento, quella
dell'industria è del 12 percento e quella di altre sorgenti è
dell'1 percento, mentre più del 50 percento è attribuibile al
riscaldamento domestico. Questo per quanto riguarda le emissioni
stimate CO2 in Valle d'Aosta. Confrontando invece le emissioni
pro-capite con il dato nazionale, il rapporto è di 11 tonnellate in
Italia e di 1 tonnellata in Valle d'Aosta. Se le interessa, le farò
sapere anche altre informazioni e altri ordini di grandezza che
rappresentano bene la fotografia ad oggi, senza dimenticarci quali
sono le azioni che vorremmo mettere in campo ulteriormente.
Riguardo ai dati che abbiamo potuto valutare dettagliatamente sul
riscaldamento degli immobili, lì c'è spazio e modo per poter
diminuire ulteriormente le emissioni, mettendo probabilmente
ulteriori sostegni, ma soprattutto creando determinate condizioni
per la parte antropizzata, quindi per il patrimonio immobiliare già
esistente. Sfida sì, ma non impossibile, che però deve avere una
prospettiva di medio-lungo termine.
Termino, Presidente. I dati che ho cercato di mettere in
evidenza sono proprio la fotografia aggiornata all'oggi. Questo ci
conforta, ma non solo rispetto al dato nazionale o europeo, perché
il nostro contributo, con i nostri piccoli numeri, può comunque
determinare quella differenza che, nello stesso tempo, è anche
sintomo culturale, di qualità ambientale e di qualità della
vita.
Presidente
- La parola al collega Mossa per la
replica.
Mossa (M5S)
- Assessore, lei è confortato dai risultati
dei dati scientifici, ma noi lo siamo un po' meno, perché, come le
ho già detto, anche spegnendo oggi l'interruttore dell'emissione di
CO2, questo non basterebbe per ridurre l'aumento della temperatura
del pianeta. Se tutti nel mondo dicessero nel nostro piccolo di
ridurre l'emissione di CO2 non servirebbe tantissimo, e forse è
questo il ragionamento sbagliato, perché dovremmo tutti ragionare
all'inverso. L'utilizzo del metano non riduce l'emissione di CO2
perché ogni molecola di metano produce una molecola di CO2.
Per quanto riguarda gli incentivi per l'acquisto di macchine
elettriche e ibride, nonostante noi avessimo presentato una mozione
nel luglio 2018, attualmente la proposta di legge è ancora
all'esame della Commissione e sono passati otto mesi. Pertanto
tutta questa urgenza purtroppo noi non la vediamo, mentre invece ci
sono veramente da prendere azioni significative ed immediate.
Per quanto riguarda la sua risposta, anche se ben articolata a
mio avviso è stata evasiva ed insufficiente, e le azioni necessarie
al fine di tutelare il nostro ambiente, l'aria che respiriamo
tutti, noi ed i nostri figli, sembrano quasi un problemino di poco
rilievo. Ma sì, che fretta c'è? Mentre tutto il mondo si sta
muovendo in tal senso - e per fortuna abbiamo dei giovani coscienti
di cui sono molto orgoglioso, dai quali abbiamo molto da imparare,
perché stanno marciando e protestando in tutto il mondo per
chiedere seri provvedimenti da parte di tutti i governi e a tutti i
livelli al fine di salvare il nostro pianeta - noi siamo, come al
solito, dormienti come aragoste dentro una pentola che pensano di
fare un bel bagno caldo finché, quando si rendono conto che non si
tratta di un bagnetto caldo, sarà troppo tardi per salvarsi. Se non
prendiamo seriamente questo problema, sarà troppo tardi anche per
noi.
