Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1673 del 23 giugno 2022 - Resoconto
OGGETTO N. 1673/XVI - Interpellanza: "Definizione di
specifiche politiche di attrattività, valorizzazione e mantenimento
del personale infermieristico dell'Azienda USL della Valle
d'Aosta".
Bertin (Presidente) -
Passiamo ora al punto n. 48
dell'ordine del giorno. Per l'illustrazione, ha chiesto la parola
il consigliere Aggravi.
Aggravi (LEGA VDA) -
Ricordo che il tema relativamente
alla valorizzazione della professione infermieristica è già stato
trattato dal nostro gruppo nel febbraio scorso per un'iniziativa
denominata: "Soluzioni volte alla valorizzazione della professione
infermieristica in Valle d'Aosta". All'epoca la risposta
dell'Assessore si concentrò sul tema dell'indennità istituita con
l'articolo 18 della legge di stabilità, in particolare poi in
alcuni passaggi si fece riferimento anche al tema del benessere
organizzativo.
Quest'interpellanza vuole cercare di puntualizzare un po' di più
e declinare in maniera maggiore una tematica estremamente
complessa.
Va detto - ed è corretto dirlo perché è inserito tra le premesse
- che l'Assessore citò in Commissione un articolo del "Financial
Times" dal titolo che io immagino fosse quello: "Covid burnout and
low pay" sui problemi legati alla crisi globale che sta investendo
la professione infermieristica, l'OMS parla della mancanza di quasi
6 milioni di infermieri e in particolare di 3 milioni che invece
vogliono lasciare o cambiare la professione. Citerò poi anche
un'altra ricerca che invece stavo seguendo che riguarda un'attività
fatta dalla società McKinsey sul discorso delle problematiche che
investono a livello strutturale globale quest'importantissima
professione. Nel complesso queste due ricerche, perché l'articolo è
molto complesso, vanno a spiegare il perché questo insieme di
criticità invece si sta trasformando e si è trasformato in un
problema strutturale che rischia di essere devastante soprattutto
in questa chiamiamo "coda" della pandemia, almeno dal punto di
vista organizzativo della professione. Basse retribuzioni,
condizioni lavorative difficili, formazione inadeguata, per
sintetizzare le problematiche e le criticità che ci sono, e poi un
aspetto non banale, perché lo si è fatto per risolvere la
contingenza ma poi rischia effettivamente di essere un problema di
coda maggiore il fatto che la pandemia ci ha obbligati nel bene o
nel male a piani di assunzione spesso che hanno - questo in senso
generale su tutte le professioni sanitarie - scosso e complicato
ancora di più quello che era un mercato complesso e soprattutto
anche un mercato a numero chiuso, perché uno dei grossi problemi
sulla formazione, e qua parlo in senso medico generale, è il numero
chiuso.
Quest'interpellanza vuole focalizzarsi, come dicevo, su alcuni
elementi; in particolare quella che può essere chiamata la pianta
organica attuale, cioè il fabbisogno numerico e i carichi di lavoro
degli infermieri sulla nostra Azienda USL, le politiche di
esclusività, la formazione e in ultimo le politiche future di
attrattività ma direi più di valorizzazione e di mantenimento,
perché per assurdo forse oggi la vera emergenza è diventata quasi
più il trattenere i nostri professionisti più che
l'attrattività.
La prima domanda per l'appunto è a quanto ammonti oggi il
fabbisogno di infermieri nell'ambito delle valutazioni fatte con
riferimento ai carichi di lavoro, alle piante organiche delle
strutture dell'Ospedale, l'ambito territoriale, nonché dell'intera
Azienda USL, di conseguenza come siano ad oggi definiti i carichi
di lavoro e la programmazione dei relativi turni.
Su quest'aspetto va detto che è fondamentale capire quali sono
le valutazioni in merito a dei carichi di lavoro, perché questo ci
permette anche di capire in senso di gestione aziendale qual è la
sostenibilità umana di un'organizzazione così come la sua
efficiente azione: questo lo dico perché sappiamo che ciò che
spesso è progettato sulla carta, poi bisogna capire effettivamente,
dal punto di vista umano, se è sostenibile, perché spesso e
volentieri, e, tra l'altro, nell'articolo lo dice la stessa
associazione professionale degli infermieri svizzeri, la Svizzera è
il mercato che ci sta rubando più professionisti, il fatto che
principalmente c'è un problema di ricerca da parte di questi
professionisti di una vita lavorativa migliore prima di tutto, al
di là delle scelte stipendiali, in particolare la necessità - e
questo lo dice soprattutto lo studio di McKinsey - di un giusto
mix
tra le tipologie di servizio, i carichi e soprattutto
l'approccio a
staff
all'interno delle varie strutture, al
fine di rendere sostenibile la professione, al di là dell'emergenza
pandemica, perché l'emergenza pandemica è stata una sorta di
frullatore dove si è dovuto gestire il gestibile, ma in prospettiva
bisogna capire cosa poter fare e anche come collegare l'evoluzione
tecnologica anche sulla professione infermieristica.
Nella seconda domanda si chiede "quali politiche di esclusività
del rapporto lavorativo siano ad oggi applicate dall'Azienda USL
agli infermieri": questo perché sicuramente può essere anche un
elemento che può permettere ai professionisti infermieri di poter
integrare sicuramente il loro reddito, ma allo stesso momento anche
di aumentare la propria esperienza e - perché no? - anche uscire da
una quotidianità, direbbero i marxisti una "alienazione del
lavoro", collega Padovani, mi permetta di utilizzare per una volta
un termine che vi piace molto, preferisco Trockij effettivamente a
Marx.
Tornando sulle cose reali, nella terza domanda si chiede quali
siano le modalità di organizzazione e partecipazione ad attività
formative nel continuo, ovvero di specializzazione degli infermieri
in forza all'USL: questo perché, sembra banale dirlo, ma la
formazione continua, ripeto, non quella comandata tipica di tutti i
rapporti di lavoro ma la formazione specialistica, anche la
possibilità di crescere e di accrescere le proprie esperienze, è
fondamentale. Vorremmo capire per l'appunto qual è oggi la politica
adottata dall'Azienda USL. È banale dire che uno degli elementi
fondamentali e strategici per il futuro, per l'uscita dalla
pandemia è anche la necessità - dicono gli Anglosassoni - di un
reskill
dei soggetti, quindi anche la possibilità di uscire
da una sorta di fase emergenziale del lavoro anche per poter
accrescere e cambiare - perché no? - la propria visione sul futuro
di questa professione e anche ottenere nuove competenze - lo dicevo
precedentemente - riguardo anche all'integrazione con la parte
tecnologica, perché parliamo tanto di telemedicina, di evoluzione
tecnologica sulla medicina e poi dopo dobbiamo però capire di che
cosa stiamo parlando.
In ultimo: "se sia intenzione definire specifiche e dedicate
politiche di attrattività - ma io direi più di valorizzazione e
mantenimento - del personale infermieristico ad oggi e in futuro in
forza presso la nostra Azienda USL". Su quest'aspetto la domanda
sembra un po' comandata, è vero, è in discussione il piano
regionale della salute e il benessere sociale ma vorremmo avere
qualche elemento in più, soprattutto legato alla valorizzazione e
al mantenimento, cioè al di là del libro dei sogni, al di là di
quello che vorremmo ottenere, dell'obiettivo finale, quali sono
oggi le politiche anche a breve che si intendono... e magari quegli
elementi di cui sopra, cioè quelle risposte alle criticità di cui
abbiamo parlato... a volte ne basterebbe anche solo una ma
attuabile. Mi sento di dire, vista la premessa che ho fatto, che
parlare di sola indennità - non voglio sminuire un'integrazione
alla retribuzione - oggi sarebbe riduttivo rispetto alla grandezza
e alla dimensione strutturale di questo grosso problema.
Presidente -
Risponde l'assessore Barmasse.
Barmasse (UV) -
Grazie consigliere Aggravi, non so come
lei replicherà alla mia interpellanza, però la ringrazio per
l'introduzione perché ha messo bene in evidenza il problema degli
infermieri, che non è un problema da poco, non è un problema della
Valle d'Aosta, non è dell'Italia ma è un problema globale, quindi è
bene confrontarsi sapendo qual è effettivamente il nemico e la
situazione senza sottovalutare il problema per una questione solo
politica. Ovviamente la bacchetta magica non ce l'abbiamo, però
qualcosa si cerca di fare.
Per quanto riguarda la prima domanda all'interpellanza, la
rilevazione del fabbisogno di personale infermieristico degli
operatori di supporto, cioè gli OSS, il metodo di riferimento
individuato a livello aziendale è quello relativo al MAP, che
sarebbe l'acronimo di Metodo Assistenziale Professionalizzante,
costituito da due strumenti correlati tra loro. Il primo consente
di valutare la complessità assistenziale degli assistiti e il
secondo di calcolare il fabbisogno di risorse necessarie alla presa
in carico degli stessi, partendo proprio dalla complessità
assistenziale rilevata. Lo strumento parte dal presupposto
concettuale che la dotazione organica infermieristica e
contestualmente anche quella degli operatori di supporto, perché
ovviamente sono correlati, è strettamente correlata alla
complessità assistenziale che l'utente presenta nelle tre
dimensioni (stabilità clinica, indipendenza e responsività) e nel
contesto che contempla anche il
caregiver
e che può
facilitare o meno l'assistito nel suo percorso di cura.
Per quanto riguarda il fabbisogno di infermieri, tenuto conto
anche delle nuove attività richieste e implementate a seguito
dell'emergenza Covid-19, la necessità infermieristica del momento è
stimata in 720 unità ed è destinata ad aumentare per
l'implementazione di quanto previsto dal DM 71 del 21 aprile 2022,
che definisce i nuovi standard per l'assistenza territoriale,
nonché dal piano regionale della salute e del benessere sociale. La
turnistica del personale infermieristico viene definita tenuto
conto dell'articolazione oraria necessaria nelle diverse sedi
aziendali ed è in previsione l'acquisto di un programma che
consentirà la programmazione annuale dei turni e la possibilità
d'intervenire sul
software
sostituendo le assenze non
programmate che si potranno verificare. Questa sembra una banalità,
non c'era mai stata, ma la programmazione annuale dei turni è una
cosa che - e parlo da sanitario - ti consente di vivere e di
programmare la tua vita, una cosa che cercavamo di avere da danni e
speriamo adesso di ottenerla.
Per quanto riguarda la seconda domanda, cioè quali politiche di
esclusività del rapporto lavorativo, qui la risposta è molto
sintetica, perché noi non possiamo far altro che applicare il
contratto nazionale, che adesso è in rinnovo, che prevede
quest'esclusività, quindi l'impossibilità degli infermieri di
svolgere altre attività o libera professione anche
intramoenia
. Da quello che abbiamo potuto sapere cercando di
informarci sull'attuale contratto che è in via di definizione e di
firma, le stesse organizzazioni sindacali degli infermieri e non
solo... diciamo che su questo punto pare che non ci saranno dei
cambiamenti. Personalmente invece ritengo che sarebbe stata
sicuramente una cosa positiva e favorevole, ma non potremo far
altro che applicare quello che sarà il contratto nazionale.
Per quanto riguarda le modalità di organizzazione e
partecipazione alle attività formative nel continuo, ovvero di
specializzazione degli infermieri in forza all'Azienda USL, quindi
in relazione alla formazione continua, l'Azienda USL predispone un
piano annuale integrato semestralmente che comprende corsi di
interesse aziendale e strategico proposti dalla Direzione aziendale
e dal Collegio di Direzione o correlati a obiettivi regionali
assegnati all'Azienda USL, corsi trasversali che originano da
obblighi di legge, come, ad esempio, il BLSD, il PDLSD, prevenzione
della corruzione o della necessità di adottare nuovi modelli
organizzativi tra cui quelli assistenziali riabilitativi volti alla
presa in cura della persona nella sua unicità.
Ci sono poi i corsi proposti dai dipartimenti aree e dalle
singole strutture complesse per aggiornare le conoscenze del
personale sui nuovi regolamenti, norme e leggi, per sviluppare
competenze pratiche e/o organizzative relative all'avvio di nuovi
servizi o all'erogazione di nuove prestazioni. I dipartimenti aree
nel budget annuale che viene loro assegnato, possono far confluire
i costi di formazioni specifiche d'interesse professionale
aziendale realizzate fuori sede per il personale delle singole
strutture complesse che ne presenta richiesta. Da alcuni anni viene
presentato e gestito specificatamente dalla Struttura semplice
"Prevenzione e protezione" il piano della sicurezza che ha a
disposizione un proprio budget. Il piano comprende le iniziative
che fanno capo al decreto legislativo n. 81/2008 per garantire la
sicurezza nell'ambiente di lavoro e comprende corsi come, ad
esempio, la prevenzione del rischio incendi, la movimentazione dei
pazienti, la formazione periodica dei dirigenti e dei preposti in
materia. L'Azienda USL ha attivato diverse convenzioni con
l'Università per lo svolgimento di tirocini per il personale che
segue dei
master
di interesse aziendale. Dal 2011 in Azienda
USL opera il Comitato scientifico che ha come obiettivo principale
la verifica della congruenza tra il fabbisogno formativo rilevato
ai diversi contenuti dei progetti formativi, alla luce degli
obiettivi nazionali, regionali e aziendali, relativamente al piano
formativo annuale, in linea con la normativa ECM vigente. Nello
specifico coadiuva i responsabili scientifici e i coordinatori di
progetto all'interno di ogni dipartimento al fine della corretta
predisposizione delle schede di progetto dei corsi. Inoltre, avendo
una visione d'insieme della formazione, rileva le potenzialità
delle singole iniziative al fine di promuoverne l'eventuale valenza
trasversale per ulteriori profili professionali e/o operatori di
altri dipartimenti, evitando duplicazioni di tematiche tra i
dipartimenti medesimi. Il comitato ha tra i suoi compiti anche il
supporto alla Direzione strategica e all'Ufficio formazione per
l'impostazione delle politiche della formazione in un'ottica di
miglioramento continuo della qualità della formazione.
Per quanto riguarda l'ultima domanda, quindi intenzione a
definire specifiche e dedicate politiche di attrattività, come lei
ha ricordato... sicuramente io ricordo sovente quella dal punto di
vista economico, che è solamente uno dei vari elementi di
attrattività, ovviamente non è il solo, forse è quello più facile,
basta trovare i soldi, il resto è sicuramente più difficile.
Il piano
recrutement
, volto all'attrattività, la
valorizzazione e il mantenimento in servizio del personale, tra cui
anche quello infermieristico, presso l'Azienda USL della Valle
d'Aosta prevede le seguenti azioni:
- pubblicizzazione delle varie tipologie dei bandi di
concorso;
- sostegno logistico dei nuovi assunti con alloggi a prezzo
calmierato;
- sviluppo di una campagna informativa della figura
infermieristica presso gli istituti scolastici regionali in
collaborazione con l'Assessorato istruzione e cultura;
- predisposizione di una formazione continua anche in FAD su
tematiche specifiche di interesse trasversale con riferimento ai
bisogni formativi espressi;
- creazione di un albo formatori all'interno dell'Azienda USL
per la valorizzazione delle competenze acquisite dal personale;
- l'indennità di attrattività che abbiamo già ricordato;
- l'ampliamento delle convenzioni con l'Università per fornire
la possibilità al personale che frequenta dei
master
di
svolgere il tirocinio clinico in sede - anche perché se andassero
fuori sede, diventerebbe un problema perché già non abbiamo il
personale -;
- attuazione di modelli organizzativi che valorizzino la
professionalità delle infermiere;
- supporto al personale infermieristico che ne fa richiesta per
la stesura di articoli scientifici;
- possibilità con l'entrata in vigore del nuovo contratto di
valorizzare la figura infermieristica attraverso l'attribuzione di
incarichi, quindi incarichi di posizione per lo svolgimento di
funzioni, adesso nel nuovo contratto, che non è ancora stato
firmato,  le posizioni verranno valorizzate in maniera
significativa anche economicamente, caratterizzate da un livello di
responsabilità professionale e autonomia particolarmente elevate,
con capacità e attitudine a organizzare fattivamente l'attività
propria e dei colleghi in proficua collaborazione con i medesimi
anche in presenza di eventi straordinari, costituendo il
collegamento con i dirigenti di riferimento;
- posizione di funzione organizzativa per la gestione dei
processi assistenziali e formativi connessi all'esercizio della
funzione sanitaria, per cui il
master
universitario di primo
o secondo livello o eventuali percorsi formativi che rappresentano
un elemento da valorizzare ai fini dell'affidamento
dell'incarico;
- funzione professionale per l'esercizio di compiti derivanti
dalla specifica organizzazione aziendale o attività con contenuti
di alta professionalità e specializzazione che richiedono
significative competenze professionali rispetto a quelle proprie
del profilo posseduto. È richiesta l'esperienza e la laurea
magistrale o specialistica, il master universitario di primo o
secondo livello o eventuali percorsi formativi rappresentano un
elemento prioritario da valorizzare ai fini dell'affidamento
dell'incarico.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Ha fatto bene a sottolineare un
passaggio di risposta alla prima domanda, ovvero quello del
software
per la turnazione, semplifico, perché spesso e
volentieri si sottostima l'effetto dei processi aziendali, quando
in realtà sono la prima condizione per l'efficienza e tra le righe
lo diceva anche per quella sostenibilità umana del carico di
lavoro, che non è banale. Soprattutto anche un altro passaggio è
importante, sembra, ripeto, una cosa banale, ma in realtà permette
anche di capire laddove magari c'è un sovraccarico o una
professionalità inespressa, perché magari qualcuno invece viene
sottoutilizzato rispetto alla necessità. All'interno della
procedura di revisione del piano c'è anche - e lo si è anche detto
- la revisione dell'atto aziendale, la pianta organica madre di
tutto. Su questo io vorrei puntualizzare e dare un contributo dal
punto di vista aziendale.
C'è stato un periodo in cui la necessità finanziaria, la
necessità di razionalizzare la spesa hanno portato a tutta una
serie di scelte, delle scelte che in alcuni casi forse non sono
state totalmente lungimiranti rispetto a quella che poi sarebbe
stata la concentrazione di carichi di lavoro e soprattutto di non
sostenibilità in una situazione anche pandemica, perché poi,
ricordiamoci, che lo stress vero l'abbiamo subito e in parte lo
stiamo ancora subendo. Forse in alcune strutture, in alcune realtà
bisogna valutare se c'è qualcosa da cambiare anche in ottica e
anche affinché chi poi tira avanti la carretta possa in realtà
continuare a farlo. Perché dico questo? Perché ci si concentra
tantissimo, soprattutto a livello politico, all'apice
dell'organizzazione e alla base dell'organizzazione e non si
considera quello che sta nel mezzo, che poi in realtà, dal punto di
vista aziendale, sono coloro che prendono le decisioni dal punto di
vista della linea produttiva, mi permetta la similitudine, di
un'azienda. Questo, secondo me, è un punto nodale e fondamentale
per la revisione, la riforma, la riorganizzazione di una struttura
che deve diventare efficiente e che forse, perché bisogna essere
realisti, al di là dei numeri che sono valutati, dovrà far fronte -
purtroppo ancora per un po' di tempo e mi auguro e voglio essere
ottimista - all'insufficienza di offerta perché comunque va detto
che gli infermieri, come i medici, come tutti i professionisti
della sanità sono in carne e ossa e quindi bisogna avere il tempo
per produrli, non possiamo sostituirli tutti con delle macchine,
quindi ci dovrà anche essere il passaggio umano e fisiologico.
Per quanto riguarda la formazione e per quanto riguarda le
politiche di attrattività, valorizzazione e mantenimento, da parte
nostra, del gruppo, ci sarà sicuramente una continua attenzione e
sollecitazione con iniziative in Consiglio e in Commissione, non
soltanto un'attenzione sul piano sanitario, abbiamo anche una
mozione che verrà discussa successivamente. Sulla parte
dell'esclusività del rapporto di lavoro prendo atto di quello che
mi ha detto, farò un approfondimento, però sicuramente è un vero
peccato perché avrebbe consentito e consentirebbe, ripeto, non
soltanto un'integrazione al reddito o anche all'esperienza da parte
di un professionista, ma anche la possibilità di cambiare aria, è
molto banale ma chi fa un lavoro estremamente intenso e intensivo,
il fatto semplice di potersi concentrare o dedicare a un'altra
attività permette anche di ricaricare le pile in alcune situazioni.
Ripeto: non sarà l'ultima iniziativa, anche perché le criticità e i
problemi sono tanti, purtroppo giustamente lei diceva che nessuno
di noi ha la bacchetta magica, però se vogliamo trovare le
soluzioni, dobbiamo lavorare tutti insieme e dobbiamo anche
stimolare chi può prendere e deve prendere delle decisioni.
