Classificazione
CONSIGLIO REGIONALE
Attività consiliare d'aula



Oggetto del Consiglio n. 2968 del 17 ottobre 2017 - Resoconto
OGGETTO N. 2968/XIV - Ordine dei lavori. Non iscrizione
all'ordine del giorno di quattro risoluzioni.
Rosset (Presidente) -
Colgo l'occasione per informare che
sono pervenute tre risoluzioni, faccio distribuire. Ricordo che
dovrebbero essere iscritte prima dell'ultimo punto. Chiederei di
effettuare magari una riunione della Conferenza dei Capigruppo
intanto che distribuiscono le risoluzioni.
La seduta è sospesa dalle ore 10,01 alle ore 10,34
.
Rosset (Presidente) -
Possiamo riprendere. Dopo la
riunione della Conferenza dei Capigruppo sono state consegnate le
quattro risoluzioni. Sulla richiesta di iscrizione ci sono
richieste di intervento? Ha chiesto la parola il collega Fabbri, ne
ha facoltà.
Fabbri (UVP) -
Dalla discussione che è avvenuta fra i
Capigruppo, i gruppi di maggioranza non rilevano l'urgenza politica
espressa dalle risoluzioni presentate, risoluzioni che - ricordiamo
- sono degli atti politici. Altra invece è l'urgenza e l'importanza
degli impegni che sono stati presentati con queste risoluzioni e
sono tutti degli impegni urgenti e importanti che sono già
all'ordine del giorno del Governo, come anche è stato evidenziato
questa mattina nella discussione, ad esempio sulla SITRASB, che,
come ci ha illustrato il Presidente, è una questione che verrà
affrontata con urgenza, con impegno e di petto fin dal pomeriggio.
Altri provvedimenti, tipo quelli sull'urgenza e l'importanza di
portare avanti la possibilità di avere i mutui, sono ben presenti
all'attenzione del Governo, per cui, come gruppi consiliari,
oltretutto della maggioranza, non rileviamo questa urgenza, mentre
avevamo rilevato l'urgenza nella scorsa seduta di provvedimenti che
potevano affrontare tutti i problemi che sono affrontati oggi in
queste risoluzioni. Purtroppo quella risoluzione non era stata
accettata pur avendo un'urgenza e una rilevanza che noi rilevavamo
estremamente importante. Pertanto si è deciso di non iscrivere
queste risoluzioni.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Con un'espressione usata di frequente
dobbiamo dire che siamo basiti di fronte a questo atteggiamento di
chiusura di questo nuovo Governo. Veramente, collega Fabbri, le
motivazioni ci sembrano molto deboli. In realtà, noi intravediamo
in questa vostra decisione un pochino di timore di dover mettere
alla prova, in questa prima seduta, la tenuta di questa
maggioranza. Pensiamo che sia questa la motivazione per la quale vi
rifiutate di iscrivere quattro risoluzioni, che giustamente non
rivestono un carattere sovversivo, rivoluzionario o di opposizione
ferrea. Sono quattro argomenti di una certa rilevanza, dal nostro
punto di vista, alcuni che prevedono anche delle scadenze e che
quindi riteniamo che andrebbero discussi oggi tenuto conto del
fatto che il prossimo Consiglio regionale è convocato per il 7
novembre, siamo al 17 ottobre, alcuni di questi argomenti il 7
novembre non avranno più ragione di essere dibattuti.
Per quanto riguarda la motivazione legata alla non volontà di
iscrizione da parte nostra del punto della scorsa seduta
riguardante la formazione del nuovo Governo, io credo che noi
avessimo spiegato in modo molto chiaro qui in aula quali erano le
ragioni che ci spingevano a voler scindere la discussione su fatti
che erano avvenuti alla vigilia del Consiglio e la formazione del
nuovo Governo, tant'è che il Consiglio è stato riconvocato due
giorni dopo, dal mercoledì siamo arrivati a venerdì. Non c'era
nessuna volontà da parte nostra di rinviare qualcosa, che ormai era
deciso e assolutamente non sarebbe stato impedibile in alcun modo.
Questa filosofia dell'occhio per occhio, dente per dente ci sembra
un po' piccola, non ci pare che cominciate bene, colleghi. Mi
dispiace, se questi sono i presupposti per cominciare un nuovo
percorso politico-amministrativo, ci sembrano abbastanza di basso
livello.
Noi riteniamo che le quattro risoluzioni possano essere
tranquillamente discusse, tra l'altro, in Conferenza dei Capigruppo
il Presidente Viérin ha anche dato l'assenso a portare avanti
questi argomenti. Il fatto quindi di non volerle discutere è
assolutamente pretestuoso ed è un segnale politico di chiusura che
noi metteremo in evidenza con una conferenza stampa che convochiamo
al termine del Consiglio.
Presidente -
Altri? Un Consigliere a favore e uno contro.
Uno contro ha già dichiarato, uno a favore ha già dichiarato,
quindi possiamo mettere in votazione. Dichiaro aperta la votazione.
La votazione è chiusa.
Presenti: 34
Votanti           
: 13
Favorevoli: 13
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perron, Rini, Rollandin, Rosset,
Testolin, Viérin)
Il Consiglio non approva.
Prima di arrivare all'ultimo punto, il 10, porto a conoscenza
dell'Assemblea una comunicazione pervenuta ora: "Dichiarazione di
appartenenza al Gruppo Misto. Il sottoscritto, Consigliere
regionale Alberto Bertin, appartenente al gruppo consiliare ALPE,
in riferimento all'articolo 15 del Regolamento interno del
Consiglio regionale, dichiara di aderire, a partire dalla data
odierna, al gruppo consiliare denominato Gruppo Misto". Ha chiesto
la parola il collega Bertin, ne ha facoltà.
Bertin (ALPE) -
Ne approfitto anche per sottolineare il
fatto che la mancata iscrizione della risoluzione è una cosa
scandalosa. La prassi impone di essere seguita e sempre in questo
Consiglio si sono iscritte delle risoluzioni in questo tipo. È
ingiustificabile quanto è stato deciso oggi da questa nuova
maggioranza, che inizia male.
Per quanto riguarda la mia appartenenza al Gruppo Misto, da
tempo ormai la mia posizione è critica nei confronti delle scelte
della Direzione di ALPE. La poca chiarezza e i tatticismi
esasperati che hanno contraddistinto l'azione della nuova Dirigenza
(si veda la questione del
Rassemblement
), mi hanno
allontanato sempre di più dal movimento. Finora, per correttezza e
lealtà, pure in una posizione critica, non ho voluto abbandonare,
ma come tanti in questi anni hanno abbandonato ALPE, ho sempre
fatto più fatica a riconoscermi nell'azione e nelle strategie di
questa formazione. Con venerdì si è conclusa nel modo peggiore una
fase politica che oggi avete iniziato malissimo. Si è girata una
pagina e, proprio per quella chiarezza e la lealtà a cui accennavo,
è venuto il momento di formalizzare una situazione di fatto e
pertanto ho deciso di iscrivermi al Gruppo Misto.
Siamo peraltro alla fine della legislatura. L'elezione della
Giunta Viérin rappresenta un'altra brutta pagina della politica in
Valle d'Aosta, un sesto Governo in cinque anni in una legislatura
disastrosa, che ha provocato soltanto caos e un'ulteriore crisi
della rappresentanza e della democrazia, risultato di aggregazioni
e assetti di Governo poco comprensibili e improvvisati, una crisi
della politica sempre più evidente e grave. È forse necessario
cambiare strada e percorrerne di diverse, ma gli attuali assetti
hanno dimostrato di non essere in grado di riparare ai danni.
Presidente -
Grazie collega Bertin. Ha chiesto la parola
la Consigliera Morelli, ne ha facoltà.
Morelli (ALPE) -
Brevemente, a commento di quanto ha
appena comunicato il collega Bertin. Dobbiamo dire che non giunge
inaspettata per il nostro gruppo la decisione del collega Bertin.
Crediamo, come giustamente il collega ha ricordato, fosse evidente
ormai da tempo che il collega Bertin, pur mantenendo ottimi
rapporti a livello personale con la sottoscritta e con i componenti
del gruppo, facesse ormai un po'
ménage
a sé. Credo che non
possiamo e non dobbiamo nascondere la realtà, penso che la
conosciate tutti. Noi riconosciamo al collega Bertin di aver sempre
dato il suo apporto al nostro gruppo e anche alla maggioranza, che
è stata presieduta dal collega Marquis; adesso, con il ritorno
all'opposizione del nostro gruppo, il collega Bertin ha deciso di
abbandonarci. Noi non possiamo che prendere atto di questa
decisione. In un momento in cui sarebbe assolutamente sensato e
utile unire le forze, il nostro collega decide invece di percorrere
un'altra strada; in un momento in cui bisognerebbe cercare di fare
sintesi, invece il collega Bertin preferisce percorrere una strada,
che evidentemente soddisfa la necessità di avere una libertà
d'azione che il fatto di essere all'interno di un gruppo in qualche
modo condiziona. Ripeto: ne prendiamo atto. Ringraziamo Alberto
Bertin per tutto il lavoro che abbiamo fatto insieme in questi nove
anni, siamo certi che le nostre strade qui non si dividono, ma che
potremo continuare a collaborare e a lavorare assieme.
