Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2171 del 22 maggio 1991 - Resoconto
OGGETTO N. 2171/IX Istituzione di una consulta regionale per
i problemi dei lavoratori extracomunitari.
(Interpellanza)
.
Presidente
Do lettura dell'interpellanza presentata dal
Consigliere Riccarand:
Interpellanza Sottolineato che anche in Valle d'Aosta
esistono problemi e tensioni collegate alla presenza di un numero
significativo di cittadini extracomunitari;
Evidenziato che nonostante il proficuo lavoro di consulenza e di
appoggio agli extracomunitari svolto dalle Organizzazioni sindacali
confederali e nonostante lo sforzo di autoorganizzazione degli
extracomunitari che ha permesso la recente costituzione
dell'A.I.V.A. (Associazione Immigrati Valle d'Aosta) e del C.A.E.
(Coordinamento Accoglienza Extracomunitari), permangono situazioni
di conflitto che si manifestano anche con petizioni di gruppi di
persone (vedi le 246 firme contro l'utilizzo del dormitorio di Via
Stévenin) e di associazioni professionali (F.I.T. tabaccai contro
le vendite irregolari e concorrenziali di alcuni "marocchini");
Sottolineata la necessità di dotare la Regione Valle d'Aosta di
una consulta, rappresentativa delle diverse realtà sociali
interessate, che possa affrontare in modo collegiale i problemi
posti dalla presenza di cittadini extracomunitari;
Ricordato che la legge 30 dicembre 1986, n. 943 "Norme in
materia di collocamento e di trattamento dei lavoratori
extracomunitari immigrati e contro le immigrazioni clandestine"
prevede la costituzione, in tutte le Regioni, di "Consulte
regionali per i problemi dei lavoratori extracomunitari e delle
loro famiglie";
Evidenziato che numerose Regioni (Piemonte, Veneto, Provincia
Autonoma di Trento, eccetera ) hanno già istituito la Consulta
regionale e che le Organizzazioni sindacali della Valle d'Aosta
hanno sollecitato tali iniziative;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) se non ritiene opportuno, necessario ed urgente istituire
anche in Valle d'Aosta una Consulta regionale per i problemi dei
lavoratori extracomunitari;
2) se intende presentare all'esame del Consiglio regionale,
prima dell'interruzione dei lavori per la pausa estiva, i
provvedimenti necessari per l'istituzione di tale consulta;
3) si chiede inoltre di conoscere come è stato utilizzato dalla
Regione il contributo statale (assegnato con Decreto del Presidente
del Consiglio dei Ministri del 28 dicembre 1990) finalizzato alla
realizzazione di centri di prima accoglienza e di servizi per gli
stranieri immigrati, gli esuli e i loro familiari.
Presidente
Ha chiesto di illustrare
l'interpellanza al Consigliere Ricca-rand, ne ha facoltà.
Riccarand (VA)
Questa interpellanza affronta il
problema della presenza di cittadini extracomunitari nella nostra
Regione e degli organismi che devono essere messi in piedi per
affrontare in modo adeguato questa presenza.
Sappiamo tutti che la linea di tendenza è di una presenza che
diventerà costante di immigrati extracomunitari, sia provenienti
dal sud, cioè da zone della parte sud del pianeta, sia provenienti
sempre più dall'est dell'Europa.
La presenza di cittadini extracomunitari pone indubbiamente
problemi delicati di convivenza, di abitazione, di assistenza
sanitaria e sociale, problemi anche di lavoro, con dei conflitti
che insorgono con gli abitanti, con gli operatori commerciali, con
i cittadini; abbiamo visto che ci sono state delle petizioni, delle
proteste da parte di gruppi di cittadini, di commercianti
eccetera
Uno degli strumenti che la normativa nazionale ha suggerito da
tempo alle regioni, per avere un organismo in cui si possano
analizzare tutti i problemi posti dagli extracomunitari e cercare
delle soluzioni, è rappresentato dalla consulta regionale per
l'immigrazione. Cioè un organismo in cui siano presenti
rappresentanti dell'Amministrazione regionale, degli enti pubblici,
degli operatori economici, delle associazioni degli stessi
immigrati, delle associazioni di volontariato che si occupano di
questi problemi, e in cui sia possibile affrontare sotto i vari
aspetti i problemi che sorgono dalla presenza di queste persone, in
modo da cercare di risolvere i motivi di conflitto, le tensioni e
cercare di trovare le soluzioni migliori.
Questa proposta contenuta nella legislazione nazionale di una
consulta regionale per i problemi dei lavoratori extracomunitari e
delle loro famiglie ha già trovato concreta attuazione in numerose
regioni; ho qui alcuni provvedimenti del Piemonte, della provincia
di Bolzano, del Veneto, che hanno creato queste consulte che
svolgono un ruolo utile e importante.
Mi risulta che recentemente le organizzazioni sindacali
confederali della Valle d'Aosta hanno sollecitato la Giunta
regionale perché anche in Valle d'Aosta venga costituita una
consulta di questo tipo.
Quindi con questa interpellanza vogliamo chiedere cosa intende
fare la Giunta: se ritiene opportuno, necessario ed urgente creare
questa consulta regionale per i problemi dei lavoratori
extracomunitari, se intende presentare in tempi rapidi al Consiglio
i provvedimenti necessari per costituire questa consulta, e come si
intende procedere.
Contemporaneamente chiediamo anche di avere notizie in merito
alla eventuale utilizzazione dei fondi, non cospicui, ma comunque
sempre da utilizzare, stanziati con il DPCM 28 dicembre 1990, che
assegnava alla Valle d'Aosta una quota di quindici milioni rispetto
ai centri di prima accoglienza per servizi per gli immigrati. Il
decreto chiedeva alle Regioni di presentare un programma entro
sessanta giorni dalla entrata in vigore del decreto, cioè entro il
13 marzo, vorremmo sapere se questo programma è stato presentato,
se questa quota è stata ritirata e utilizzata, se ci sono altre
iniziative in questo campo e che cosa si intende fare.
Presidente
Ha chiesto di parlare l'Assessore alla
Sanità e Assistenza Sociale Beneforti, ne ha facoltà.
Beneforti (DC)
Il problema di questi
extracomunitari la Giunta regionale se lo è posto e se lo è posto
da tempo; infatti questa consulta regionale è già stata costituita
con decreto del Presidente della Giunta regionale del 25 gennaio
1991, n. 163. E' composta dal Presidente della Giunta regionale, o
suo delegato, dai rappresentanti di CGIL, CISL, UIL, SAVT, dal
rappresentante dell'Associazione Valdostana Industriali, dal
rappresentante dei Commercianti, dal rappresentante degli
Artigiani, dai rappresentanti degli Agricoltori.
Se si vuole cercare di potenziare anche questa consulta, si può
fare; però di fatto la consulta già esiste fin dal gennaio 1991 e
riguarda sia tutti gli extracomunitari, sia quelli che arrivano
nella nostra regione sotto altre vesti.
Per quanto riguarda l'utilizzazione da parte della Regione del
contributo statale per il finanziamento di programmi per la
realizzazione di centri di prima accoglienza e servizi per gli
stranieri immigrati, come per gli esuli e i loro familiari, è stato
determinato con decreto del Consiglio dei Ministri del 28 dicembre
90 in quindici milioni di lire, per cui si fa presente che questo
contributo è stato concesso previa formulazione di un progetto per
l'istituzione di un centro immigrati extracomunitari a valenza
regionale, elaborato dal Comune di Aosta. Il progetto è stato
elaborato dal Comune di Aosta, è stato trasmesso al Consiglio dei
Ministri, il quale ha stanziato l'importo di quindici milioni per
la Valle d'Aosta. Questa cifra sarà utilizzata come ritiene il
comune di Aosta.
Inoltre, come il Consigliere sa, con delibera 1613 del 15
febbraio 1991 della Giunta regionale, è stato stanziato un
contributo di 205 milioni a favore del comune di Aosta per
l'istituzione e la gestione di un centro immigrati
extracomunitari.
Per cui, ripeto, la consulta esiste, possiamo potenziarla con
altre figure; i nominativi dei componenti di questa consulta sono
stati richiesti alle singole associazioni che li hanno forniti. I
quindici milioni sono stati concessi in base ad un progetto del
comune di Aosta, i 205 milioni che abbiamo stanziato come Giunta
sono stati concessi al comune di Aosta per portare avanti un
progetto regionale per un centro immigrati.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto che c'è un
provvedimento in cui è stata formalmente costituita questa
consulta; non ho avuto notizie in realtà dell'operatività di questa
consulta, quindi non so se è diventata operativa, se funziona,
quali riunioni ha fatto perché non se n'è saputo nulla. Sono in
contatto anche con chi segue abbastanza direttamente questi
problemi, ma della operatività di questa consulta non sa
assolutamente nulla. Quindi c'è qualche problema di passare da un
decreto sulla carta ad una operatività concreta di questa consulta,
che però è importante che ci sia, che possa operare e che possa
svolgere una funzione utile.
Anche per quanto riguarda l'utilizzazione dei finanziamenti per
l'istituzione del centro di Aosta, si tratta di passare da una
formulazione di un progetto a delle decisioni operative, perché
purtroppo per ora l'iniziativa concretamente non ha fatto dei passi
avanti.
Quindi nel dichiararmi parzialmente soddisfatto per la risposta
dell'Assessore, pregherei la Giunta di seguire la messa in atto dal
punto di vista pratico sia della consulta, sia del centro di
accoglienza previsto dal comune di Aosta, prendendo anche gli
opportuni contatti con l'amministrazione comunale della città
capoluogo.
