Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 390 del 25 febbraio 2021 - Resoconto
OGGETTO N. 390/XVI - Interpellanza: "Intendimenti in merito
alla riforma della legge regionale 22/2010 in materia di
organizzazione dell'Amministrazione regionale".
Bertin (Presidente) -
Punto n. 38 all'ordine del giorno.
Nel frattempo è arrivato il Presidente della Regione. Per
l'illustrazione, il consigliere Aggravi.
Aggravi (LEGA VDA) -
Bentornato, Presidente, penso che
questa sia la terza puntata sulle vicende che stanno interessando
quello che, ripeto, in ottobre fu definito il punto di partenza per
una riforma della macchina amministrativa.
Quando ho presentato insieme al collega questa interpellanza,
mancavano alcuni elementi che, come è successo nella scorsa
interpellanza, si sono poi presentati in corso d'opera.
L'interpellanza è finalizzata a chiedere al Presidente della
Regione quali siano le strutture regionali a oggi, o prossimamente,
con incarico dirigenziale vacante e quali per cui sia già stata
assegnata la relativa supplenza; quali siano le prossime azioni e
con quali tempistiche che il Governo regionale intende definire per
porre fine allo stato di vacanza o supplenza delle strutture
regionali; se a oggi risultano segnalate alla competente struttura
deficit di risorse in termini principalmente, direi, di personale -
poi noi chiediamo anche risorse economiche e strumentali per il
conseguimento degli obiettivi amministrativi - e poi vi era un
quarto punto che apriva al futuro ovvero a una più globale riforma
della legge 22, io, sinceramente, questo punto però, Presidente,
glielo voglio abbonare, anche se non mi risponde al quarto punto
direi che ne abbiamo già abbastanza sui tre precedenti.
Perché dico questo? In particolare perché, e qui voglio un po'
agevolare la sua successiva risposta, il 19 febbraio per l'appunto
avete deliberato la delibera 140 che in parte cerca di dare delle
risposte alle domande che ho già posto. Volevo però fare proprio in
presentazione un paio di considerazioni perché penso sia la terza
volta che in un'introduzione di un'interpellanza riporto il
principio della programmazione che, a mio giudizio, ma forse sono
un illuso, dovrebbe essere il leitmotiv e il principio di
riferimento quando si parla di riforme, quando si parla di
amministrazione pubblica.
La delibera 140 ha dei punti sinceramente interessanti che sono
sicuro poi verranno approfonditi dalla sua risposta, in particolare
per quel che riguarda le prime domande poste.
Abbiamo oggi una certezza sulla base di questa delibera: ci sono
104 posti di necessità, di fabbisogno, 100 sono legati
all'Amministrazione parte regionale, 4 sono legati al Consiglio
regionale come posti dirigenziali, ne abbiamo 72 su 104
disponibili, abbiamo sostanzialmente 32 posti che devono essere
riempiti.
Purtroppo per quello che riguarda la "programmazione di oggi" -
vado a semplificare perché l'argomento è tecnico e io non sono
sicuramente un esperto, ma non voglio neanche tediare i colleghi e
chi ci ascolta - possiamo assegnare 10 posti - infatti nella
delibera che ho citato vi è un principio di "prioritizzazione"- che
quindi vengono identificati.
C'è però un principio di base che viene riportato anche
all'interno della deliberazione che poi è il principio di base
anche della legge 22, ovvero il fatto che bisogna - e lo cito di
nuovo perché la programmazione ne tiene conto - bisogna aggiornare
il programma triennale di modalità di reclutamento e soprattutto
dobbiamo dire il come e il quando.
Cioè oggi noi abbiamo un tot di posti, alcuni sono vacanti,
dobbiamo capire come riempire queste vacanze e poi dobbiamo capire
come completare il pieno organico dell'Amministrazione, sto
parlando ovviamente di dirigenze.
La delibera - primo punto interessante che può essere utile per
la sua risposta - rimanda sine die io direi quello che è il quando
e il come s'intenda procedere con la procedura concorsuale a fronte
di un articolo 26 della 22, che in parte è citato, appunto, che
dice, e vado a leggerlo in maniera estensiva: "In caso di vacanza
di un posto dirigenziale di secondo livello le funzioni
dirigenziali possono essere altresì affidate a dipendenti di
categoria D" - tralascio i passaggi tecnici - "a condizione che
alla data di affidamento sia stata prevista la procedura
concorsuale quale modalità di copertura del posto, mediante
inserimento della stessa nel piano di programmazione
triennale".
Questa delibera dà un calcio in avanti al pallone e quindi
dobbiamo aspettarci successivamente questo.
Ci sono poi però dei passaggi interessanti ovvero - e vado a
semplificare per poi, tra l'altro, non incorrere in rischi anche di
privacy - ci troviamo alcuni posti che, e dico alcuni, sono
ricoperti - mi perdoni se banalizzo - perché c'è un richiedente che
più volte ha manifestato l'intenzione di coprire un determinato
posto e quindi lo spostiamo da un Comune e ritorna in
Amministrazione non con un incarico fiduciario. Dall'altro lato,
abbiamo una procedura di pubblicità che viene definita in sette
giorni, possiamo dire che, considerati il sabato e la domenica, si
riducono a cinque, è un lasso di tempo molto stretto, a essere
maliziosi uno potrebbe pensare che più veloce e più rapida è questa
procedura più magari qualche soggetto o qualche terzo che si può
sentire parte lesa potrebbe anche procedere in altri sensi, ma
questo è un modus operandi che sinceramente abbiamo già visto in
varie volte.
Però c'è un principio che a me preoccupa e su cui - lo spero -
non so se tutti gli Assessori che hanno partecipato alla votazione
della delibera hanno fatto questo ragionamento: all'interno di
questa delibera - ecco perché le abbuono la quarta domanda sulla
riforma della legge 22 - di fatto vanno a normare, cioè noi ci
troviamo un punto 8 dove di fatto, o meglio, ci troviamo sempre
nella delibera la costituzione di una Commissione giudicatrice
competente che poi andrà a definire successivamente nella parte del
deliberato - avete definito perché avete votato la delibera - le
modalità e i criteri per il conferimento degli incarichi e
soprattutto - i sette giorni ci sono - la costituzione di questa
Commissione di cui a oggi la legge 22 non dice nulla. Quindi è
molto interessante questo passaggio, forse questo è un primo passo
della riforma di cui ci parlava però mi sembra un po' strano che
utilizziamo una delibera per fare questo tipo di scelte, posto poi
che però questo è un po' un modus operandi tipico di un drafting
normativo, come direbbero i puristi, che abbiamo già visto, dove
all'interno di questa delibera c'è di tutto e di più e
oggettivamente ci sono dei passaggi che io sfido anche i più
competenti a voler comprendere, perché davvero ci si perde tra un
rimando e l'altro.
Di solito visto che l'Amministrazione, lo diciamo allo
sfinimento, parla per atti però anche gli atti dovrebbero essere
ben comprensibili non solo poi per chi li legge dopo ma anche per
chi li va a votare, sinceramente, però in questo momento la
preoccupazione dovrebbe essere più vostra che mia, e questo lo dico
in maniera estensiva.
Di fatto, le ripeto, io penso di averle agevolato le prime due
domande, la terza è una domanda di ordine tecnico, quello che però
mi preme dire a tutti è di valutare bene, io spero che voi abbiate
valutato bene, il contenuto un poco più particolare di questa
deliberazione che riguarda poi soprattutto come voi intendiate
regolare, o meglio, riempire le caselle che oggi sono vuote o
almeno quelle che potete, ovvero la creazione di una Commissione;
posto il fatto che io mi auguro dall'altro lato, e faccio
riferimento all'interpellanza della scorsa volta, che ci siano dei
presidi adatti, che non sia soltanto il breve tempo e la coscienza
propria di ciascuno, per quanto riguarda appunto l'insorgenza di
eventuali conflitti d'interesse e non voglio entrare nel dettaglio
di come questa Commissione a oggi è composta.
Presidente -
Per la risposta, il presidente della Regione
Lavevaz ne ha facoltà.
Lavevaz (UV) -
Chiedo scusa per il ritardo, credo che il
Presidente all'inizio della seduta abbia motivato la mia assenza;
c'è un dibattito abbastanza importante in corso con il ministro
Gelmini e con il ministro Speranza sul nuovo Dpcm, quindi ho colto
una leggera vena polemica nel "bentornato", ma spero che non sia
così.
Come diceva giustamente il collega Aggravi, questa è forse la
seconda o terza puntata di un argomento che è assolutamente di
assoluta attualità e assoluto interesse ovviamente perché, come
sempre, all'inizio di una legislatura ci si trova a dover mettere
mano alla riorganizzazione delle strutture dell'Amministrazione e
in questa legislatura, in particolare - come lo è già stata
indubbiamente l'inizio della scorsa pochi anni fa - arriva in un
momento di particolare criticità delle strutture
dell'Amministrazione regionale, ma direi di tutto il comparto
unico, proprio a livello di necessità e di situazione del
personale. Quindi questo lavoro è particolarmente complicato,
nonché particolarmente urgente per dare piena operatività alle
strutture e di conseguenza poi attuazione al programma di Governo,
perché di quello si parla.
Per quanto riguarda la prima domanda, vado a leggere quanto è
stato preparato dagli uffici, perché si tratta di dati
sostanzialmente tecnici: con la deliberazione 140 del 19 febbraio,
che ha già ricordato il collega Aggravi, la Giunta regionale ha
approvato la ricognizione del fabbisogno di personale della
qualifica unica dirigenziale relativa alle strutture organizzative
vacanti o che si renderanno vacanti entro il primo semestre
dell'anno 2021, di cui ventitré di secondo livello e due di primo
livello. Per dieci di queste corrispondenti alle facoltà
assunzionali autorizzate per il 2021 sono state previste le
modalità di copertura con assunzione a tempo indeterminato, come
già ricordato, mediante mobilità, utilizzi di graduatorie vigenti o
procedure concorsuali.
Sui posti per i quali è prevista dal citato atto di
programmazione la procedura concorsuale come modalità di copertura
sono state avviate le procedure per il conferimento degli incarichi
dirigenziali di reggenza a funzionario di categoria D per il tempo
di espletamento del concorso e comunque fino all'assunzione dei
vincitori.
Su questo aggiungo solo - in riferimento a quanto detto dal
collega Aggravi nella sua presentazione dell'interpellanza - che in
realtà l'iter per l'individuazione dei reggenti di questi posti può
già partire ora, quindi non ci sarà la necessità di attendere
l'espletamento del concorso o il fatto di bandire il concorso in
sé; l'atto di programmazione, la delibera 140, sostanzialmente è
già l'atto che dice quest'anno quei posti vengono messi a concorso
e quindi quei posti possono già essere sostanzialmente coperti con
reggenza, ovviamente nelle more dell'espletamento del concorso.
Poi con deliberazione numero 50 in data 25 gennaio 2021,
inoltre, la Giunta regionale ha disciplinato le modalità di
conferimento di incarichi dirigenziali di supplenza, ai sensi
dell'articolo 26 comma 1 sempre della legge 22, su posti non
vacanti ma sui quali il titolare di ruolo sia assente e
successivamente ha conferito due incarichi a dipendenti regionali
di categoria D presso la struttura gestionale del personale
concorsi e presso la struttura edilizia strutture scolastiche, a
fronte della assenza dei dirigenti di ruolo precedentemente
incaricati.
Gli incarichi di supplenza sono stati conferiti rispettivamente
con Dgr 106 e 107 del 2021, a decorrere dal 15 febbraio 2021.
Per quanto riguarda invece la domanda su quali siano le prossime
azioni, anche qui sostanzialmente il collega Aggravi si è già dato
la risposta, probabilmente l'interpellanza è stata presentata
prima, immagino, del 19 febbraio, e quindi nella sostanza la
delibera 140 ha esattamente risposto a questa domanda.
Come il collega Aggravi ben sa, ne abbiamo già parlato diverse
volte ma la materia è nota indubbiamente a tutti in quest'aula: un
conto sono i fabbisogni, un conto sono le facoltà assunzionali,
quindi indubbiamente noi quest'anno possiamo muoverci all'interno
delle facoltà assunzionali che ci sono date dalla normativa, che
peraltro noi stessi abbiamo approvato e all'interno di quella
dobbiamo muoverci. Concordo con il collega Aggravi sul fatto che
l'atto sia un atto complesso tecnicamente perché ha al suo interno
tanti passaggi di diversa natura, dalla programmazione di concorsi
alle modalità invece di copertura dei posti con mobilità piuttosto
che con le reggenze e quello che ne conseguirà. Credo che la
delibera 140 di fatto risponda in maniera compiuta a questa
domanda.
Si chiede poi se a oggi risultino segnalati deficit di risorse
alla competente struttura: anche su questo ovviamente la prossima
adozione nelle prossime settimane del Piano triennale del
fabbisogno di personale - che appunto è un Piano triennale e quindi
ha un orizzonte temporale che va dal 21 al 23, quindi anche con
relativo aggiornamento dell'anno 2021 - definirà in maniera
effettiva quali sono, ovviamente anche a seguito delle cessazioni
che avverranno nel corso di quest'anno o di quelle che avverranno
negli anni successivi, anche se è cosa nota che in materia di
pensionamenti le norme cambino anche velocemente-in particolare
negli ultimi anni - quindi le programmazioni che si cercava di fare
poi venivano un poco accelerate, parlo ad esempio di quota 100
piuttosto che di altre cose, opzione donna eccetera.
Negli ultimi anni c'è stata effettivamente un'accelerazione
molto importante dei pensionamenti e quindi di conseguenza la
necessità di rincorrere con le coperture.
Nel frattempo dal primo gennaio 2021 si è proceduto in
attuazione dei precedenti piani di fabbisogni 2019/2020
all'assunzione di sessantacinque unità di personale di cui due di
categoria A, sette di categoria B2, quarantadue di categoria C2 e
quattordici di categoria D.
Entro il prossimo mese di marzo, sempre in attuazione delle
precedenti programmazioni, saranno pubblicati i bandi per il
reclutamento di undici geometri categoria C2 e di trenta
responsabili amministrativo-contabili di categoria D, anche
recuperando facoltà assunzionali del 2019 che non sono state
coperte.
Sull'ultima domanda, ancorché mi sia stata gentilmente abbonata
dal collega Aggravi, credo che sia comunque bene porre l'accento
sul fatto che la riforma della legge 22 è un punto citato in
maniera molto chiara sul nostro programma di Governo e riguarda un
punto centrale dello stesso programma, non solo in riferimento alla
riorganizzazione della macchina amministrativa regionale ma in
senso più ampio: ritengo che sia un passaggio assolutamente
importante e anche urgente una revisione della 22 anche in
riferimento a tutto il comparto unico, quindi questo anche
relativamente alle modalità di attuazione dei concorsi, di
reclutamento del personale eccetera.
Indubbiamente, appena avremo nominato il coordinatore del
personale, sarà istituito un tavolo di lavoro anche con il
Consiglio permanente degli enti locali: una revisione organica di
questa legge, assolutamente concordo con lei, è assolutamente
urgente e necessaria.
Presidente -
Per la replica, il consigliere Aggravi.
Aggravi (LEGA VDA) -
No, il "bentornato" non era
assolutamente in veste polemica ma sapendo con chi era in
videoconferenza le ho voluto dire "bentornato" in segno di
auspicio, nella "Speranza" che le cose siano andate bene per la
Valle d'Aosta.
Ma vede, al di là di quello che le hanno preparato gli uffici,
ci sono due considerazioni politiche che vorrei porre alla sua
attenzione.
La prima, e questo me lo chiedo da tempo: lei giustamente mi
dice che bisogna sempre contemperare il fabbisogno dalle le facoltà
assunzionali; io mi fermerei sul fabbisogno, cioè abbiamo bisogno
di tutte queste strutture, abbiamo bisogno di tutte queste sedi?
Secondo me c'è anche da fare quella valutazione perché magari
rischiamo - in alcuni casi, ma l'approfondiremo - di avere delle
strutture che hanno un blasone di dirigenza in cui poi magari la
struttura sottostante non è che poi la meriterebbe così tanto,
quindi forse è meglio creare dei centri di eccellenza dal punto di
vista della competenza e non parcellizzare troppo e magari
valorizzare i livelli inferiori rispetto alla dirigenza. Non
dobbiamo essere per forza tutti dirigenti nella vita, può darsi che
all'interno della struttura ci sia lo spazio per tutti, ma questa è
una considerazione che potrà essere utile quando magari verrà
avviato questo tavolo, che lei giustamente anticipava.
Io vorrei sottoporre alla sua attenzione e a quella di tutti
coloro che hanno analizzato questa delibera un passaggio che
riguarda l'istituto della reggenza perché, al di là di tutto,
bisogna stare attenti, perché la normativa nazionale e non soltanto
ricorrono al fatto che l'istituto della reggenza è azionabile
soltanto per ripianare vacanze nell'ufficio, determinate da cause
imprevedibili a condizione che sia stato avviato il procedimento
per la copertura del posto vacante e nei limiti tempo previsti per
tale copertura. Questo passaggio lo voglio sottolineare perché ho
un dubbio sul fatto che lei mi diceva che questo atto è
sufficiente, ma poi lo vedremo nelle prossime puntate.
Dall'altro lato noi l'istituto della reggenza lo stiamo... e
anche per questo io ho sottolineato il punto 8 della delibera che
mi sembra che state normando sotto questo aspetto. Tra l'altro chi
ha steso questa delibera è un soggetto che sicuramente lei, come
me, stima, che è l'attuale sottosegretario alla Presidenza del
Consiglio Roberto Garofoli, il quale in un manuale, poi se vuole le
lascio i riferimenti, cita giustamente, visto che anche questa è à
la une, una sentenza della Corte Costituzionale che ha dichiarato
incostituzionale una disciplina che consentiva a un ente statale di
provvedere per inderogabili esigenze di funzionamento di questo
ente alla copertura provvisoria dell'eventuale vacanze verificatesi
nelle posizioni dirigenziali.
Non si banalizzi il fatto che oggi viene fatto questo atto, ma
noi non sappiamo - e, ripeto, viene rinviato sine die -, quale sia
l'aggiornamento del Piano triennale di assunzioni, ma io direi
anche qual è l'effettivo fabbisogno generale dell'Amministrazione
di questi posti e soprattutto - al di là di questi dieci posti
nelle modalità che abbiamo già definito più un posto che, ripeto,
non voglio entrare su "nom et cognom" - comunque sinceramente ci
sono dei passaggi nella delibera che mi sembrano abbastanza
assurdi, perché non è che se io faccio dodicimila volte domanda per
una cosa poi sia giustificato che prima o poi io la ottenga, su
questo io porrei bene la attenzione ma forse anche questa è una
questione che poi indirettamente è politica, ci sono dei passaggi
che meritano un'attenzione particolare.
Ma io sono sicuro che questa non sia l'ultima puntata, la serie
andrà avanti e quindi lo potremo approfondire e vedere se
effettivamente la 140 sia definitiva o forse ci debbano essere
delle nuove delibere o delle revisioni di delibere, perché le
abbiamo già viste nel periodo di Capodanno. La Pasqua si avvicina,
magari può essere un momento opportuno per revisionare le scelte
già fatte.
Presidente -
Sospendiamo un quarto d'ora per arieggiare i
locali del Consiglio.
La seduta è sospesa dalle ore 10:44 alle ore 11:06.
