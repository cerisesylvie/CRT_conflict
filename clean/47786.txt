Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 3959 del 19 settembre 2024 - Resoconto
OGGETTO N. 3959/XVI - Interpellanza: "Intendimenti in merito
alle modalità di affidamento del servizio di gestione del canile e
gattile regionale".
Bertin (Presidente) -
Punto n. 61. Si è prenotato il
consigliere Sammaritani per illustrare l'interpellanza, ne ha
facoltà.
Sammaritani (LEGA VDA) -
Parliamo di un argomento che
abbiamo già trattato abbastanza recentemente, cioè quello
dell'affidamento della gestione del canile e gattile regionale.
È un affidamento che scadrà il prossimo 31 dicembre, perché ha
avuto decorrenza dal 22 fino al 24, e abbiamo visto un comunicato
con il quale il Governo regionale annunciava l'intenzione di
procedere, per il prossimo affidamento, con una gara ai sensi del
Codice dei Contratti Pubblici per la gestione del biennio
25-27.
Poi abbiamo visto anche la delibera della Giunta regionale 952
del 12 agosto scorso, con la quale si procedeva all'integrazione
del programma di acquisti e di beni e servizi dell'Amministrazione
regionale per il triennio 24-26, stanziando 1 milione e 500 mila
euro per il servizio appunto di gestione del canile e gattile
regionale.
Abbiamo naturalmente valutato e considerato il fatto che invece
in precedenza tale affidamento era avvenuto mediante la stipula di
una convenzione diretta con un'associazione iscritta al registro
regionale delle associazioni di volontariato e che quindi questa
scelta evidentemente di procedere invece in applicazione del Codice
dei Contratti naturalmente costituisce evidentemente un cambio
d'indirizzo, quindi una scelta, oltre che amministrativa, anche
politica.
Pertanto si interpella il Governo regionale per sapere quali
siano le motivazioni della scelta ipotizzata di procedere ai sensi
del decreto legislativo 36/23 per giungere all'individuazione del
soggetto al quale affidare la gestione del canile e gattile
regionale e se tale scelta sia già definitiva o se sia intendimento
del Governo regionale di eventualmente rivalutare le modalità con
le quali giungere all'affidamento in questione.
Presidente -
Per la risposta, l'assessore Marzi.
Marzi (SA) -
Collega Sammaritani, io la cosa di cui sono
stato più felice quando è arrivata questa iniziativa è che
l'iniziativa viene da parte sua, sia per la sua consueta serietà,
sia naturalmente per la sua competenza, dato il mestiere che lei
svolge.
In vista della scadenza dell'attuale gestione al 31 dicembre
2024, gli uffici stanno lavorando per garantire la continuità del
servizio del canile e gattile regionale anche per il prossimo
triennio.
La competente struttura dell'Assessorato ha svolto quindi le
valutazioni e gli approfondimenti necessari a definire il percorso
amministrativo più corretto a garantire la prosecuzione del
servizio in continuità.
Sul territorio regionale, a oggi si contano almeno tre
associazioni animaliste e non più un'unica associazione come prima
accadeva; ciò presenta quindi una situazione diversa rispetto al
passato.
Va considerata, inoltre, la rilevante entità economica di
remunerazione del servizio, tra l'altro da lei richiamato, pari a
1.5 milioni di euro sul triennio, che è ampiamente superiore
rispetto alle soglie di affidamento diretto dei servizi,
determinate a oggi in euro 104 mila.
Gli uffici hanno quindi svolto i necessari approfondimenti con
la Centrale Unica di Committenza presso la società In.Va. per
individuare il percorso di affidamento del servizio più corretto a
norma di legge.
Dagli approfondimenti è emersa la necessità di prevedere una
procedura corretta e rispettosa dei principi di accesso al mercato,
quindi rispetto a concorrenze, imparzialità, non discriminazione,
pubblicità, trasparenza e proporzionalità.
Questo si realizza, come lei ha richiamato, ai sensi di una
procedura di gara aperta ai sensi del Codice dei contratti, e cioè
il 36/2023, secondo l'articolo 71 del decreto legislativo.
Pertanto, con la delibera da lei richiamata, la 952 del 12
agosto 2024, la Giunta ha avviato tale procedura disponendo
un'integrazione del servizio di gestione del canile e gattile
regionale nel programma degli acquisti di beni e servizi
dell'Amministrazione regionale per il triennio 24-26 per un importo
complessivo pari a 1.5 milioni di euro per il triennio 25-27, con
la conseguente prenotazione di spesa.
Confermiamo pertanto che la scelta non può che essere definitiva
e la relativa procedura avviata seguirà il suo percorso di legge
tramite la Centrale Unica di Committenza.
Come ho già riferito nella stessa logica aperta e condivisa,
stiamo procedendo alla revisione della legge regionale 37/2010 in
maniera di tutela degli animali d'affezione e nei lavori sono già
state sentite sia le associazioni animaliste presenti sul
territorio che il CELVA.
Verranno quindi auditi i servizi veterinari (che si occupano
della sanità animale, dell'epidemiologia veterinaria e del
benessere animale da compagnia e dell'igiene di allevamenti e
zootecnica), l'ordine dei medici veterinari, le strutture
competenti del Dipartimento Politiche Sociali e il Corpo Forestale
della Valle d'Aosta, oltre ai soggetti che si riterrà utile
coinvolgere per giungere alla stesura di un documento il più
possibile condiviso nel minor tempo possibile.
Presidente -
Consigliere Sammaritani per la replica, a
lei la parola.
Sammaritani (LEGA VDA) -
Comprendo che la risposta abbia
un tenore estremamente tecnico. Si difende questa scelta che, a mio
avviso, in realtà è politica, dietro la questione tecnica,
legislativa, dei valori che sono in gioco, che sono abbastanza
rilevanti, e dell'esistenza di un codice degli appalti.
Bisogna dire però che questa delibera, la 952 del 12 agosto di
quest'anno, in realtà, a mio avviso, ha dei grossi difetti di
motivazione, nel senso che nel passaggio fondamentale di questa
delibera si dice: "Considerato che gli uffici competenti della
struttura di prevenzione sanità pubblica veterinaria e sicurezza
alimentare hanno valutato di procedere per il prossimo triennio
all'affido del servizio in argomento ai sensi del decreto
legislativo 36/2023" - cioè il codice degli appalti - "Ritenuto
pertanto necessario, per le motivazioni sopra rappresentate,
integrare il programma triennale degli acquisti di beni e
servizi...", chiaramente quindi si stanziano queste somme per poter
coprire e poi indire la gara, ma in realtà la motivazione non
esiste, cioè è un atto non motivato, tecnicamente è la motivazione
apparente o addirittura inesistente in diritto amministrativo,
perché in realtà non si dice perché si è fatta questa scelta. Ma
perché la motivazione è particolarmente carente e quindi
probabilmente inesistente? Perché nella deliberazione della Giunta
regionale 1628 del 6 dicembre del 2021 - quindi questo stesso
Governo seppure in composizione diversa, perché all'epoca
l'Assessore competente era l'assessore Barmasse - si procedeva alla
stipula di questa convenzione e all'affido all'associazione che
gestisce attualmente il canile e il gattile e si richiamava la
circolare del Ministero della sanità n. 5/2000, la quale prevede
che le convenzioni per la gestione dei canili e gattili debbano
essere concesse prioritariamente alle associazioni o agli enti
aventi finalità di protezione degli animali.
Questa quindi è una priorità che, se si disattende, bisogna
motivare.
Allora la nostra legge 37 - quella a cui lei faceva cenno, che è
quella relativa alla tutela degli animali d'affezione - prevede
anch'essa che chiaramente quest'affidamento dell'attività di
gestione dei canili e gattili possa essere affidato a enti,
associazioni zoofile, animaliste, protezioniste, quindi è evidente
che, mettendo insieme questi elementi (la circolare e la nostra
disposizione di legge), quest'affidamento potrebbe essere fatto
tranquillamente a un'associazione di volontariato, come attualmente
è e come potrebbe essere ancora.
L'aspetto tecnico quindi non sussiste, quantomeno non esiste la
motivazione che pare esserci, ma non c'è, in ordine a questo cambio
di scelta, di proiezione futura, quindi passare dall'affidamento
diretto a un'associazione animalista a una vera e propria gara.
Bisogna assolutamente renderci conto che la gestione del
canile-gattile non è una cosa commerciale, non è una cosa come
tante altre, e lo dice addirittura proprio la delibera del Governo
precedente ma, come dico sempre, nella medesima composizione
attuale, che in un passaggio - e torno quindi alla delibera del 21
- diceva: "Ritenuto pertanto, sulla base di tali considerazioni,
che la gestione del canile e gattile da parte dell'amministrazione
regionale non debba essere affidata tenuto conto solo dei costi, ma
anche del benessere degli animali, ricomprendente non solo le loro
condizioni di vita nelle strutture che li ospitano, ma tutte le
varie attività dirette al loro affidamento e al relativo controllo,
nonché alla divulgazione della cultura del loro rispetto".
Adesso invece passiamo a criteri del tutto e puramente
commerciali sulla base di quest'assunto per cui i valori sono
elevati e quindi è meglio usare il codice degli appalti. I valori
sono elevati già adesso, perché la gestione del canile e gattile
costa oltre 400 mila euro all'anno, passare a 500 mila non cambia
praticamente nulla.
Secondo me è davvero una coperta troppo corta quella che si è
utilizzata per giustificare questa scelta, la scelta non è
motivata, non si comprende quale sia la vera motivazione che noi
possiamo magari immaginare ma non possiamo esprimere, perché non
esiste in questo provvedimento della Giunta. Credo che ci siano
davvero delle criticità in questo provvedimento e in questa scelta,
politica e non assolutamente tecnica.
