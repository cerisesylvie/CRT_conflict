Classificazione
AGRICOLTURA



Oggetto del Consiglio n. 2883 del 25 ottobre 2023 - Resoconto
OGGETTO N. 2883/XVI - Interrogazione: "Attività volte a
tutelare e valorizzare la biodiversità di interesse agricolo e
alimentare della regione".
Bertin (Presidente) -
Punto n. 16. Risponde l'assessore
Carrel.
Carrel (PA) -
Grazie ai Consiglieri che ci permettono di
porre l'attenzione su un tema che è sicuramente fondamentale e a me
molto caro.
Nell'interrogazione si parte dall'evento "Montagna slow Valle
d'Aosta, natura e salute" tenutosi al Forte di Bard nelle giornate
del 7 e dell'8 ottobre 2023, aggiungo io all'interno di una cornice
che è quella di Marché au Fort, all'interno del quale, a fianco a
tutte le imprese che vendevano i prodotti, quindi il risultato del
lavoro delle nostre imprese agricole, abbiamo voluto inserire
questa collaborazione con Slow Food e con l'Institut Agricole
Régional. Questo per andare a fare delle riflessioni che, dal
nostro punto di vista, sono state importanti e stimolanti proprio
per andare nella direzione della tutela della biodiversità.
Andiamo oggi in una direzione, sulla quale ci siamo sempre
confrontati anche all'interno di quest'Aula, che va verso la
globalizzazione che ci impone quasi di accettare i cibi sintetici e
gli organismi geneticamente modificati, temi sui quali ci siamo
confrontati e abbiamo votato addirittura delle mozioni
all'unanimità. Ci tengo a sottolinearlo perché la presa di
posizione politica in queste materie è fondamentale.
Purtroppo a oggi non abbiamo una legge regionale; abbiamo però
una legge nazionale che è la legge 194 del primo dicembre del 2015,
che ha come oggetto: "Disposizioni per la tutela e la
valorizzazione della biodiversità di interesse agricolo e
alimentare".
La Valle d'Aosta, grazie alla collaborazione con Slow Food, con
Institut Agricole Régional e con il Dipartimento Agricoltura, sta
cercando di avere un disegno di legge che vada a recepire questa
normativa nazionale e noi contiamo di approvarlo all'interno del
prossimo anno, quindi nel 2024. Non prevediamo tempistiche strette
in quanto abbiamo numerose leggi da approvare: questa è,
sicuramente, una che ci imponiamo di approvare e portare in
Consiglio regionale all'interno del prossimo anno, 2024.
Partendo proprio dalla legge nazionale - citando l'articolo 1
comma 2, il quale recita: "La tutela e la valorizzazione della
biodiversità ad interesse agricolo e alimentare sono perseguite
anche attraverso la tutela del territorio rurale" - cerco di
rispondere alla sua domanda, cioè cosa facciamo per tutelare la
biodiversità.
Credo che proprio, citando quest'articolo 1 comma 2, la
biodiversità la Regione Valle d'Aosta la sostenga attraverso - in
primis -le politiche agricole comunitarie, cioè attraverso il PSR e
il CSR, ma soprattutto il nuovo CSR, che prevede delle misure
agro-climatico ambientali e delle misure legate all'agricoltura
biologica.
Questo credo che sia fondamentale sottolinearlo, perché il
nostro sistema di agricoltura è molto attento alle superfici
prato-pascolive; coltivare e allevare delle mandrie proprio sui
nostri prati e pascoli e permettere una rotazione ideale sui nostri
prati e pascoli consente poi una buona qualità dei prati e dei
pascoli e quindi un aumento e una tutela della biodiversità.
Proprio in quest'ottica abbiamo approvato il 16 di ottobre la
delibera 1167/2023 la quale va a prevedere uno schedario regionale
dei prati permanenti.
Questo schedario ha come obiettivo tutelare e qualificare i
prati e i pascoli presenti in Valle d'Aosta, ovviamente dopo un
studio attento, effettuato sia dall'ARPA che dall'Institut
Agricole, grazie anche a diversi progetti europei, tra cui
Pastoralp e Typicalp, e grazie alla collaborazione con tutte le
associazioni di categorie che verranno coinvolte per mettere a
terra quelle che saranno le regole per andare poi a definire il
futuro schedario regionale dei pascoli.
Credo che, proprio in prospettiva ma anche in passato, è stato
investito molto anche sui "Muretti a secco". Questo credo sia un
tema su cui dovremmo continuare a investire, perché è
un'importantissima nicchia ecologica in quanto rappresenta un vero
e proprio corridoio ecologico che permette la veicolazione di una
microfauna ricca d'insetti, piccoli rettili e anfibi; anche questo
è sicuramente un investimento indiretto ma che va nella direzione
di tutelare la biodiversità.
Continuando con la lettura della norma nazionale, si legge che:
"È utile anche preservare il territorio da fenomeni d'inquinamento
genetico e di perdita del patrimonio genetico".
Proprio ieri, insieme a diversi Consiglieri, eravamo a
inaugurare una stalla di quarantena di gestione dell'Anaborava, che
è un'associazione che va proprio a perseguire questo fine, cioè
evitare la perdita di un patrimonio genetico. Assieme a tutte le
altre associazioni, assieme a tutti i contributi che diamo per le
rassegne, agli incentivi e ai concorsi genetici, perseguiamo
quest'obiettivo: tutelare la nostra razza, una piccola razza, con
piccoli numeri che ovviamente va valorizzata e va studiata a fondo.
Questo è quello che cerchiamo di fare con le varie azioni che
poniamo in essere come Assessorato.
Infine tengo a sottolineare l'importanza del settore apistico,
con il quale continuiamo a porre in essere diverse politiche e
azioni di promozione, grazie alla buona collaborazione con il
Consorzio Apistico.
Proprio in quest'ottica ricordo la giornata mondiale delle api e
la sagra del miele che si terrà nella "città del miele" di
Châtillon proprio nel prossimo weekend.
Sono tutti piccoli eventi che però ci ricordano quanto questi
preziosi insetti siano fondamentali, non solamente per
l'agricoltura ma soprattutto per mantenere un equilibrio
ambientale, oltre che un importante strumento per le nostre aziende
per poter crescere dal punto di vista economico.
Tengo però a sottolineare, tra le azioni che poniamo in essere,
anche quella dell'attività didattica al Centro Agricolo di
Saint-Marcel a cui possono partecipare non solo le scuole della
Plaine, ma tutte le scuole valdostane.
Ho visto personalmente dei bambini arrivare al Centro Agricolo
attaccati agli smartphone che sorridevano a malapena; dopo una
lezione dei nostri tecnici a contatto con la terra - spiegavano che
cos'è l'orto, che cosa sono le api, che cos'è un pollaio, che cosa
possiamo fare con la terra... - questi ragazzini hanno cambiato
totalmente umore e, soprattutto, sono tornati a casa tutti felici,
con dei piccoli ricordi, a volte semplici bicchieri pieni di terra
con un semino dentro.
Questo mi faceva e mi fa ancora tutt'oggi riflettere. Per questo
motivo, proprio per quest'anno scolastico, abbiamo voluto
rafforzare quest'attività in cui credo molto. I bambini di oggi
saranno sicuramente i consumatori del futuro e credo che sia
fondamentale renderli consapevoli proprio per evitare la deriva
che, spesso e volentieri, leggiamo su noti giornali: noi non
vogliamo assolutamente arrivare ai cibi sintetici, perché ci
teniamo a tutelare le nostre peculiarità e le nostre bellezze,
perché proprio dalle nostre attività agricole dipendono anche i
nostri valori e i nostri bellissimi paesaggi.
Questo è un aspetto che, oltre all'importanza della
biodiversità, dobbiamo ricordare molto bene.
Non sto a elencare tutte le attività promozionali dei prodotti
agricoli che vanno, di fatto, a sostenere un sistema sulla
biodiversità, perché è ovvio che tutti i nostri prodotti agricoli
d'eccellenza esistono e hanno un valore economico anche così
importante perché sono incardinati in un sistema che è quello
attuale e senza di esso ovviamente potremmo avere dei seri problemi
e delle serie ripercussioni anche su di loro.
Diamo dei contributi per numerose manifestazioni, organizzate
direttamente dal Dipartimento ma anche attraverso gli Enti locali
con i quali collaboriamo per tutelare queste importanti
peculiarità.
Per chiudere, voglio confermare la volontà di arrivare
all'approvazione di una nostra legge che vada di fatto a
valorizzare la biodiversità, l'interesse agricolo e alimentare, in
linea con le direttive della normativa nazionale.
Confermo che sarà un nostro obiettivo scaricare questa legge e
portarla in dibattito nelle sedi opportune, quindi prima in
Commissione e poi in Consiglio entro il 2024.
Presidente -
Replica il consigliere Aggravi.
Aggravi (RV) -
Speriamo che quei bambini con gli
smartphone non confondessero Twitter con WhatsApp, adesso mi
consentiranno la battuta visto che se n'è appena parlato.
Sa, Assessore, cosa ho pensato mentre partecipavo - e c'era
anche lei, eravamo tutti e due presenti - al convegno citato nelle
premesse dell'interrogazione? Ho pensato alla follia (io la
definisco così) che sta attraversando il settore della pesca
locale, ovvero il fatto che fino a ieri avevamo delle specie, le
avevamo identificate, e poi da un giorno all'altro ci è stato
detto: "No, guardate che quelle non sono delle specie autoctone,
bisogna fare delle ricerche perché dobbiamo capire effettivamente
quali sono le specie tipiche non soltanto della Valle d'Aosta ma
anche di tutto l'Arco alpino o comunque dove ci sono".
Di colpo qualcuno ha scoperto che stavamo pescando dei pesci
stranieri!
Ho pensato a questo perché questo dimostra che ci siamo persi
tutto un patrimonio passato, tutta una conoscenza passata che, in
questo caso, almeno nella parte ittica, forse non abbiamo neanche
più, perché, oggettivamente, fario e iridee che io pescavo come
anche altri... mentre oggi dobbiamo andare sulla famosa "trota
della Regina".
Ho pensato a questo perché durante quel convegno - ma poi anche
potendo leggere la bozza di legge che è stata preparata con le
strutture dell'Assessorato e ascoltando tutta una serie
d'interventi di quel convegno - mi sono detto: "Caspita, rischiamo
che più passa il tempo più ci perdiamo effettivamente dei repertori
genetici, delle sementi o comunque un patrimonio che, se non è
coltivato, se non è conservato... ovviamente la storia fa il
suo".
Chissà quanti ne abbiamo persi nel corso della storia, perché
c'erano delle civiltà che dovevano
primum vivere
poi fare
filosofia, o conservare, quindi giustamente, lo sappiamo benissimo:
ci sono dei prodotti che per noi oggi sono normali ma che in realtà
hanno superato altri perché avevano maggior adattamento e perché
c'era più produttività e quant'altro.
Mi sento di dire che più passa il tempo più si rischia di
perdere questi patrimoni e oggettivamente, senza andare a fare
captatio benevolentiae
o quant'altro, ma l'ha detto lei
stesso in apertura di quel convegno: bisogna operare nel senso di
andare, quanto prima anche da noi, a fare un certo tipo di
attività.
Io ho capito benissimo che poi alla fine, se uno va a vedere
questa bozza di legge, è poi sempre un problema di organizzarsi,
quindi di strutture e di finanziamenti, che è forse l'ultimo
ostacolo che lei deve superare.
Prima ha parlato del 24, poi entro il 24; io adesso non voglio
giocare su questo, perché entro il 24 potrei anche dirle che non è
entro la fine, è anche all'inizio, però ho capito benissimo. Quello
che mi sento di dire a lei, ma a tutto il Governo regionale, è che
una bozza di legge c'è, mi sembra che sia anche apprezzata dalle
strutture. Quindi si provveda a comprendere quello che serve e lo
si metta in campo, anche perché ci sono delle figure, penso al
coltivatore custode, che oggettivamente è una figura che
sostanzialmente lo fa per passione, perché poi queste cose spesso e
volentieri vengono fatte per passione, in modo tale da evitare di
perdersi un patrimonio che comunque non è soltanto della nostra
cultura e della nostra terra, ma penso che sia dell'umanità
tutta.
Ovviamente in questo caso noi parliamo della nostra regione però
io penso che, se l'obiettivo è di andare in un mondo che comunque
recuperi dei corretti stili di vita e di mangiare, che era forse
più sano di molti modi che abbiamo oggi, è il caso di agire quanto
prima.
Mi auguro che il prima possibile questa legge possa arrivare in
Commissione.
