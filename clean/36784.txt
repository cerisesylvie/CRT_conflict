Classificazione
CASA DA GIOCO



Oggetto del Consiglio n. 716 del 25 settembre 2014 - Resoconto
OGGETTO N. 716/XIV - Interpellanza: "Individuazione del
candidato per l'assunzione del ruolo di responsabile del marketing
presso la Casa da gioco".
Presidente -
Ha chiesto la parola il Consigliere
Bertschy, ne ha la facoltà.
Bertschy (UVP) -
Grazie Presidente.
Ritorniamo su un argomento che abbiamo affrontato nel luglio
scorso, Assessore, in seguito all'accordo che le organizzazioni
sindacali hanno firmato con l'azienda, a proposito di una serie di
azioni poste per rilanciare la Casa da gioco. È di oggi la presa di
posizione, in seguito anche alla risposta di ieri. È evidente che
col calo di fatturato di questi anni e con la situazione di
bilancio del 2013, le difficoltà che si presentano ancora nel 2014,
non ci può che essere da fare una seria riorganizzazione del
personale, ricordandosi che qualcuno si deve porre in questa
vicenda non come quello che subisce, ma come quello che avrebbe già
dovuto farlo, perché il calo del fatturato arriva da mesi, arriva
da anni, e quindi se oggi c'è questa situazione evidentemente
avrebbe anche dovuto essere considerata prima.
Per venire all'argomento del responsabile marketing, quello era
uno degli impegni assunti, poi con uno stratagemma si parlava di
individuazione invece che di incarico e quindi ci si è trascinati
un po' in là nel tempo. Oggi il mese di settembre è finito, sta per
cominciare il mese di ottobre, il responsabile marketing non è
ancora in azienda, si conosce ufficiosamente un possibile
candidato, però non si capisce poi se questo candidato prenderà
l'incarico. In ogni caso, si tratta dell'azione e della necessità
di un responsabile marketing che provi a rilanciare, oltre il
mercato estero, del quale poi vedremo i risultati nei prossimi
anni, almeno una forte azione di verifica e di ricerca di clienti
nel territorio a noi vicino. Il responsabile è necessario, c'è
bisogno di una persona, di una figura professionale che si occupi a
tempo pieno, come dovrà essere evidentemente, ma con la massima
professionalità, di questo incarico. Vorremmo sapere se
effettivamente questo professionista, dopo l'estate, è stato
individuato definitivamente e se comincerà a fare, a portare il suo
contributo per rilanciare l'azienda Casinò. Grazie.
Presidente -
La parola all'Assessore Perron. Ne ha
facoltà.
Perron (UV) -
Grazie Presidente.
La società Casinò ha adempiuto alle previsioni di cui al punto 2
del verbale di accordo che Lei citava: questo verbale prevedeva una
identificazione del responsabile del marketing, che è stata
confermata con la formulazione di una proposta di assunzione.
Vorrei ricordare che questo accordo è stato sottoscritto in via
definitiva il 19 giugno e soltanto da quella data sono state
attuate tutte le attività applicative. Il candidato, come ebbi già
modo di dire, sul cui nome la società è ancora tenuta al momento
alla riservatezza, ma sul quale c'è convergenza - ampia convergenza
- e c'è accordo, sta terminando i suoi impegni professionali che
verranno conclusi nel mese di ottobre e certamente inizierà le sue
attività non oltre il 14 novembre 2014. Si sta operando all'interno
dell'azienda affinché il candidato in questione possa prendere
servizio nel più breve tempo possibile. Se si immaginava che avesse
potuto prendere servizio undici giorni dopo la sottoscrizione del
contratto, beh, questo non è stato possibile, perché trattandosi di
una persona che aveva un contratto in essere con un'altra società,
questo evidentemente ha dovuto essere sottoposto a dei tempi di
recesso.
Sulle caratteristiche del responsabile - Lei le evidenziava - io
voglio ribadire che la selezione è avvenuta attraverso una
individuazione preliminare di alcuni professionisti: sono stati
cercati tra quelli che avevano maggiore esperienza nel settore
delle aziende italiane, con successivamente una valutazione di
quelli che si sono resi poi disponibili ad assumere eventualmente
questo incarico. I criteri sono stati impostati sulla ricerca delle
migliori competenze possibili, delle migliori esperienze maturate
nel mercato delle case da gioco, sull'esistenza di un portafoglio
clienti personale, sulla ottima conoscenza dei meccanismi operativi
dei casinò italiani, ma anche esteri, con le relative legislazioni
che ne conseguono, sull'esperienza anche personale maturata
all'estero (in questo caso è stato un elemento importante), con
riferimento alla clientela, la possibilità di trattare clientela di
alto livello, per cercare di sviluppare l'azione del
resort
nei confronti di nuovi mercati.
Il candidato è stato individuato, è un candidato che possiede le
competenze che le sto citando, ha operato per molti anni
all'interno di una casa da gioco e successivamente ha collaborato
con un importante gruppo internazionale del settore. Quindi la
competenza di maggior rilievo della figura selezionata è quella
relativa alla gestione dei clienti di alto livello, si immagina con
una predisposizione per le relazioni commerciali ed una ottima
capacità di negoziazione. Si tratta di una competenza, come Lei
stesso evidenziava nell'illustrazione, che è importante in questo
momento all'interno dell'azienda, proprio per favorire per quanto
possibile l'incremento degli introiti lordi dell'azienda. Si tratta
inoltre di una competenza assistita dal senso di lealtà aziendale,
di una capacità di lavoro in team, di una - ritengo - buona
capacità di leadership e di gestione dei collaboratori. In questo
senso si sta lavorando e anche il mio auspicio è che la persona
individuata possa nei tempi più rapidi possibili assumere tale
ruolo, quindi essere pienamente operativa all'interno della casa da
gioco. Grazie.
Presidente -
Per la replica ha chiesto la parola il
Consigliere Bertschy, ne ha la facoltà.
Bertschy (UVP) -
Beh, uso anch'io la formula del collega
Grosjean: per sentito dire quasi 128 mila abitanti in Valle d'Aosta
credo sappiano il nome del candidato del responsabile marketing, ma
i trentacinque consiglieri lo sapranno poi, quando ce lo diranno
ufficialmente. Quindi è chiaro che oggi non si possono fare ancora
delle valutazioni e magari sono anche sbagliate le chiacchiere che
si fanno nei bar e nelle piazze. Evidentemente, se la figura è
quella della quale si parla, io sono convinto che bisognerà anche
fare qualche valutazione, perché la grande professionalità che
poteva avere questa persona è stata comunque implementata da un
passaggio all'estero che è stato fatto in questi anni. Se poi è la
stessa, è dalla stessa persona che si godeva già di questa
professionalità. Comunque lo vedremo nei prossimi giorni, verrà
svelato il mistero e l'arcano, e speriamo che tutti insieme
festeggeremo il ritorno di una persona ancora più brava di quella
che abbiamo mandato all'estero.
Sicuramente c'è bisogno di darsi una bella sveglia. Io citavo i
principi dell'accordo, perché è chiaro che l'accordo è stato
scritto talmente bene che è stato rispettato. Se poi si pensa che
il principio di un accordo sia il più importante, per me sarebbe
meglio, soprattutto da parte sua Assessore, perché sa bene che la
situazione è quella di cui parliamo. Non mi piace neanche più
parlare della drammatica situazione, perché noi dovremmo anche
provare a voltar pagina e vedere se troviamo un po' di entusiasmo
per rilanciarla sta benedetta azienda. Certo che aver perso altri
cinque mesi per trovare una figura che a livello professionale è
indispensabile nella casa da gioco, dimostra con quale tipo di
attenzione si stia affrontando anche questo argomento. Il problema
era, giustamente, far tornare qualche conto, firmare questo accordo
in fretta, ridurre le disponibilità e i costi del personale, ed è
stato fatto bene. Per trovare la figura che invece deve rilanciare
l'azienda c'è voluto molto più tempo, e speriamo che questa figura
arrivi e abbia veramente tutte queste caratteristiche delle quali
si è parlato. Io aspetto fiducioso e vediamo se veramente saranno
confermate le chiacchiere di tutta la comunità, oppure se stiamo
parlando di un'altra persona che non si conosce ancora. Forza e
coraggio: cerchiamo di farlo arrivare il prima possibile!
Presidente -
Proseguiamo i lavori con il punto 40.
