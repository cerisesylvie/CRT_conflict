Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 902 del 30 novembre 2009 - Resoconto
OGGETTO N. 902/XIII - Interpellanza: "Situazione della
gestione infermieristica presso il Centro residenziale per le cure
palliative dell'Ospedale Beauregard".
Interpellanza
Ricordate le risposte dell'Assessore delegato
all'interpellanza presentata dallo scrivente gruppo consiliare in
merito alla prossima apertura del Centro residenziale per le cure
palliative (Hospice) presso l'Ospedale Beauregard e, in
particolare, all'utilizzo di personale sanitario interno per la
gestione del nuovo servizio;
Appreso successivamente che la Direzione generale dell'USL
avrebbe deliberato, già lo scorso 21 ottobre, l'aggiudicazione
della gara d'appalto per l'affidamento della gestione
infermieristica e di supporto presso la struttura medesima;
Constatato quindi che le risposte fornite dall'Assessore
delegato nella seduta del 4 novembre sarebbero palesemente difformi
dalla realtà dei fatti;
ciò premesso, i sottoscritti Consiglieri regionali
Interpellano
l'Assessore delegato per conoscere:
1) se conferma le risposte fornite in aula o se le smentisce:
qualora le smentisse, per quali motivi non c'è stata corrispondenza
con la verità dei fatti;
2) se è vero che l'USL ha esternalizzato la gestione
infermieristica dell'Hospice: in caso affermativo, se ne era a
conoscenza, dal momento che la sua risposta (4 novembre) è stata
successiva alla presunta deliberazione dell'USL (21
ottobre);
3) per quali ragioni gli intendimenti che ha manifestato in
aula sono di segno opposto a quanto deciso dall'USL;
4) se non ritenga che il fatto in oggetto costituisca una
situazione imbarazzante per la credibilità e l'operato
dell'Assessore delegato ed evidenzi comunque la non conoscenza del
medesimo di decisioni assunte dal vertice dell'USL
valdostana.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente.
L'argomento del Centro residenziale per le cure palliative è già
stato affrontato in questo Consiglio di recente, come si ricorda
l'Assessore, e con quell'interpellanza che avevamo proposto in un
primo momento chiedevamo quali erano i tempi previsti per
l'apertura, fermo restando che c'è una condivisione completa sulla
sostanza della questione, ovvero che questa struttura, Hospice,
come viene chiamata, è necessaria per completare un certo tipo di
risposta sanitaria che la Regione deve dare nei confronti dei
malati che sono terminali e che trovano assistenza e conforto in
una struttura dedicata da parte del nostro sistema sanitario.
Nell'ambito di quell'interpellanza abbiamo toccato sommariamente
alcune questioni e lei, Assessore, si è addentrato nella modalità
gestionale della struttura, modalità che lei ci disse che sarebbe
stata gestita da personale interno. Ci ha lasciato perplessi la
polemica che qualche giorno dopo quell'interpellanza è stata
innescata dai sindacati sull'esternalizzazione ad un soggetto
privato della gestione infermieristica. Allora delle due l'una: o
abbiamo capito male o l'Assessore si è spiegato male, oppure non
era a conoscenza completamente della decisione che veniva presa a
livello di USL. Dico questo perché nella sua dichiarazione su La
Stampa del 17 novembre scorso lei si stupisce dell'atteggiamento
dei sindacati, che peraltro non è argomento di questa
interpellanza, e dice:
"con l'Hospice partiremo con questa
gestione e poi valuteremo, anche se sono sicuro che il personale
farà un ottimo lavoro"
... lei si riferisce al personale
esterno. Riascoltando il testo del suo intervento, a specifica
domanda lei dice:
"gli aspetti che hanno fatto ritardare di
alcuni mesi erano legati a valutare in modo attento l'assistenza
infermieristica e quindi reperire il personale infermieristico
all'interno della struttura; tutti questi aspetti sono definiti in
modo chiaro e quindi l'avvio concreto dell'Hospice sicuramente sarà
nel mese di gennaio".
Lei rispondeva in questa maniera il 4
novembre, mentre in realtà il 21 ottobre, 15 giorni prima, l'USL
aveva già deciso e assegnato ad un'associazione temporanea di
imprese l'esternalizzazione del servizio. Ripeto, non è
l'esternalizzazione o meno del servizio che ci ha motivati a fare
questa interpellanza, ma è la chiarezza di fondo, perché da un
Assessore ci aspettiamo puntualità nelle risposte, perché se
poniamo delle domande evidentemente non abbiamo conoscenza fino in
fondo della questione che viene sollevata, quindi ci rivolgiamo al
vertice dell'Amministrazione regionale.
Non le nascondiamo un certo stupore nel leggere poi sui giornali
una sua affermazione che era di segno totalmente opposto rispetto a
quello che ci diceva qualche giorno prima in aula; di qui abbiamo
chiesto, attraverso quattro quesiti, chiarimenti su quello che lei
ci disse all'epoca.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Questa interpellanza mi
permette di essere più chiaro per quanto riguarda questo
aspetto.
Quando un anno fa avevo risposto ad un'interpellanza
sull'Hospice, avevo detto che la struttura era finita, ma c'erano
dei problemi seri a reperire il personale in quanto per far
funzionare l'Hospice ci volevano 10 infermiere e 10 OSS, cosa che
non poteva assolutamente essere reperita all'interno dell'organico
attuale dell'azienda USL. Da allora sono io che ho sollecitato
l'Azienda a trovare una soluzione alternativa, quindi sono
perfettamente a conoscenza della gara d'appalto che è stata
impostata a giugno e che si è conclusa ad ottobre, naturalmente
gara di appalto ad evidenza pubblica, quindi tutto alla luce del
sole. Ha vinto questa ATI, che adesso fornirà il personale
infermieristico e per quanto riguarda l'OSS, e finalmente potrà
partire come ho detto prima l'attività dell'Hospice. Io mi
riferivo... perché mi sono riascoltato anch'io, era una domanda che
si è inserita mentre stavo finendo il mio intervento... mi riferivo
alla gestione in generale dell'Hospice, che è una gestione
pubblica, cioè fatta dall'unità semplice di cure palliative, questo
perché in molte realtà esterne alla Regione, la gestione
dell'Hospice viene affidata a cooperative private, quindi viene
privatizzata.
Per concludere, la gestione sarà fatta dalla struttura semplice
di cure palliative nell'ambito dell'unità complessa di oncologia,
il personale medico è personale pubblico della struttura di
oncologia, il personale infermieristico e OSS sarà fornito da
questa ATI che ha vinto l'appalto. Tutto qui, se c'è stata qualche
incomprensione me ne scuso, ma non c'era nulla da nascondere.
Grazie.
Président
- La parole au Conseiller Secrétaire
Tibaldi.
Tibaldi (PdL)
- Prendiamo atto, Assessore, che con questa
precisazione la gestione infermieristica sarà esternalizzata,
quindi non è che ci sia stato equivoco, c'è stata proprio una
comunicazione differente rispetto a quello che apprendiamo
oggi.
L'auspicio è che l'esternalizzazione sia effettivamente in
grado, attraverso l'organico che immaginiamo qualificato e formato,
di dare l'assistenza che queste persone - che sappiamo già in
profondo disagio - meritano.
