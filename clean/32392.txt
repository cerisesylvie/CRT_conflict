Classificazione
NORME DI ATTUAZIONE
ORDINE PUBBLICO - FORZE ARMATE
Caserme e carceri
TRASPORTI E VIABILITÀ
Trasporti



Oggetto del Consiglio n. 1136 del 7 aprile 2010 - Resoconto
OGGETTO N. 1136/XIII - Discussione congiunta sugli schemi dei
decreti legislativi concernenti norme di attuazione dello Statuto
speciale della Regione autonoma Valle d'Aosta/Vallée d'Aoste in
materia di trasporto ferroviario e di trasferimento di funzioni in
materia di assistenza sanitaria ai detenuti ed agli internati negli
istituti penitenziari.
Président
- Avant de passer au point n° 14 je dois vous
communiquer que le Conseiller Caveri a déposé un rapport commun sur
le projet de loi n° 87 concernant "Modificazioni alla legge
regionale 19 agosto 1998 n. 46, norme in materia di segretari degli
enti locali della Regione autonoma Valle d'Aosta", et sur la
proposition de règlement n° 6 concernant "Modificazioni al
regolamento regionale 17 agosto 1999 n. 4, ordinamento dei
segretari degli enti locali della Valle d'Aosta".
Le groupe ALPE a déposé 6 amendements sur le projet de loi n° 87
concernant "Modificazioni alla legge regionale 19 agosto 1998 n.
46, norme in materia di segretari degli enti locali della Regione
autonoma Valle d'Aosta".
Nous passons maintenant à la discussion conjointe des points n°
14 et n° 15 de l'ordre du jour concernant les projets de décret
législatif portant dispositions d'application du Statut spécial
élaborées par la Commission paritaire et soumises pour avis au
Conseil de la Vallée, aux termes de l'article 48bis du Statut. Le
projet de décret, sur lequel la I
e
Commission a donné
son avis favorable à l'unanimité, concerne "Norme di attuazione
dello Statuto speciale della Regione Autonoma Valle d'Aosta/Vallée
d'Aoste in materia di trasporto ferroviario" et "Norme di
attuazione dello Statuto speciale della Regione Autonoma Valle
d'Aosta/Vallée d'Aoste recanti il trasferimento di funzioni in
materia di assistenza sanitaria ai detenuti ed agli internati negli
istituti penitenziari".
La parole au Conseiller Caveri.
Caveri (UV)
- Molto brevemente. Mi è stato chiesto, nel
duplice ruolo di Consigliere regionale e di membro della
Commissione paritetica, di riferire all'aula sul contenuto di
questo decreto. Non ho capito se posso presentarli entrambi...
Presidente
- ...la votazione sarà fatta separatamente, ma
se vuole illustrarli assieme può farlo.
Caveri (UV)
- Va bene. Per quel che riguarda la prima
delle due norme di attuazione, vale a dire la norma di attuazione
sulla ferrovia, ci troviamo di fronte ad un avvenimento importante
per il Consiglio regionale e per la Valle d'Aosta.
Il tema della ferrovia è un tema veramente antico nella storia
della Valle d'Aosta, se si pensa che in tutto l'Ottocento questo è
stato il chiodo fisso dei valdostani: la richiesta di ottenere
questa tratta ferroviaria ha occupato tutti i deputati che vennero
eletti, a partire dallo Statuto Albertino nel 1848 fino
all'ottenimento con la legge n. 2279/1865 del finanziamento per la
costruzione della ferrovia. Ferrovia che venne costruita in due
tratti, la prima venne consegnata nel 1875 (Ivrea/Donnas) e poi nel
1886 ci fu il primo treno che arrivò ad Aosta; la costruzione,
invece, dell'altra tratta ferroviaria di cui ci occupiamo ebbe una
logica diversa, era per il trasporto del materiale carbonifero di
La Thuile, però ci resti stampato in testa il fatto che la
realizzazione dell'Aosta/Pré-Saint-Didier iniziò nel settembre 1927
e si concluse il 28 ottobre 1928. Una roba che, rispetto alle
tempistiche di realizzazione delle attuali opere pubbliche, e non
essendo all'epoca degli schiavi delle piramidi egizie, fa capire
che alcune procedure sugli appalti attuali tendono a far slittare
di molto i lavori. Ho controllato più volte, non c'è un refuso e
devo dire che pensando anche alle complicazioni tecniche della
realizzazione della prima tratta, effettivamente ci troviamo di
fronte a tempi di realizzazione molto brevi.
Perché è importante questa norma di attuazione? Intanto ci
riferiamo all'unica ferrovia esistente in Valle d'Aosta e questo è
un elemento non banale, perché invece nelle Regioni a statuto
ordinario, dove questi trasferimenti sono avvenuti, ci si riferisce
esclusivamente alle linee che hanno un carattere locale, mentre la
nostra ha questa caratteristica assolutamente peculiare di avere un
carattere locale e anche un carattere nazionale, trattandosi
dell'unica proiezione ferroviaria che noi abbiamo. Poi, nell'andare
a vedere la storia della ferrovia per una curiosità personale, si
vede di come nel tempo purtroppo proprio nell'Ottocento non siano
mai stati realizzati quei progetti verso la Francia e verso la
Svizzera, di cui esisteva un'amplissima progettualità. È chiaro che
una ferrovia come la nostra non ha mai avuto quello slancio per
bucare le montagne e arrivare dall'altra parte, e certamente
avrebbe assunto un significato diverso.
Queste norme di attuazione si riferiscono alla questione
dell'esercizio della linea. Mi è capitato, ancora nei mesi passati,
di leggere su alcuni giornali come
Le Travail
degli
interrogativi di alcuni che dicevano: come mai la Bresso fa
l'appalto europeo per la gestione di alcune linee e in Valle
d'Aosta non si fa niente? Non si faceva niente perché non era
ancora stata trasferita la competenza, quindi non era una cattiva
volontà, era una gestione ancora pienamente in carico allo Stato,
malgrado gli sforzi che l'Amministrazione regionale negli anni ha
fatto, con gli accordi di programma quadro per migliorare la linea
ferroviaria, con il pagamento parziale dei treni per migliorare la
qualità della linea, con interventi sempre all'interno dell'APQ
(Accordi Programma Quadro) per dare vita e vitalità alle stazioni
ferroviarie ormai dismesse.
Certo è che ci troviamo - come dicevo - di fronte a punto e a
capo; ce ne sono stati tanti, forse un giorno per chi scriverà,
anche se di libri ne sono già stati scritti molti sulla ferrovia,
manca qualcuno che abbia raccontato gli ultimi anni; certamente il
venir meno del Genio ferrovieri oggi consente di poter avere quella
modernizzazione della linea che, di fatto, era impedita dalla loro
presenza. Questo lo dico perché ogni tanto esiste una specie di
nostalgia della presenza del Genio ferrovieri che presidiava le
stazioni, ma va ricordato che l'arrivo nel 1914 del Genio
ferrovieri e fino al loro spostamento definitivo in Emilia Romagna,
questo non ha sortito effetti di modernizzazione, proprio perché
l'obsolescenza della linea serviva per quel tipo di istruzione che
era utile per il personale del Genio ferrovieri.
Vi dicevo della norma di attuazione: questa si compone di
quattro articoli che hanno ripreso il contenuto di norme di
attuazione di cui si era già discusso in passato. So che questo può
essere oggetto di critica, cioè il fatto che la norma di attuazione
non trasferisca seccamente la competenza, ma preveda dei meccanismi
di accordi successivi; peraltro, sia per gli aspetti finanziari che
per altri tipi di aspetti, questa è quanto normalmente previsto
nelle norme di attuazione. Io direi che la dizione così come è
stata scritta dovrebbe garantire, se ci sarà una volontà congiunta,
di poter ottenere i risultati in tempi relativamente rapidi, perché
- questo viene detto dopo aver precisato l'oggetto di trasferimento
che è l'intera tratta ferroviaria - all'articolo 2 si parla di
questi meccanismi, sia finanziari, sia di trasferimento fisico
della competenza, che consente poi di poter avere quell'appalto e
di poter considerare appieno la ferrovia nell'ambito della politica
trasportistica che la Regione può esercitare con maggior
efficacia.
Aggiungerei che viene regolata anche con l'impresa ferroviaria e
con il gestore dell'infrastruttura tutta quella questione
significativa degli interventi infrastrutturali che dovranno essere
svolti, perché la discussione che parecchie volte si è svolta qui è
sempre stata falsata da opposti estremismi: chi, da una parte,
riteneva che alla fine questa linea dovesse avere nella sua
completezza un uso più propriamente metropolitano e chi, invece,
riteneva - io fra questi - che questa ferrovia ha un'importanza
anche per i collegamenti esterni. E questo - di cui parecchie volte
abbiamo discusso con i colleghi - tenuto conto dell'evoluzione del
trasporto privato che renderà importante l'utilizzo di questa
linea, anche se - ma questo è un tema politico che dovrà essere
affrontato in futuro - va operato un distinguo fra la
Chivasso/Aosta e la Aosta/Pré-Saint-Didier, che hanno due
problematiche diverse. Abbiamo ascoltato più volte, nelle
dichiarazioni della Giunta, questa problematica del collegamento
con la città, perché l'esistenza storica della linea ferroviaria ha
spezzato la città in due e forse un giorno verrà, e ci sono dei
progetti che giacciono nelle progettualità che sono state fatte in
un passato distante, ma anche in un passato più recente, una
riflessione su come collegare queste due tratte ferroviarie.
Ovviamente il trasferimento delle infrastrutture consentirà alla
Regione anche di chiedere il trasferimento di una serie di beni,
che potranno risultare utili, e c'è un ultimo articolo, l'articolo
4, che prevede la possibilità di avere una competenza in materia di
sicurezza, ne abbiamo discusso in commissione; questo avviene
tuttavia nell'ambito - come avviene, ad esempio, per una materia di
sicurezza già trasferita alla Regione, quella sugli impianti a fune
- di un sistema di norme di sicurezza che ormai non ha neanche più
un rango nazionale, ma addirittura un rango europeo. Credo di poter
dire che questa norma di attuazione è, per la sostanza, la norma di
attuazione più importante in questa legislatura nel transito che
viene fatto per il parere in questo nostro Consiglio.
L'altra norma di attuazione è più semplice da raccontare,
riguarda l'assistenza sanitaria ai detenuti; anche questa è una
competenza che le Regioni a statuto ordinario hanno già ottenuto.
Nella scrittura della norma abbiamo tenuto conto, sulla base dello
schema che ci è stato proposto dal Governo regionale, nel dialogo
con la parte governativa, abbiamo potuto nei cinque articoli, al
nostro parere, aggiungere oggi degli elementi migliorativi della
normativa statale che dovrebbe rendere questo trasferimento più
concreto ed era un trasferimento molto atteso, soprattutto dalle
autorità carcerarie, che più volte in questi anni hanno manifestato
la necessità di avere questa norma di attuazione. Norma che,
finalmente, con la lettera di trasmissione della norma di
attuazione a firma del Ministro Fitto è arrivata sul tavolo del
Consiglio e, come tutti sanno, il passaggio successivo è quello con
la presenza del Presidente della Regione dell'approvazione della
norma al Consiglio dei Ministri.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
intervengo esclusivamente sul punto 14. Condivido pienamente
l'analisi fatta dal collega Caveri, che ha ribadito l'importanza di
questa norma di attuazione; condivido l'analisi che è stata fatta,
per noi ha una grandissima importanza, perché riteniamo che una
regione come la nostra abbia bisogno di una pluralità di
collegamenti, di forme di collegamento con l'esterno e che questa
pluralità di collegamenti con l'esterno, che non possono ovviamente
limitarsi ai collegamenti autostradali e stradali, ma che devono
essere anche di altro genere, debbano essere dei collegamenti di
qualità, debbano avere una certa efficienza, perché da ciò si
determina anche la qualità dell'intero sistema Valle d'Aosta.
Quindi l'attenzione che è stata data ad altri tipi di collegamento
e di trasporto, deve essere data anche a questo tipo di
trasporto.
È evidente che questa norma contiene un lunghissimo articolo 2,
che la dice lunga sul fatto che è importante acquisire delle
competenze, ma è altresì importante che a queste competenze seguano
anche degli adeguati finanziamenti e che questi finanziamenti
debbano, dal nostro punto di vista, essere in carico allo Stato.
Uno Stato che deve diventare uno Stato federale non può, in alcun
modo, non tener conto che ci sono delle situazioni che sono meno
interessanti dal punto di vista economico di altre. È chiaro che
una tratta ferroviaria che collega due importanti città come Milano
e Roma, è una tratta che si autofinanzia attraverso il biglietto
che pagano gli utenti, mentre ci sono altre tratte, come quella
dell'Aosta/Chivasso, che difficilmente si possono autofinanziare
con gli utenti, e sono quelle che riteniamo dei servizi di cui la
collettività si deve far carico.
La Valle d'Aosta ha allora assolutamente il diritto di chiedere
allo Stato che le venga garantito un collegamento di questo tipo e
ha il dovere di chiedere allo Stato di finanziare in modo
significativo questo tipo di tratta ferroviaria. Questo è il nodo,
la questione fondamentale che ci fa essere assolutamente
soddisfatti per questo tipo di norma di attuazione e, dall'altra
parte - ci rivolgiamo al Governo regionale per l'oggi e anche per
il domani -, bisogna rendersi conto che questa cosa comporta una
serie di oneri non indifferenti, perché l'abbandono in cui era
stata lasciata la tratta ferroviaria è indice del fatto che non era
una tratta economicamente interessante, quindi in una logica un po'
troppo privatistica si era lasciato decadere questo tratto di
ferrovia come un ramo secco. Invece, in una logica di solidarietà
federale di uno Stato, è importante che tutti i cittadini possano
godere di determinati servizi.
Ci rallegreremo quindi se vedremo arrivare cospicui
finanziamenti da parte dello Stato, perché se non arrivano cospicui
non cambia nulla, lo sappiamo benissimo: acquisiamo competenze di
una cosa che non riusciremo a far funzionare senza cospicui
finanziamenti. Ci attendiamo che ci sia questo segnale, perché non
sarebbe accettabile da parte nostra che si scarichino sulla Regione
le competenze e, nello stesso tempo, anche degli oneri, in una
logica - ripeto - non di rapporto interessato fra Governo, non
perché adesso al Governo c'è il PdL, mi sembra di aver fatto un
ragionamento molto più ampio, in una logica che ogni cittadino deve
godere di determinati servizi e non solo quelli che vivono nelle
grandi città e possono usufruire di trasporti che sono
economicamente redditizi per Trenitalia.
In questo senso c'è l'assoluto favore del nostro partito a
questo tipo di norma di attuazione.
Presidente
- La parola al Consigliere Louvin.
Louvin (ALPE)
- Grazie, Presidente.
Il collega Caveri ha sempre il dono di rendere interessanti
anche argomenti in sé e per sé un po' asciutti, un po' indigesti,
con un'introduzione che ha avuto il pregio di riportarci alla
dimensione storica di questo problema. Dimensione storica che
purtroppo è tale anche per chi ha vissuto le vicende ferroviarie
sulla propria pelle per generazioni, da studente, da pendolare, da
lavoratore e credo che sia di poco sollievo sapere che ci sono
stati tempi nei quali questa vicenda era avvertita in modo diverso,
come un
désenclavement
della Regione, come una possibilità
di maggiore collegamento, anche se sempre frustrata dalla mancanza
di uno sbocco che avrebbe creato dal punto di vista della rete
ferroviaria europea un aggancio più largo della Valle d'Aosta.
Qui siamo comunque a volare un po' più basso dal punto di vista
della storia, ma sicuramente a fare un passo avanti che ha la sua
importanza, un passo lento - come purtroppo già in altri momenti
abbiamo avuto modo di sottolineare - per quanto riguarda le norme
di attuazione: questa era già in gestazione nel 2007, e devo dire
in un testo sostanzialmente identico a quello con il quale è
approdato oggi, che siamo nel 2010, in quest'aula. Ci rallegriamo
del suo arrivo e purtroppo ci rammarichiamo di altri tre anni persi
rispetto a quell'impegno e a quella iniezione di risorse, ma
soprattutto di decisioni e di ammodernamento che sono necessari per
quanto riguarda questo settore.
Vorremmo solo mettere in avanti alcune preoccupazioni che non
fanno venir meno il consenso che diamo all'adozione di questa
norma, che crediamo sia quanto fosse possibile portare alla nostra
Regione su questo terreno. Abbiamo già avuto modo di approfondire,
anche nelle fasi istruttorie di questo provvedimento, la natura
particolare di questo trasferimento e il grappolo di provvedimenti
che adesso devono fare seguito, perché sembra, quando si dice
"otteniamo le competenze", che la macchina sia pronta a partire, il
pieno di benzina già fatto - in questo caso la locomotiva già in
partenza -, ma temo che non sia così e ne dobbiamo essere
consapevoli come Consiglio regionale, perché la dinamica di tutto
questo trasferimento è molto macchinosa.
Il collega ha sorvolato per rapidità sulla questione, ma è
giusto ricordare che nei 12 mesi successivi all'entrata in vigore,
e bisogna ancora che lo deliberi il Consiglio dei Ministri, ci
dovrà essere un accordo di programma fra Ministero delle
infrastrutture e Ministero dell'economia - è di nuovo il Ministero
dell'economia che torna in pista anche in questo campo -,
Dipartimento della pubblica amministrazione e Regione per le
risorse finanziarie; sarà una trattativa non facile, lo immagino,
perché rientra fra quei pacchetti sgradevoli che bisogna ogni tanto
aprire ed affrontare. Ma vi farà seguito nei sei mesi successivi un
decreto del Presidente del Consiglio dei Ministri per l'attuazione
dei conferimenti e poi nei sei mesi - ma sappiamo, e lo sappiamo
perché abbiamo avuto casi come la Motorizzazione civile che hanno
triplicato la durata di questi termini che non sono perentori, ma
sono solo ordinatori - nei sei mesi ancora successivi a questi
accordi di programma vedremo il contratto di servizio che dovrà
essere stipulato e poi ci sarà la procedura di gara per la scelta
del gestore del servizio.
Non so a chi mi devo rivolgere, se al relatore o al Presidente
della Regione per avere un'idea di quando potremo essere in quella
condizione nella quale le Regioni vicine si sono già trovate, il
Piemonte e la Lombardia in particolare, per l'assegnazione di
tratte ferroviarie regionali, di cui hanno finalmente potuto
diventare titolari, mettendo anche in concorrenza soggetti
qualificati, soggetti pesanti a livello europeo per la gestione di
questi servizi. Questo è uno scenario che ci preoccupa, come ci
preoccupano questi specifici accordi di programma e il programma
quadro che deve intervenire per gli interventi strutturali;
insomma, tutta un'architettura ancora molto pesante e che
l'Assessore Marguerettaz affronterà con il piglio che gli
conosciamo e con la grande determinazione con la quale sa di dover
affrontare questioni di questo calibro.
Qualche rammarico, purtroppo; anche qui l'indicazione è solo in
termini di principio sulla possibilità di chiedere il trasferimento
di beni e servizi, vedremo, è un capitolo ancora del tutto aperto,
e sulla sicurezza del trasporto ferroviario, che non è relativa
alla tratta nel suo complesso, su questo rimaniamo al di fuori.
D'altra parte c'è un'autorità competente che ha queste funzioni da
svolgere a livello nazionale sulla sicurezza del trasporto
ferroviario, ma va ad incidere sulle tratte adibite unicamente a
servizi passeggeri in ambito regionale, locale, urbano e suburbano
funzionalmente isolate; non ne abbiamo tantissime, sappiamo dove
potrebbe andare a cadere questa norma di attuazione, ma la
questione del trenino di Cogne fa parte di un capitolo che
naturalmente sarà trattato in altri momenti. Comunque è da
segnalare che diventiamo titolari di una potestà amministrativa che
ci può permettere la regolazione in modo diverso di quanto oggetto
per decenni di trattativa, di braccio di ferro con il Ministero
delle infrastrutture.
Noi, pur consapevoli di tutti questi limiti, limiti oggettivi di
negoziato su un terreno difficile che ci vede non parte a sé
stante, ma anche strettamente connessi con la vicina Regione
Piemonte, non potremo fare il bello e il cattivo tempo su una
tratta che non è esclusivamente valdostana, e quindi la tratta
Aosta/Chivasso è soggetta inevitabilmente anche a negoziati che
abbiamo già visto - per quanto riguarda il nodo di Chivasso -
essere particolarmente delicati; vediamo se con questa carta che
finalmente avremo in mano riusciremo a progredire
ulteriormente.
Molta soddisfazione invece esprimiamo per l'altra norma che
viene sottoposta al parere di questo Consiglio per il trasferimento
di funzioni in materia di assistenza sanitaria, il personale e
anche le autorità carcerarie, ma direi soprattutto chi opera più
direttamente a contatto con la popolazione carceraria si aspetta -
e si aspettano anche i detenuti - che ci possa essere un netto
miglioramento e che possano essere eliminate alcune pastoie, che
finora non hanno consentito di assicurare, in piena eguaglianza di
livelli di assistenza, anche a questa parte della nostra
popolazione regionale un servizio sanitario adeguato. Grazie.
Presidente
- La parola al Consigliere Rigo.
Rigo (PD)
- Grazie, Presidente. Visto che la discussione
degli oggetti 14 e 15 è combinata, alcune considerazioni in merito
all'assistenza sanitaria penitenziale.
"Educare, anzi, rieducare è lo scopo della pena". Rieducare nel
rispetto della dignità umana, precisa la Costituzione, memore delle
mortificazioni patite da chi, nel ventennio fascista, assaggiò la
galera, "cimitero dei vivi". Mai più un carcere - così dissero i
costituenti - aprendo la strada ad una vera e propria rivoluzione:
carcere non più inteso come controllo dei corpi, ma come servizio a
persone private della libertà. Non un luogo dove si finisce, ma
dove si può ricominciare. Un carcere che produce libertà
individuale, ma anche sicurezza collettiva. Ogni giorno, però,
all'interno del muro di cinta si consuma la contraddizione fra
l'obiettivo dichiarato dalla legge - quella ricordata prima - e la
gestione quotidiana della vita, dove la rieducazione, o
risocializzazione che sia, resta sulla carta e molte, troppe volte
anche il rispetto della dignità di tutti quelli che sono presenti
in carcere, anche dei lavoratori.
I dati più recenti, approssimati per difetto, raccolti dal DAP
(Dipartimento Amministrazione Penitenziaria) sulla salute percepita
in carcere, mostrano un quadro allarmante; solo il 20 percento dei
detenuti risulta in buona salute, mentre il 75 percento versa in
condizioni mediocri o scadenti e il 4-5 percento in condizioni
gravi. Peraltro, era quanto meno improbabile che un servizio
sanitario organizzato all'interno del Ministero della giustizia
privilegiasse le logiche di salute su quelle di controllo/ordine
pubblico. Perché, se gli operatori sanitari dipendono
gerarchicamente dal direttore del carcere e il Servizio sanitario
dal DAP, le priorità saranno stabilite da chi, per professione e
cultura, vede nel detenuto l'individuo condannato per un reato più
che un cittadino che esprime anche bisogni di salute. Di certo non
ha giovato anche il retaggio di secoli del carcere inteso come
luogo di espiazione piuttosto che di recupero e rieducazione. Ciò
ha comportato una forbice crescente fra il Servizio sanitario
nazionale e le prestazioni sanitarie fornite ai cittadini liberi da
un lato e il Servizio sanitario penitenziario e le relative
prestazioni ai detenuti dall'altro. Tutto ciò per dire che oggi si
compie nella nostra regione un passo avanti in quel percorso
indicato proprio dalla Costituzione:
"le pene non possono
consistere in trattamenti contrari al senso di umanità e devono
tendere alla rieducazione del condannato"
.
Dopo due anni esatti dall'entrata in vigore della riforma, che
avrebbe dovuto attuare il riordino del decreto legislativo n.
230/1999, la sanità penitenziaria regionale sta diventando
finalmente una realtà. Una riforma che riguarda la salute della
popolazione detenuta, ma che riguarda anche la salute della
collettività; senza cure efficaci le migliaia e migliaia di malati
di epatite B e C e quelli sieropositivi e la recrudescenza della
tubercolosi sono un pericolo per i detenuti, ma anche per tutta la
popolazione. Sappiamo, dalla risposta dell'Assessore Lanièce alla
nostra interrogazione di ottobre 2009, che è stato predisposto dai
competenti uffici dell'Assessorato un programma di indirizzo
rispetto alle criticità ed alle azioni prioritarie di intervento;
speriamo che la Commissione paritetica per il coordinamento degli
interventi possa al più presto renderlo operativo.
Permettetemi, in conclusione, di ricordare due fatti di cronaca
relativi proprio alla situazione sanitaria della casa circondariale
di Brissogne. La morte per arresto cardiaco del detenuto Fiorenzo
Sarchi, 60 anni, avvenuta il 27 dicembre 2009. L'uomo che stava
scontando una pena
definitiva
era affetto da AIDS conclamato
e da gravissime deficienze immunitarie.
"Ciò nonostante"
-
leggo da un'interrogazione parlamentare -
"pur essendo le sue
condizioni di salute incompatibili con il regime carcerario,
continuava a rimanere in cella"
. L'interrogazione chiedeva di
sapere se
"era stata garantita quell'adeguata e tempestiva
assistenza sanitaria che le precarie condizioni di salute
richiedevano"
. Lo sciopero, il secondo fatto, di medici e di
infermieri il 18 gennaio 2010 che, dopo due mesi senza compenso,
hanno appeso il camice al chiodo. Certo, un comportamento poco
ortodosso, ma la stanchezza e l'esasperazione hanno fatto nascere
la protesta.
Lo schema di decreto legislativo è un buon segnale per
un'inversione di rotta, un segnale positivo, come lo sono quello
dell'inaugurazione della lavanderia il prossimo 19 aprile ed il
clima di fiducia e di speranza che circonda il lavoro del nuovo
direttore a quanto mi risulta. Forse è iniziato davvero e a passo
spedito quel percorso indicato dalla Carta costituzionale; per
questo il voto favorevole del gruppo del Partito Democratico anche
su queste norme di attuazione.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Brevemente, per ringraziare tutti
coloro che hanno lavorato per portare a termine questo percorso e
questo parere sulla norma di attuazione; speriamo arrivi presto il
decreto del Presidente del Consiglio dei Ministri. Sicuramente su
questo tema - è stato detto dai colleghi - apriamo una fase... i
tempi ricordati dal collega Louvin, che ringrazio per la
confiance
sull'attività, sono dei tempi massimi, speriamo di
bruciare le tappe, ma sicuramente sarà un'operazione non da
poco.
Dividerei in due le attività da svolgere, perché abbiamo il
capitolo delle grandi opere, capitolo dove immaginiamo degli
investimenti che vanno a rivoluzionare drasticamente la nostra
linea, ma abbiamo nel breve termine la necessità di dare una
certezza ai nostri cittadini, perché oggi, al di là delle grandi
opere (l'elettrificazione, le gallerie di Montjovet, le gallerie di
Ivrea, ammesso che si possano fare, che sono temi che verranno
risolti con dei tempi medi), abbiamo la necessità di assicurare ai
nostri cittadini il rispetto degli orari, abbiamo la necessità di
avere le carrozze pulite, abbiamo la necessità di avere le
biglietterie funzionanti; quindi non vorrei che, perdendoci nei
grandi temi, non riuscissimo a dare delle risposte immediate.
Questa norma ci permetterà, appena troverà una sua concretezza,
di avere delle leve del comando per interloquire con Trenitalia, in
modo da avere dei contratti di servizio che vengono rispettati. Su
questo tema c'è il nostro massimo impegno e riteniamo di poter dare
delle risposte immediate. Cercheremo di avere al più presto la
definizione delle varie questioni. Vi ricordo che già oggi c'è una
fase di confronto molto dura fra Trenitalia e il Ministero, perché
il servizio che viene prestato oggi Trenitalia lo quota 25.000.000
di euro, mentre il Ministero gliene riconosce solo 23, quindi
abbiamo già 2.000.000 che ballano: rispetto a questo abbiamo la
consapevolezza di fare delle azioni che vogliono dare delle
risposte subito.
Pregherei... e ringrazio per il tono e l'aiuto che è stato dato
da tutti i gruppi, nel proseguire questo dossier evitando di
mettere un'azione in concorrenza con l'altra, perché molte volte
che abbiamo delle cose che non ci convincono diciamo: ecco, fanno
queste cose perché non si occupano della ferrovia! Vorrei dire a
tutti che noi, della ferrovia, ci occupiamo costantemente e in modo
assoluto, e non è che se facciamo delle altre iniziative nel
contempo dimentichiamo la ferrovia. La ferrovia non è patrimonio di
una forza politica di maggioranza o di opposizione, è un patrimonio
di tutti e lo stiamo seguendo con attenzione per tutti. Quindi
evitiamo, ogni volta che abbiamo qualcosa che non ci convince, di
dire: ecco, perché non si occupano della ferrovia... della ferrovia
ce ne occupiamo, e ce ne occupiamo tanto!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
Naturalmente, nell'esprimere la mia soddisfazione per un
percorso che si sta concludendo, questo delle norme di attuazione
legate al trasferimento di funzioni in materia di assistenza
sanitaria, per portare a conoscenza che, come ho detto in sede di
un' interpellanza alcuni mesi fa, e per aggiornare i passaggi che
sono stati fatti, già da un anno c'è questa Commissione paritetica
in materia sociosanitaria che si è insediata il 22 maggio scorso,
appunto questa commissione dovuta al protocollo d'intesa fra il
Ministero della giustizia e la Regione Valle d'Aosta. Questa
commissione ha già lavorato in modo importante su dei punti
precisi: l'individuazione di modelli organizzativi per il
trasferimento delle funzioni, la presa in carico della
strumentazione dei locali adibiti e da adibire a presidio
sanitario, il trasferimento dei rapporti di lavoro delle figure
sanitarie, la definizione chiara delle priorità di intervento
sanitario delle comunità carcerarie. Abbiamo già fatto due
sopralluoghi a luglio 2009 con il dottor Mazzeo e, in seguito
all'insediamento del nuovo direttore, dottor Minervini, circa un
mese e mezzo fa abbiamo fatto un nuovo sopralluogo per definire in
modo preciso quali siano i requisiti minimi per le strutture da
adibire ad ambulatori, eccetera. La Commissione paritetica
sociosanitaria ha elaborato un documento, linee di indirizzo di
trasferimento dei rapporti di lavoro del sistema sanitario e del
personale sanitario operante in materia di sanità penitenziaria,
che stabilisce i punti summenzionati, quindi un documento
operativo, per cui appena saranno licenziate queste norme di
attuazione, saremo pronti a lavorare in modo operativo. Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente.
Volevo solo, oltre ai ringraziamenti che sono già stati fatti al
relatore per aver voluto ricordare la storia della ferrovia, e
quindi agevolare la comprensione dei problemi che ancora oggi
abbiamo, malgrado siano passati anni da quando abbiamo la
ferrovia... ma di ammodernamento non si è mai parlato: praticamente
abbiamo la ferrovia e dall'inaugurazione è sempre la stessa, quindi
possiamo essere tranquilli, guardando le fotografie, non abbiamo da
cambiare soggetto, è sempre lì.
Due brevissime osservazioni sul discorso della ferrovia. Nel
tempo intercorso fra la predisposizione della norma e il tempo di
approvazione, purtroppo dobbiamo dire che in questo caso i tempi
sono stati troppo lunghi, soprattutto per mettere un punto fermo
non ad una definizione, ma ad una partenza che prevede una serie di
percorsi molto difficili e lunghi. Su questo voglio sicuramente
confermare che è importantissimo che si chiuda una fase di
indeterminatezza per quanto riguarda le competenze, ma si apre una
fase di grandi scelte, e credo che su questo anche in Consiglio non
sarebbe sbagliato portare su questo tema una riflessione.
Riflessione che si rivolge a tre aspetti fondamentali: il primo, è
la linea Aosta/Chivasso, che - come ha ricordato Caveri - incide
non solo per la Valle d'Aosta, ma anche per il Piemonte. Credo che
su questo asse lo sforzo sarà importante per riuscire a capire se
vogliamo una ferrovia degna di questo nome, il che significa rifare
un percorso che permetta di avere delle velocità compatibili,
oppure si vuole fare qualche galleria, dopodiché il risultato sarà
sempre quello che abbiamo.
Ora, questa scelta si inserisce in quella che è la trattativa
del punto 2 del secondo comma dell'articolo 2, che è la più
difficile, perché si parla dell'esigenza di arrivare fra Regione,
Ministeri e il gestore, e i punti sono: adeguamento delle
infrastrutture, realizzazione di nuove opere. Evidentemente su
questo c'è lo sforzo più consistente, perché qui si deve decidere
cosa si vuole fare e dove sono le risorse per farlo, altrimenti
rischiamo di avere, come per la "Lunetta" di Chivasso - per la
parte piemontese - 20.000.000 di euro congelati da quattro anni e
non si è fatto ancora nulla! Se per fare la "Lunetta" in quattro
anni non si è ancora deciso come si fa, immaginiamoci per la tratta
Aosta/Chivasso! E questo è il punto n. 1, là dove l'impegno parte
da domani.
Poi c'è l'altro punto: Aosta. Credo che la ferrovia su Aosta
abbia un impatto importantissimo. Ricordo che ci sono dei progetti
allo studio per l'interramento della stazione ferroviaria, il che è
un altro punto importante; ci sono progetti finanziati a livello
comunitario che stanno seguendo questa fase. Anche questa parte
diventerà uno dei punti qualificanti oppure che andranno di nuovo a
memoria per quanto riguarda la politica per la città di Aosta.
Collegato con l'interramento della stazione c'è, per Aosta, il
discorso dell'eventuale metropolitana per quanto riguarda il punto
est-ovest, il trasferimento e anche adesso che abbiamo parlato di
people mover
, cioè del collegamento nord-sud, è emerso con
chiarezza l'utilizzo possibile di una tratta, di parte della
ferrovia come metropolitana, come trasferimento leggero da est a
ovest. Ora, da domani, c'è una nuova possibilità di incidere su
questo punto in termini credo molto più consistenti.
Il terzo punto è l'Aosta/Pré-Saint-Didier, là dove le soluzioni
si sbizzarriscono, credo che sarà un tema di grande rilievo.
Queste tre tematiche potrebbero fare oggetto di una discussione
che almeno fissi le linee, dopodiché sui singoli punti ognuno vedrà
come attivare le risorse per riuscire a dare corpo all'interesse
per queste tre soluzioni, se sono condivise, in modo che anche con
il Comune di Aosta, che dovrà prendere in mano questo, ci sia
chiarezza sugli indirizzi. Ho voluto sottolineare questo aspetto,
perché mi sembra sia la base dello sforzo che in futuro dovrà
essere fatto. Vorrei anche ricordare che sulla gestione...
correttamente l'Assessore Marguerettaz ha detto che molte delle
difficoltà emergono dalla gestione dell'attuale sistema
ferroviaria, che oggi è RFI... domani sarà un appalto pubblico per
vedere la gestione.
Non credo sia necessario essere profeti per dire che l'interesse
per la nostra tratta sarà residuale, cioè non è che ci sarà tanta
voglia di venire a gestire la Torino/Aosta, quindi mi immagino che,
anche qui, bisognerà attivare dei meccanismi compensativi, perché
non ci sarà "grasso che cola" da questa tratta, non mi risulta che
abbiano fatto degli utili, al di là della discussione che c'è
ancora con il Ministero, 2.000.000 in più o in meno, sulla gestione
attuale. Questi sono i problemi veri che da domani, con questa
norma di attuazione, avremo in carico, e non sono pochi, perché
anche tutte le altre norme si riferiscono a tempi che sicuramente
dovranno essere visti con molta attenzione.
Sull'ultimo punto, il discorso del sistema sanitario nelle
carceri, credo che questa norma sia stata fatta in tempi molto più
rapidi, perché questo servizio è stato sempre garantito, poiché non
c'è mai stata assenza di assistenza. In questo caso viene normato,
è un favore che viene fatto ad una struttura che giustamente è
presente e a cui abbiamo sempre dato le risposte in tempi rapidi.
Ci auguriamo che oggi con la stabilizzazione - come è stato
ricordato dal collega Rigo - del direttore ci sia anche un
interlocutore che ci permetta di lavorare in termini più rapidi e
più efficienti. Grazie.
