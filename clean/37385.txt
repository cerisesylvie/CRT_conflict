Classificazione
CASA DA GIOCO



Oggetto del Consiglio n. 1175 del 22 aprile 2015 - Resoconto
OGGETTO N. 1175/XIV - Interpellanza: "Individuazione di
criteri per la riorganizzazione del personale della Casa da gioco
di Saint-Vincent".
Presidente
- Ha chiesto la parola, per l'illustrazione,
il Consigliere Ferrero; ne ha facoltà.
Ferrero (M5S)
- Grazie Presidente.
Ormai è un appuntamento consueto, è la
top ten
in cui
dobbiamo inserire sempre qualcuno al
Casinò
: la
top
ten
delle promozioni. In questo caso - e chiederò ovviamente la
verifica se le informazioni sono corrette all'Assessore Perron - ci
risulterebbe che il Signor Armando Chentre, nell'ambito di questa
riorganizzazione che ha previsto tutta una serie di promozioni, sia
stato passato a mansioni sostanzialmente superiori con anche un
trattamento economico superiore. Anche qui, anche in questo caso,
nel caso del Signor Chentre, sembrerebbe rispettato puntualmente
quel manuale non ufficiale di cui avevamo già parlato la volta
scorsa...perché? Perché il Signor Chentre è comunque dell'Union
Valdôtaine, il Signor Chentre è Sindaco di Bionaz dell'Union
Valdôtaine e il Signor Chentre, da quanto risulta, è in possesso
del diploma di scuola media. Attenzione ragazzi! Non studiate
troppo perché siete fregati, usate altre vie, da quanto
risulta.
Vorremmo avere allora dall'Assessore qualche ragguaglio su
questa campagna di primavera di promozioni, che non sono proprio
dei saldi di fine stagione, anzi sono dei saldi di inizio stagione,
e capire i motivi che spingono a queste promozioni, soprattutto in
un momento in cui ipoteticamente l'amministratore attuale, in
scadenza, potrebbe non essere confermato. E allora che cos'è
questo? Non lo so! Che senso ha, quando ci potrebbe ipoteticamente
essere un altro amministratore, prendere questi provvedimenti di
promozione, quando poi magari tra un mese, due mesi o tre mesi
l'attuale amministratore va via? Ecco, non riusciamo a comprendere
il senso di quello che stia effettivamente accadendo. Aspetto
quindi le illuminazioni e le luci che mi darà l'Assessore per poi
replicare.
Presidente
- Ha chiesto la parola, per la risposta,
l'Assessore Perron; ne ha facoltà.
Perron (UV)
- Grazie Signor Presidente.
Il 20 novembre 2014 Armando Chentre, impiegato tecnico al Casinò
de la Vallée del reparto Roulette Americana e Black Jack con le
mansioni di croupier, chiede di essere trasferito nel reparto
Ufficio clienti
con il ruolo di rilevatore di gioco.
Considerato che vi è la presenza di esuberi strutturali nel reparto
(ne avevamo già parlato, ha portato anche ad un accordo sindacale
che prevede di attendere la riduzione dell'organico, lei lo
conosce), la richiesta è stata accolta positivamente e quindi l'11
dicembre 2014 vi è stato il trasferimento del lavoratore al reparto
Ufficio clienti con il ruolo che le ho detto poc'anzi. Voglio
ricordare, come abbiamo più volte discusso, che il ruolo del
rilevatore è un ruolo fondamentale all'interno della Casa da gioco,
è fondamentale per la corretta valutazione dei clienti più
importanti della Casa da gioco. Il nuovo Direttore marketing, in
considerazione dello sviluppo (o per lo meno auspicato) delle
presenze della clientela VIP, che in effetti si è verificata, aveva
chiesto una risorsa supplementare per una migliore gestione
dell'attività di analisi, da un parte, e di controllo,
dall'altra.
Sul punto 2, collega, con il cambiamento di mansioni non viene
effettuato alcun aumento di stipendio; anzi, vennero effettuate le
riduzioni conseguenti al cambiamento di ruolo e questo fu anche uno
dei motivi..., oltre al fatto che, come le dicevo poc'anzi, vi è un
esubero nel reparto per il quale si è accolta la richiesta. Voglio
inoltre far notare che il lavoratore, ed è verità, ha subìto in
qualche modo un peggioramento dei propri orari di lavoro e un
aumento della prestazione oraria rispetto al reparto di
provenienza. Com'è stato inquadrato? È stato inquadrato con la
qualifica di impiegato amministrativo di 3° livello super, come i
colleghi di lavoro che svolgono esattamente le stesse mansioni. In
considerazione del fatto che il reparto di provenienza è uno di
quelli con i costi pro-capite più elevato, il risparmio è stato, mi
permetto di dirlo, anche considerevole, nel senso che vi è una
riduzione della retribuzione annua lorda di circa 11.400 euro,
inclusi i premi, e quindi la riduzione del costo del lavoro è stata
superiore a 17.000 euro.
Sul punto 3, Armando Chentre ha acquisito la licenza media, dal
1980 ha lavorato per più anni presso la Regione autonoma Valle
d'Aosta come operaio forestale; è stato assunto dapprima al Billia,
poi dal 1990 è stato assunto in SISER (oggi confluita nella Società
Casino de la Vallée), dove ha svolto fino a dicembre scorso la
carriera di croupier Roulette e Black Jack. È uno degli impiegati
che ha un attestato di Trente et Quarante e, al pari, ha un
attestato anche di Poker, con un'esperienza tecnica ai tavoli di
gioco di più di 25 anni.
Sul punto 4, come le ho illustrato, le qualificazioni che sono
richieste per il ruolo di rilevatore sono esattamente le stesse
previste per il ruolo di croupier: sotto il profilo delle
esperienze, richiedono preferibilmente l'aver svolto proprio il
ruolo di croupier, o altra mansione, comunque sempre da impiegato
tecnico di gioco. Questo caso personale che, come le ho detto, è
avvenuto non adesso, ma nell'autunno scorso, si inserisce in un
lavoro già avviato da tempo che va nella direzione di riorganizzare
il personale e, laddove è possibile, immaginare parallelamente una
riduzione dei costi. Sulle intenzioni del Governo, ovviamente dal
nostro punto di vista è intenzione proseguire o cercare di
proseguire in questo percorso di ottimizzazione organizzativa di
tutte le aziende partecipate, dando delle linee di indirizzo che
siano ispirate ad un'oculata gestione delle risorse, anche al fine
di evitare delle diseguaglianze e delle sperequazioni. Grazie.
Presidente
- Grazie Assessore. Per la replica, ha chiesto
la parola il Consigliere Ferrero; ne ha facoltà.
Ferrero (M5S)
- Grazie Presidente. Come al solito, sono
completamente insoddisfatto dalle risposte che ho avuto.
Partiamo dal punto 1: la mansione di rilevatore non esiste in
nessun Casinò del mondo, è una figura che è stata creata nel nostro
Casinò di Saint-Vincent; non esiste, non esiste la qualifica di
rilevatore, e questa è la prima cosa. Sul fatto che ci sia stato un
risparmio, anche questo non è vero, perché nel momento in cui si va
a traslare la posizione di un croupier e gli si "capitalizzano le
mance" c'è comunque una perdita per la Casa da gioco, perché lui
prima incamerava delle mance e le mance vanno suddivise equamente
tra il personale e la Casa da gioco. Quindi lì, anche da quel punto
di vista, non va bene, c'è comunque un qualcosa che non va!
Per quanto riguarda i titoli di studio...beh, guardi Assessore,
o l'hanno informata male o non sapete leggere! Nell'ambito del
testo di organizzazione aziendale, "Sistema dei ruoli rilevatori di
gioco", codice MKTCOM4°RG3, al punto 6, "Conoscenze, esperienze e
competenze", per l'accesso al ruolo è necessario essere in possesso
almeno di un diploma di scuola media superiore, "almeno di un
diploma di scuola media superiore". È chiara la cosa? A me è
abbastanza chiara, a lei pare di no! Questo atto che è stato
firmato (è del marzo 2010), redatto da Bois Rodolfo, verificato da
Pierfrancesco Caria, verificato da Rizzo Stefano, è approvato da
Frigerio Luca. Allora io mi chiedo: è valido per tutti i dipendenti
esclusi quelli che sono iscritti all'Union Valdôtaine
questo
documento? No, io voglio solo saperlo, perché sono stufo di venire
qui e di farmi prendere per il naso, anche da lei, Assessore! È
stata utile la partecipazione alla
task force
, guardi,
perché questo viene dai documenti che sono stati dati
dall'Amministratore Frigerio a noi. E allora non potete darci un
documento e venire qui, in Consiglio (perché il Consiglio poi viene
sentito da tutti) e raccontarci un'altra storia! Io sono stufo!
Queste sono semplicemente delle bugie, bugie che vengono dette
senza pudore! I valdostani hanno diritto a sapere cosa succede
all'interno della Casa da gioco: i regolamenti non sono validi per
alcune persone, e sono sempre le stesse! Abbia pazienza, Assessore!
Io non lo so...vi siete resi conto anche voi dell'ultima perdita
del Casinò, 1.650.000 euro in una botta, in due serate! Eh,
insomma! E poi il Casinò va bene? E poi queste sono le persone che
vengono premiate in assenza anche del rispetto dei regolamenti che
avete fatto voi? Che avete fatto voi, che hanno fatto le persone a
cui voi volete rinnovare la fiducia!
Assessore, io vorrei veramente che lei curasse la Casa da gioco
come cura i suoi interessi personali, perché lì è in gamba, lì è in
gamba! Ce ne ha dato prova con la Banca di Credito Cooperativo
Valdostano! Ha affittato il suo immobile tranquillamente, glielo
ristrutturano...l'immobile ha un vincolo? Ma chi se ne frega del
vincolo! Il vincolo non è ancora scaduto, ma il contratto è già
stato fatto! Ma cosa sono le questioni personali? E le frottole che
mi racconta lei qui? Queste non sono questioni personali? Non è
un'offesa personale al Consiglio? Abbia pazienza! Sono stufo di
avere sempre risposte che non corrispondono alla verità! O si fa
informare in maniera corretta, perché fino a prova contraria la
Casa da gioco è una partecipata regionale...non mi date gli atti
quando chiedo gli atti, non mi date i documenti, non mi date le
fatture; tutte prerogative del Consigliere regionale...allora,
cos'è questa storia? E poi? Glielo faccio avere io il documento che
è stato dato a me, gliene faccio avere una copia!
