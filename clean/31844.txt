Classificazione
ASSISTENZA SOCIALE
Famiglia, tutela dell'infanzia
DEMANIO E PATRIMONIO REGIONALE



Oggetto del Consiglio n. 729 del 23 settembre 2009 - Resoconto
OGGETTO N. 729/XIII - Interpellanza: "Predisposizione di uno
studio per la realizzazione, nell'area di proprietà regionale in
via Page ad Aosta, di un luogo fruibile dalle famiglie".
Interpellanza
Considerato che una città vivibile non è fatta solo di
palazzi, condomini, strade, ma anche di infrastrutture e di
servizi;
Ricordato che attorno al quartiere Dora della città di Aosta
si sta sviluppando un significativo programma di edilizia
residenziale;
Preso atto che nella zona, dove è ubicato uno stabile in
disuso, ex dancing storico cittadino, dovrebbe sorgere un complesso
condominiale;
Sottolineato che in via Page, di fronte all'arena della Croix
Noire, di fianco al vecchio dancing e alle nuove case
dell'A.R.E.R., la Regione è proprietaria di un'area verde
attualmente non utilizzata e non fruibile;
Evidenziato che in quella parte di città sono carenti gli
spazi, le aree per servizi dedicati in particolare al gioco, alle
attività di animazione dei bambini e dei ragazzi in un quartiere in
espansione abitativa;
il sottoscritto Consigliere regionale
Interpella
l'Assessore regionale competente per conoscere se intenda
studiare, d'intesa con il Comune di Aosta, la realizzazione,
nell'area di proprietà regionale in via Page ad Aosta, di un luogo,
sistemato in modo opportuno, fruibile ed a disposizione delle
famiglie e dei ragazzi.
F.to: Rigo
Presidente
- La parola al Consigliere Rigo.
Rigo (PD)
- Grazie, Presidente. Come sanno bene tutti i
colleghi Consiglieri, molte regole della valorizzazione urbana sono
fatte per favorire la rendita, spesso a discapito dell'interesse
generale. Quando si trasforma una parte di città, si crea, da un
lato, un aumento del valore immobiliare e, dall'altro, un costo per
la realizzazione delle relative infrastrutture. Il gioco è però
quasi sempre diseguale: il primo è a favore del privato e il
secondo a carico del pubblico. Compito delle pubbliche
amministrazioni, siano esse Comune o Regione, è quello di
sviluppare moderne politiche di integrazione degli interventi, in
modo tale da tenere insieme diversi obiettivi, le residenze certo,
ma anche i servizi e, perché no?, la partecipazione dei cittadini
alla trasformazione di quel tessuto urbano; questo è lo spirito che
ci ha guidati nella presentazione dell'interpellanza. C'è una
realtà cittadina in prossimità del quartiere Dora in cui si sta
sviluppando un complesso di fabbricati pubblici e privati; è
evidente quindi la preoccupazione rispetto alla vivibilità della
zona di quella città che si sta trasformando ampiamente.
Sappiamo benissimo che la qualità sociale ed ambientale di
quello sviluppo urbano è competenza dell'Amministrazione comunale
di Aosta, che per questo è da anni impegnata in una difficile
operazione, ma anche la Regione può contribuire, in piccola parte,
a svolgere un ruolo positivo di assunzione di responsabilità per lo
sviluppo sostenibile di quel contesto urbano. La Regione è infatti
proprietaria di un'interessante area, non piccola, di oltre 7.000
metri quadri, che potrebbe prestarsi per lo sviluppo di servizi per
quel territorio, servizi per i cittadini, facendo buon uso anche
dei documenti prodotti dall'Amministrazione regionale, documenti
prodotti insieme ad altri attori. Penso alle linee guida regionali
a favore delle nuove generazioni, oppure al documento di sintesi
dei lavori del piano di zona, che si riferiscono a quel territorio,
servizi cioè che privilegino la famiglia e i minori; ecco perché
crediamo che quell'area opportunamente attrezzata e valorizzata
possa rispondere appieno alle esigenze indicate dai documenti sopra
richiamati. D'intesa con il Comune di Aosta, certo, perché non
pensare alla realizzazione di un progetto non faraonico, ma utile
per il gioco, lo svago, il bisogno di incontrarsi e socializzare
fra pari o fra minori e adulti? Dicevamo poc'anzi che componente
essenziale per una pianificazione corretta è quella della
partecipazione, del coinvolgimento; allora perché non coinvolgere
nella fase della progettazione e successivamente nella gestione
dell'area attrezzata le componenti sociali presenti nel quartiere?
Dicendo questo penso alla fruizione del polmone verde dell'area
verde del quartiere Cogne, per molti anni una zona non considerata,
non utilizzata o scarsamente utilizzata dai cittadini, in
particolare dalle famiglie e dopo una piccola ristrutturazione e
l'affido della gestione, della sorveglianza e della cura alla
cooperativa degli anziani per l'autogestione è diventata una zona
frequentata giornalmente da bimbi e genitori, le scuole, i nonni,
perché non ripetere quella esperienza in un'altra parte della
città? La pulizia mattutina, il controllo sul funzionamento dei
giochi, la presenza di una persona adulta riconoscibile, affidabile
e collaborativa sono condizioni indispensabili per una successiva
fruizione positiva di un bene comune. Per questo invitiamo
l'Assessore competente a prendere contatti con il Governo della
città di Aosta per verificare la concreta possibilità di impegnare
anche direttamente la Regione nella valorizzazione di una sua area,
altrimenti non fruibile. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Si concorda
in senso generale con le premesse dell'interpellante, quindi siamo
disponibili a studiare d'intesa con il Comune di Aosta un
intervento atto alla realizzazione degli spazi ricreativi e servizi
in quell'area, purtroppo però si dovrà tener conto che il Comune di
Aosta, nell'ultima variante del piano regolatore generale comunale
per l'adeguamento al PTP ha modificato la destinazione d'uso della
zona da interesse generale a zona vincolata a servizio di livello
regionale di tipo amministrativo, ossia a uffici. Si dovrà quindi
procedere, se ci sarà questa intenzione, con un accordo di
programma per interesse pubblico fra Regione e Comune, del quale il
Comune di Aosta dovrebbe essere il promotore. In maniera molto
sintetica ho voluto dire quali problematiche oggi persistono su
quell'area.
Presidente
- La parola al Consigliere Rigo.
Rigo (PD)
- Sono soddisfatto della risposta
dell'Assessore, in particolare la condivisione della necessità e
dell'opportunità di riqualificare quell'area. Le chiedo però di
informare con tempestività, nei modi che riterrà più opportuni, il
Comune di Aosta sulla volontà oggi da lei espressa a nome del
Governo regionale. Tutto ciò per dare modo a quella
amministrazione, ovviamente se condividerà la proposta, di
attivarsi e di programmare le relative iniziative.
