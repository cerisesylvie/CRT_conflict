Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1801 del 24 gennaio 2001 - Resoconto
OGGETTO N. 1801/XI Risultanze della ricerca "Prometeo" sulla
situazione sanitaria. (Interpellanza)
Interpellanza Preso atto dei dati sulla salute forniti dalla
ricerca Prometeo, recentemente pubblicata, che analizza e descrive
le realtà italiane alla luce delle "morti evitabili";
Constatato che la nostra regione si colloca al primo posto di
detta graduatoria, che riporta in ordine decrescente le regioni in
cui è più alto il rischio di morire;
Considerato che già nel precedente rapporto Prometeo la nostra
regione si segnalava per "mancanza di prevenzione", per "cattiva
diagnosi precoce" e per "cattiva igiene ed assistenza
sanitaria";
Constatato che nel frattempo la situazione sanitaria della
nostra regione, rispetto al tema analizzato da tale ricerca, "le
morti evitabili", non è migliorata, nonostante le ingenti risorse
finanziarie erogate dalla regione per la sanità;
la sottoscritta Consigliera regionale
Interpella
l’Assessore competente per sapere:
1) quali sono stati gli interventi attivati per invertire la
situazione sanitaria registrata dalla ricerca Prometeo del
1999;
2) se è a conoscenza dei dati della ricerca Prometeo del 2000 e
come li valuta;
3) cosa intende fare per contrastare la tendenza negativa che
emerge da tale ricerca e con quali obiettivi raggiungibili.
F.to: Squarzino Secondina
Presidente
La parola alla Consigliera Squarzino
Secondina.
Squarzino (PVA-cU)
Mi dispiace che sulla ricerca Prometeo
non si dica nulla sull'assistenza agli immigrati, sullo sportello
SISI perché questo sportello sarebbe stato presentato come un fiore
all’occhiello della Regione. Io condivido fino in
fondo la scelta dell’Assessore rispetto a questo
sportello e sono preoccupata sulla sorte di questo servizio in caso
di eventuale vittoria del partito a cui appartiene Frassy. Chiusa
parentesi?
Frassy
?
(fuori microfono)
Queste sono valutazioni
politiche?
Squarzino (PVA-cU)
? sono valutazioni politiche, sono
consentite perché siamo in sede politica qui, non in sede
amministrativa. Quindi ritengo sia questo il luogo per farle.
Tornando alla nostra ricerca Prometeo, su questa ricerca già lo
scorso anno avevo interpellato l’Assessore. Ricordo
che la ricerca Prometeo ha visto la luce per la prima volta nel
1999 e nel 2000 siamo alla seconda edizione della ricerca.
È un'indagine sulle realtà territoriali delle aziende USL per
descrivere e indagare sullo stato di salute della popolazione, sui
servizi sanitari, in rapporto al contesto demografico ed economico;
questa indagine consente di descrivere la realtà della salute sul
territorio italiano tanto che il sottotitolo della ricerca è:
"Atlante della sanità italiana".
A questa indagine collaborano l’Università di
Roma di Tor Vergata, l’Istituto nazionale di
statistica, Farmindustria, il Lesis e via dicendo, quindi sono
presenti settori diversi della ricerca.
È una ricerca che, ripeto, ha preso l’avvio
l’anno scorso e che comincia ad avere una sua
rilevanza anche a livello nazionale.
L’interesse di questa ricerca è il punto di vista
da cui si colloca per esaminare tutti i vari dati che già sono a
conoscenza dei diversi settori che operano nel sanitario, e cioè si
vuole vedere quanti morti evitabili il sistema sanitario
territoriale consente.
Una premessa: questa analisi dell’Istituto
Prometeo non è una denuncia tout court del servizio sanitario
italiano tant’è vero che una recente ricerca
dell'Organizzazione mondiale della sanità ha collocato
l’Italia al secondo posto nella classifica della
performance dei sistemi sanitari e la Francia viene al secondo
posto, quindi vuol dire che complessivamente il sistema sanitario
italiano funziona.
Ma è sempre utile verificare il grado di gradimento del servizio
e verificarne l’efficienza nei confronti della
salute.
Cosa fa la ricerca? La ricerca, partendo dal presupposto che
c’è un’età media nella quale si
muore: in Italia, l'età media era nel 1994 di 74 anni e nel 1997 di
75 anni, registrando nell’arco di 3 anni un aumento
di 1 anno l’attesa di vita delle persone, partendo
da questo presupposto, la ricerca considera non naturale e non
fisiologico ogni evento mortale che avviene prima di compiere i 70
anni di vita. La ricerca individua le cause e lo fa con un calcolo
pesato rispetto alla popolazione in modo che non siano penalizzate
le regioni in cui c’è maggiore invecchiamento
rispetto a quelle in cui c’è minore
invecchiamento.
Analizza questi dati, e individua grossi ambiti di cause
possibili che possono essere rimosse e indica interventi per
diminuire il numero di morti evitabili.
Le cause sono raggruppate nei seguenti settori: prevenzione
primaria legata a stili di vita, campagna antifumo, antialcol,
corretta alimentazione; prevenzione secondaria, interventi di
diagnosi precoce, terapia; tumori evitabili con terapia precoce e
adeguata; misure di igiene e di organizzazione sanitaria.
I dati della ricerca Prometeo del 2000 confermano
sostanzialmente quelli della ricerca del 1999 e collocano la nostra
Valle in una zona di massima retroguardia: nel 1999 eravamo ai
penultimi posti, con il 2000 siamo all’ultimo posto
e la sintesi della ricerca Prometeo riguardante la Valle
d’Aosta, perché oltre a una descrizione globale
della sanità in Italia viene anche descritta la situazione delle
singole regioni, è la seguente - ne leggo alcuni stralci, è molto
breve e dà il quadro di come viene descritta da questa ricerca la
nostra Regione -:
"? La nostra azienda USL evidenzia valori più
alti della media nazionale, nel senso che, mentre a livello
nazionale su ogni 100.000 abitanti di sesso maschile si registrano
176 morti evitabili, da noi gli uomini morti per cause evitabili
ogni 100.000 abitanti sono 235"
(quindi c’è una
media di 2,4 per mille abitanti)
. "Per le donne, mentre a
livello nazionale c’è un valore di 7,9 per 100.000
abitanti, in Valle d’Aosta siamo a 77,8 morti
evitabili ogni 100.000 abitanti, quindi c’è una
grossa differenza.
Se si considerano le diverse categorie di morti per cause
evitabili, rispettivamente evitabili o riducibili grazie ad
interventi sugli stili di vita, ad interventi di diagnosi e terapia
precoce o legati a problemi connessi con la strutturazione e il
funzionamento dell'organizzazione sanitaria, si evidenzia la
situazione di svantaggio dell'azienda USL di Aosta rispetto alla
media nazionale con un'unica eccezione che è quella che riguarda un
dato migliore di morti evitabili per le donne rispetto alla misura
di igiene e assistenza sanitaria."
Qui dobbiamo dare atto che quell’intervento di
diagnosi precoce, di screening, sulle donne, intervento che da anni
viene portato avanti ha fatto sì che i valori della Valle
d’Aosta risultino migliori rispetto a quelli della
media nazionale ovvero risulta più basso il numero di morti
evitabili.
Questa è la situazione, abbastanza drammatica, nel senso che
abbiamo un numero cospicuo di morti evitabili superiori a quello
registrato in campo nazionale; il settore in cui si evidenzia
maggiormente questa caratteristica è proprio la popolazione degli
uomini in cui si registra un maggior numero di persone che muoiono
per cause che avrebbero potuto essere evitate se si fosse lavorato,
e se si lavorasse, maggiormente sui cambiamenti di stili di vita,
su diagnosi precoce, sul funzionamento dell'organizzazione
sanitaria o sull’igiene. Questi sono i dati brutali
che emergono dalla ricerca.
L’interpellanza del nostro gruppo chiede se sono
stati attivati degli interventi per invertire la situazione
sanitaria che si era registrata nel 1999 e che nel 2000 viene
ribadita; se l'Assessore conosce questi dati e come li valuta; cosa
si intende fare per contrastare la tendenza negativa che emerge da
tale ricerca e con quali obiettivi raggiungibili, in modo da non
accontentarsi solo di parole.
Si dà atto che, dalle ore 12,08, riassume la presidenza il
Presidente Louvin.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Sarò lungo, dopo la premessa lunga e
ipotizzo la risposta altrettanto lunga della Consigliera Squarzino,
non posso non entrare nel merito di una questione complessa che ci
ha impegnati fortemente per capire l’origine della
ricerca e la premessa è che la ricerca Prometeo non è in linea con
i dati in possesso dell’Assessorato, è stata
contestata da più parti, in particolare dalle Regioni del nord
Italia dato il macroscopico elemento che ne deriva: dove si spende
di più e si investe di più nella salute, ricordo, 2,8 milioni a
Bolzano e 2,5 milioni in Valle d’Aosta pro capite,
aumentano gli anni di vita persi.
Ne consegue che i sistemi sanitari sono coinvolti in minima
parte nella ricerca, che riguarda la qualità della vita nel suo
complesso e in generale, le abitudini, nonché altri elementi
sociali quali ad esempio i suicidi o altri ancora assolutamente non
valutabili, quali gli incidenti stradali, non si sa se di residenti
o di tutti.
Gli stessi ricercatori, come in parte ha già accennato la
Consigliera Squarzino, riconoscono questa posizione di cautela
laddove affermano che risulta - cito testualmente - che:
"?
L’esito in termini di salute o di minor numero di
anni di vita persi per cause di morte evitabile è il frutto di un
complesso sistema di condizioni rispetto alle quali il modello di
organizzazione sanitaria è solo una variabile e non necessariamente
la più strategica. Molti sono infatti i fattori che determinano lo
stato di salute di un individuo o di una popolazione e una buona
parte sono essenzialmente riconducibili, nel bene come nel male, al
libero arbitrio di adottare comportamenti protettivi verso di essa
sia in termini di prevenzione che di cura come si dirà più
avanti?"
.
Altra citazione:
"? D’altra parte la
classifica Prometeo non suggerisce che l’assistenza
sanitaria funzioni peggio in alcune specifiche e ben identificate
aree del Paese o che alcuni servizi di prevenzione e dipartimenti
di emergenza mostrino la corda o perdano colpi rispetto ad
altri?"
.
Non solo, dice la ricerca a pagina 47 che per quanto riguarda la
Valle d’Aosta va ricordata la distorsione dovuta al
basso numero di residenti che addirittura non coincidono con quelli
rilevati dall’anagrafe.
Questa come premessa, così come va detto che la ricerca si
riferisce a un periodo antecedente i grossi interventi di
prevenzione primaria e secondaria messi in atto dal 1996-1997 in
poi dall’Assessorato su precise indicazioni della
Giunta regionale che ha in quegli anni voluto invertire la tendenza
in atto precedentemente che era quella di concentrare gli sforzi
finanziari più sull’Ospedale, quindi sulla cura,
piuttosto che sulla prevenzione e sulla riabilitazione.
Questo va detto ad onor del vero perché sicuramente in questa
fase, indipendentemente dalle cose dette prima e dalla differenza
dei dati rilevati dal nostro osservatorio rispetto a quelli citati
dalla difficoltà di analizzare sui numeri piccoli, noi scontiamo
queste scelte di politica sanitaria che sono state fatte negli anni
scorsi.
Ma l’analisi Prometeo, nel ricondurre a un
complessivo 17,6 percento contro il 15 percento della media
nazionale e agli stessi livelli della Provincia autonoma di Bolzano
(17,2), della Lombardia (16,8), del Veneto (16,1), cioè di regioni
tradizionalmente avanti nella spesa sanitaria, dicevo, nel
ricondurre a un 17 percento la quota di mortalità evitabile su
quella complessiva della Valle d’Aosta, e parliamo
indicativamente di 220 casi su circa 1.300 morti
all’anno, la spiega attraverso il calcolo degli anni
di vita persi distinguendo fra cause riconducibili a tre
settori.
Primo settore: il 67,5 percento, cioè 148 casi, a mancata
prevenzione primaria, e ricordo che per prevenzione primaria si
intendono gli interventi che possono essere messi in atto per
rimuovere i fattori che determinano alcune malattie e che in alcuni
casi possono condurre alla morte. Poiché per i fattori di rischio,
ripeto, non vi sono solo quelli di più facile individuazione come
le cattive abitudini alimentari, le dipendenze da sostanze nocive,
la scarsa attività fisica, ma vi sono soprattutto gli stili di vita
e il libero arbitrio di ciascuno di noi nel sceglierne uno proprio,
è difficile misurare gli effetti se non su periodi molti lunghi, al
variare cioè di modelli culturali, parliamo di decenni.
Quando parliamo di prevenzione primaria, che riguarda circa il
68 percento dei casi, dobbiamo essere onesti con noi stessi perché
non cambiamo le abitudini di vita dei Valdostani se non come minimo
nell’arco di una generazione.
Il secondo settore: l’8 percento con 19 casi,
riguarda cattiva diagnosi precoce, cioè prevenzione secondaria, ed
è questa che ci preoccupa di più in questa fase perché è su questa
dove la sanità può intervenire in via diretta.
Rimane circa un 21-22 percento con 46 casi in tutto legati alla
cattiva igiene e assistenza sanitaria.
Queste cause hanno prodotto morti evitabili per un numero di
anni di vita persi nelle seguenti percentuali: 31 percento per
tumori, il 21 percento per malattie del sistema cardiocircolatorio,
il 35 percento per traumatismi e avvelenamenti, il 9 percento circa
da altre cause.
Mortalità evitabile, cito la pagina 47 della ricerca dove si
dice che:
"? È evidente che soprattutto in Valle
d’Aosta il dato può essere inficiato dal ridotto
numero di abitanti della Regione, ma va messo in evidenza comunque
che per i maschi a livello complessivo emerge un andamento
decrescente da nord a sud?"
.
Ragionando sulle cause, l’efficacia degli
interventi di politica sanitaria, anche laddove risultassero molto
puntuali e strutturati, non potrà mai essere risolutiva perché
molto, specie per la prevenzione primaria, è legato ad abitudini e
stili di vita che mutano molto lentamente e in più generazioni.
"Invertire la tendenza" di un dato di mortalità su una
popolazione, anche se di ridotte dimensioni come quella regionale,
non è un obiettivo misurabile in poco tempo e anche quando la
riduzione di mortalità viene misurata specificatamente per singola
causa, da un anno all’altro e su piccoli numeri è
alto il rischio di incorrere in variazioni positive o negative
attribuibili più al caso che non all’efficacia degli
interventi sanitari.
In altre parole, per sapere se è stata realmente invertita una
tendenza, l’analisi del trend storico deve attendere
per la Valle d’Aosta l’analisi dei
dati di almeno qualche decennio.
Ma veniamo al punto che più interessa direttamente il servizio
sanitario e cioè alla seconda causa: la prevenzione secondaria e
alla valutazione della sua efficacia.
La funzione programmatoria deve tener conto di una criticità
fondamentale che limita la penetrazione e
l’applicazione di programmi di alto valore morale e
finanziario che è attribuibile al fatto che tale attività
preventiva (test diagnostici di screening, come già citati)
comporta un disagio certo per un gran numero di persone in vista di
un vantaggio che sarà ridistribuito statisticamente e in termini
numerici bassissimi.
Basti pensare che dallo screening dei tumori per la popolazione
femminile i vantaggi attesi sono di 6-7 morti evitabili
all’anno, quindi bassissimi in termini numerici
anche se altissimi in termini di valore umano, ovviamente, ed è
questo il problema principale in merito all'adesione della
popolazione a simili iniziative a cui, come si sa, non è molto
facile far partecipare.
In generale, gli interventi di cui la Consigliera Squarzino
chiede e che l’Assessorato attua, sono sia di tipo
conoscitivo (aumento e miglioramento della qualità e della
tipologia dei dati epidemiologici regionali) che politico (azioni
dirette, finanziamenti, documenti di indirizzo
all’azienda USL per gli obiettivi di salute e di
miglioramento dei livelli di assistenza).
Sotto il profilo conoscitivo, cioè dell’analisi
epidemiologica, la mortalità presa in esame dalla ricerca Prometeo
analizza nell'edizione 1999 solo i dati del 1994 e nell'edizione
2000 quelli del triennio 1995-1997, mentre
l’Assessorato già nella relazione sanitaria "Valle
d’Aosta 1998" ha condotto un'analisi della mortalità
regionale per sesso e causa dal 1992 al 1997, prendendo sei anni in
esame, nella quale indicava gli ambiti di intervento per ridurre
alcune cause di morte o eliminare alcuni dei fattori di rischio
noti che la determinano.
Specificatamente sulla mortalità evitabile è stato rilevato come
la nostra Regione, nonostante un trend storico in flessione dalla
fine degli anni ’80, si distingue ancora per
un'elevata frequenza di morti dovute a cause esterne, cioè
traumatismi di diversa natura, avvelenamenti che dal 1992 al 1997
hanno rappresentato l’8 percento dei decessi nei
maschi e il 5 percento nelle femmine e sono la prima causa
responsabile degli anni di vita persi, come abbiamo visto prima,
nei maschi perché è molto più frequente nelle classi di età più
giovani. I massimi livelli si raggiungono attorno ai venti anni per
cause attribuibili essenzialmente agli incidenti in motorino e alla
pratica non corretta degli sport invernali.
Il 50 percento dei decessi avvenuti nei maschi tra i 5 e i 14
anni dal 1992 al 1997 è dovuto a cause traumatiche, una proporzione
che raggiunge il 58 percento fra i 15 e i 29 anni e il 13 percento
tra i 39 e i 65 anni.
Nelle femmine il fenomeno è meno allarmante con valori che
assumono comunque un peso meritevole di attenzione, infatti dei 38
decessi registrati nella popolazione femminile di età fra i 10 e i
29 anni fra il 1992 e il 1997 18 sono avvenuti per cause
traumatiche.
Un’altra caratteristica che differenzia la
mortalità regionale, evidenziata nella relazione sanitaria della
Valle d’Aosta dello scorso anno, è quella che
attribuisce per entrambi i sessi il 32 percento dell'intera
mortalità per tumori in Valle d’Aosta a neoplasie
più strettamente correlate alle abitudini alimentari, cioè
neoplasie dell’apparato digerente e ritorniamo agli
stili di vita. Per questo tipo di tumori e per le altre malattie
che colpiscono il sistema digestivo l’alimentazione
è il fattore di rischio e al tempo stesso il fattore protettivo più
diffuso.
Di sicuro interesse epidemiologico è la frequenza registrata nei
tumori del colon retto: 10,3 percento del totale, gli unici
maggiormente curabili fra quelli comprendenti i tumori gastrici,
del fegato, del pancreas, della colecisti che a differenza sono
tutti ad altissima letalità.
Così come di interesse per la politica di interventi sanitari è
il dato che registra anche per la Valle d’Aosta un
trend in aumento del tumore del polmone delle donne: 15 percento,
unitamente ad altre malattie polmonari in genere, in particolare le
broncopatie croniche correlate all'esposizione al fumo di sigaretta
che nella popolazione femminile è stato tardivo rispetto a quello
maschile e sta comunque registrando ormai gli esiti negativi sullo
stato della salute.
Infine la mortalità regionale si caratterizza per la presenza di
patologie alcolcorrelate che potrebbe in parte collegarsi alla
frequenza di affezioni psichiatriche e alle cause che favoriscono e
che trovano esiti finali in una parte del settore nosologico ed
alle cause di morte relative ai suicidi.
Questo in sintesi il profilo della mortalità regionale a noi
noto. Sotto il profilo politico sono invece molteplici gli
interventi realizzati per contrastare la mortalità specifica
regionale nei tre ambiti di causalità, distinti da Prometeo, che è
comunque corretto tenere distinti fra di loro.
Nella prevenzione primaria un importante ruolo viene
riconosciuto alla cultura e all'educazione alla salute che in essa
si esprime. Anche su questo invito a riflettere come permanga nella
società di oggi e nella nostra regionale una tendenza a delegare
alle istituzioni il principale ruolo di trasmissione di modelli
culturali e informativi che invece storicamente risiede nella
famiglia.
La famiglia come portatrice di valori, fra cui quello
fondamentale del rispetto della persona e del suo benessere
psicofisico, per cause legate a motivi economici e culturali
assicura ormai solo in parte questo ruolo importante alle nuove
generazioni. Per questa ragione il primo intervento che la Regione
attraverso l’Assessorato ha messo in atto è stata
proprio la legge n. 44 che pone in essere una serie di iniziative
volte ad aiutare le famiglie affinché i disagi economici e
lavorativi non compromettano del tutto la possibilità di svolgere
appieno il proprio ruolo educativo. È evidente poi che qualsiasi
intervento intrapreso dalle istituzioni a difesa di un valore perde
buona parte della sua efficacia se quello stesso valore non viene
per primo riconosciuto e trasmesso dalla famiglia in cui
l’individuo nasce e cresce.
Da quanto detto sopra è evidente che gli sforzi maggiori devono
orientarsi ai giovani. Il terreno scelto delle scuole come
laboratorio di diffusione degli interventi educativi e preventivi è
fondamentale anche se occorre precisare che è necessario
diversificare le azioni per non escludere da tali iniziative i
giovani che abbandonano gli studi e che proprio per questo
esprimono più degli altri un disagio che deve essere individuato e
risolto.
Fatto salvo tutto ciò, gli interventi riconducibili
all'assistenza primaria sono numerosi e nessuna singola iniziativa
sarà mai risolutiva. Il solo modo per intervenire efficacemente è
quello di coordinare tutte le iniziative sui diversi progetti
esistenti evidenziando la necessità di avviare proficue sinergie da
parte delle istituzioni coinvolte con momenti di valutazione
sull'efficacia ottenuta.
Sul disagio sociale e psicologico, che può indurre molte
persone, specie di giovane età, ad adottare stili di vita rischiosi
per la salute, l’Assessorato è intervenuto più volte
sotto diverse forme. Nell’ultima riunione di Giunta
è stato approvato un ulteriore finanziamento di oltre 198 milioni
del Progetto "Ponte", un progetto di organizzazione, gestione,
verifica degli interventi formativi elaborati dalle istituzioni
scolastiche dipendenti dalla Regione, finalizzati alla prevenzione
di disagio giovanile e tossicodipendenze. Il progetto, come si sa,
ha una portata molto vasta sia in termini di istituti scolastici
interessati che di temi di prevenzione primaria, affrontati con
l’importante obiettivo di coordinare e valutare
attraverso un comitato tecnico regionale tutte le iniziative che
investono la scuola e che sono rivolte ai giovani per favorire così
un maggiore intervento nel settore pubblico senza naturalmente
escludere rapporti di collaborazione con i privati.
Gli argomenti affrontati possono tutti ricondursi alla
prevenzione di diverse forme di disagio giovanile e vanno
dall'educazione alimentare all'educazione sessuale,
all'affettività, alle dipendenze da alcol, fumo e droga, ai disagi
psicologici, allo stress, alla ricerca del benessere psicofisico,
all'informazione sulle finalità del consultorio adolescenti,
all’AIDS oltre che molti altri temi di educazione
civica e ambientale.
Fra le iniziative finanziate con il fondo droga, un riassunto di
lire ha portato finanziamenti di progetti nel triennio 1997-1999 -
vediamo dopo l’indagine - per 1.100 milioni circa,
per l’attuazione dei 16 progetti della legge n. 285
che conosciamo, concernente disposizioni per la promozione di
diritti e opportunità per l’infanzia e
l’adolescenza, per il 2000 è stato stanziato un
fondo di circa 1.500 milioni per l’applicazione
della legge n. 8/1997. Nel triennio 1997-1999 sono stati stanziati
circa 2 miliardi per l’attuazione del Progetto
"Ponte"; per il periodo precedente, anno finanziario 1995-1996
circa, circa 800 milioni. Somme importanti che però non vengono
tutte registrate nei dati della ricerca perché le fonti di ricerca
sono differenziate e non sono direttamente le regioni che
forniscono i dati all’istituto. Questo è un elemento
di criticità che è stato evidenziato da tutte le regioni.
Vengono di seguito elencate alcune altre specifiche iniziative.
Per quanto riguarda le dipendenze da alcol, fumo e sostanze
stupefacenti ricordo tra tutte la campagna di prevenzione, che sta
andando bene, così definita "La sbronza di Noè", che ha dato
attuazione ad un importante progetto di educazione alla salute dopo
che uno studio epidemiologico a carattere regionale aveva descritto
il fenomeno della dipendenza come un fenomeno che non solo non
accenna a diminuire, ma soprattutto si delinea come un fenomeno
complessivo nel quale purtroppo l’uso
dell’alcol finisce con l’essere
maggiore e per di più associato a quello degli stupefacenti.
Sul tema dei giovani, abitudini, comportamenti e problemi è nato
da poco il consultorio per gli adolescenti che l’USL
ha messo in campo.
Inoltre la campagna di prevenzione del trauma cranico nelle
scuole, iniziato nel 1999, ha raggiunto 1.175 alunni in più
incontri per l’uso del casco, della cintura di
sicurezza, il comportamento responsabile sulle piste di sci.
Per quanto attiene i disturbi psichici, che trovano una grave
esternazione nel disordine alimentare, è operante dal 1996 un
gruppo tecnico per l'elaborazione di progetti dedicati alle
problematiche legate all'anoressia e ai disturbi del comportamento
alimentare e sta per partire un ambulatorio multiprofessionale su
questo aspetto.
Sempre sul versante dell'educazione alimentare
l’Assessorato, assieme al Dipartimento di
prevenzione dell’USL, ha diffuso nel 1999 nelle
biblioteche, nelle microcomunità, negli asili-nido, nei presidi
socio-sanitari, fra il personale addetto alle ristorazioni un
manuale dal titolo "Per un piatto sano" in cui, oltre a
identificare i punti critici relativi al consumo degli alimenti,
insegna molto anche sulle corrette procedure di preparazione e
conservazione dei cibi che arrivano sulle tavole dei Valdostani
tutti i giorni.
Sono inoltre diverse le iniziative in questa direzione perché è
stato riconosciuto che molte false convinzioni caratterizzano la
cultura del mangiare e del bere. L’azienda USL,
unitamente all’Assessorato, in materia di istruzione
ha avviato nel 1998 una campagna di educazione alimentare "A.A.A.
alimentazione e?" che attraverso i docenti delle scuole arriva agli
alunni per renderli il più possibile i veri protagonisti della
propria alimentazione e attori delle trasformazioni alimentari
della famiglia di appartenenza.
Di recente è l’istituzione presso
l’Ospedale regionale della struttura semplice di
dietologia che, come scienza dell’alimentazione,
avrà il compito di prevenire e curare le patologie correlate alle
cattive abitudini alimentari.
L’ultima iniziativa su questo versante a dicembre
2000 è stata di tipo conoscitivo relativa alla convenzione siglata
alla fine dello scorso anno fra la nostra Regione e il Dipartimento
della programmazione del Ministero della sanità per lo svolgimento
del progetto di educazione alimentare e sviluppo di un sistema
informativo per la raccolta di dati statistici e di conoscenza del
fenomeno a livello locale che aumenterà nel tempo il patrimonio
conoscitivo dell’Osservatorio epidemiologico
regionale.
Un’altra iniziativa di tipo conoscitivo è quella
che proviene dalla legge regionale n. 285: "Disposizioni per la
promozione di diritti e di opportunità per
l’infanzia e l’adolescenza, del 1997,
che istituisce l’Osservatorio regionale per
l’infanzia e l’adolescenza", che sta
lavorando in questi giorni.
Per quanto riguarda invece le morti evitabili, e siamo ai 19
casi all’anno, da attribuire alla mancata efficacia
degli interventi di prevenzione secondaria, e qui cattiva diagnosi
precoce e terapia inefficace, l’analisi di Prometeo
analizza i dati 1995-1997 per cui non possono essere ancora
evidenziati gli effetti dei due screening dei tumori femminili,
mammelle e cervici, avviati nel 1997, e delle campagne di
prevenzione. È evidente che servono molti anni per osservare la
riduzione della mortalità specifica dovuta a un screening di
popolazione, ma ciò che queste iniziative possono indurre come
effetto ulteriore a quello della diagnosi precoce e della terapia è
proprio una maggiore attenzione alle azioni che a livello
individuale ciascuno può intraprendere per contrastare queste forme
di tumore.
Mi preme comunque far notare che per una Regione delle
dimensioni della Valle d’Aosta,
l’aver attivato delle iniziative di prevenzione
secondaria per definizione ad alto costo (quasi un miliardo
all’anno) per salvare una vita
all’anno o nel peggiore dei casi, o nel migliore dei
casi a seconda di come la si interpreta, ogni due anni, costituisce
già un segno di sensibilità al problema delle morti evitabili e di
precisa volontà politica per ridurle dal momento che nessuna
analisi basata sul rapporto costi/benefici avrebbe autorizzato uno
screening in una popolazione di soli 120.000 abitanti.
Per gli screening già attivati va registrata una buona adesione:
40 percento per la prostata e 70 percento per i tumori femminili,
segno di una positiva accoglienza nella popolazione.
In merito alla prevenzione delle malattie cerebrovascolari
ricordo infine l’azione svolta
dall’Associazione Alice che da anni opera
attivamente presso la sede dell'Ospedale regionale con proficui
effetti anche sulla cura di tale patologia in collegamento con la
Neurologia.
In merito alla terza causa di morti evitabili, qui siamo ai 46
casi, attribuita a cattiva igiene e assistenza sanitaria, oltre ad
avvertire sui pericoli di un’attribuzione causale
così generica, voglio affiancare l’analisi Prometeo
ad altri dati provenienti da fonte ufficiale e con questo mi
ricollego al punto 2 dell'interpellanza. Dopo l’uso
sensazionalistico che la stampa non scientifica ha fatto di questa
indagine, dell’analisi e soprattutto delle
graduatorie, mentre fra le riviste scientifiche è stato ampiamente
esposto il contenuto della ricerca stessa, c’è
maggiore consapevolezza di quanto invece già detto ripetutamente
nelle pubblicazioni scientifiche, cioè che si può intervenire a
livello di politica sanitaria prevenendo alcuni tumori con una
diagnosi precoce e terapie efficaci.
Si può intervenire con la prevenzione primaria sensibilizzando
sui fattori di rischio delle malattie cardiovascolari, ma sul
libero arbitrio del singolo nell’incorrere in queste
patologie con personali stili di vita, abitudini alimentari, fumo e
alcol o in altri interventi letali che hanno determinanti complessi
e molteplici come gli incidenti stradali, i suicidi, i traumatismi
di ogni genere, sicuramente si può fare molto meno se non nulla
anche se il meno come abbiamo visto non coincide con il nulla.
La Valle d’Aosta del resto non ha mai avuto sulla
stampa scientifica giudizi simili a quelli dati a seguito
dell'indagine Prometeo e già la Consigliera ha fatto cenno ad
alcuni di questi.
Io ricordo la relazione annuale dell’ISTAT del
1999 che ha collocato la Valle d’Aosta al 2° posto
dopo Bolzano per la qualità del servizio e devo dire molto
francamente con enorme sorpresa da parte mia perché
c’è molto da fare sull’aspetto della
qualità dei servizi, ma tant’è quella indagine ci
colloca al 2° posto ed è un dato da registrare.
Lo registro senza enfasi sia chiaro perché come tante indagini è
anche quella criticabile.
Nell’ultimo volume "La salute in Italia del 21°
secolo", edito dal Ministero della sanità e dal Centro europeo
ambiente e salute nell'Organizzazione mondiale della sanità, nel
capitolo delle cause esterne di mortalità e invalidità la Valle
d’Aosta è tra le regioni che ha registrato una
flessione del tasso di mortalità per 100.000 abitanti per incidenti
stradali dal 1988 al 1992 del meno 12,68 percento a fronte di un
4,89 percento in più del nord e di un 6,42 percento
dell’Italia ed una flessione ancora maggiore nello
stesso arco di tempo del tasso di mortalità per incidenti domestici
del meno 15 percento a fronte del più 4 percento del nord e del più
8 percento dell’Italia.
Concludo con la sintesi dell’analisi condotta
dall’ISPO, Istituto per lo studio dell'opinione
pubblica, su "Panorama" dedicato ai grandi ospedali in Italia in
cui veniva ricercata l’eccellenza per singole
specialità cliniche.
L’Ospedale di Aosta, escluse le discipline non
presenti, su 16 specialità viene citato con criteri di eccellenza
per ben 8 volte: Chirurgia generale, Gastroenterologia,
Cardiologia, Infettivologia, Neurologia, Pneumologia, ORL,
Urologia.
Siamo quindi a conoscenza delle caratteristiche della nostra
mortalità, e questo è già un dato positivo, ma va ribadito ancora
una volta che c’è una correlazione piuttosto forte
fra stili di vita e malattie così come c’è
correlazione fra condizioni orografiche, viabilità e incidenti o
traumatismi.
Occorre sempre tenere presente che siamo una regione montana e i
dati di mortalità e morbosità sono analoghi in diverse realtà
montane dell’Italia settentrionale, dalla Provincia
autonoma di Bolzano per i suicidi, per esempio, al Friuli per le
patologie alcolcorrelate.
Si nota dunque un'uniformità che è emblematica anche per la
spesa sanitaria, che è per tutti più elevata e che deve far
riflettere il legislatore, oltre che il mondo scientifico in quanto
il bisogno sanitario della popolazione di montagna è peculiare,
differente e più acuto.
Quali sono gli obiettivi raggiungibili? Mi pare che si tratti di
lavorare su questo stesso versante. Gli obiettivi generali sono
quelli di cui ho detto al punto precedente.
Fermo restando l’impegno a sensibilizzare la
popolazione ad adottare stili di vita sani e a prendersi cura della
propria salute prima della comparsa di segni di malattia o di
disagio mediante un'adesione responsabile a tutte le campagne di
prevenzione primaria e secondaria intraprese, gli obiettivi
raggiungibili sono:
1) quello di trasferire alle strutture distrettuali territoriali
e ai medici di medicina primaria la missione sempre più strategica
di essere i principali referenti del bisogno di salute oltre che
gli attori insostituibili dell’azione di educazione
e di prevenzione alla salute;
2) lasciare invece sempre più all’Ospedale
l’appropriatezza della sua funzione di cura delle
acuzie e delle emergenze seppure con un controllo sistematico
perché su questo interveniamo, in rapporto a quella percentuale dei
19 casi che costituiscono il 9 percento, con
l’appropriatezza dei ricoveri e della diagnosi che,
se errata, è causa principale di morte ed è la più grave a mio
avviso; per cui lasciare all’Ospedale
l’appropriatezza della sua funzione di cura delle
acuzie e delle emergenze, dicevo, per fare in modo che un ricorso
appropriato ai servizi possa tradursi anche in una maggiore
efficacia degli interventi e in una migliore qualità delle
prestazioni con ovvi effetti sullo stato di salute.
Si dà atto che, dalle ore 12,39, preside il Vicepresidente La
Torre.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l’Assessore
per l’insieme di dati ricchi che ha fornito, è
sempre utile avere una serie di informazioni.
Volevo sottolineare alcuni aspetti. Chiaramente
l’ho accennato nella mia introduzione, ogni
indagine, e lo ha confermato anche la risposta
dell’Assessore, è finalizzata a mettere
l’accento su un elemento particolare e quindi ad
attirare l’attenzione su un aspetto, non su tutta la
sanità, ma su un aspetto e su quello concentrare
l’attenzione e chiedersi cosa si può fare per
intervenire in quel settore particolare. Mi sembra che la relazione
dell’Assessore dimostri come ci sia stata e ci sia
attenzione su questi dati.
In questo senso quindi la ricerca Prometeo ha raggiunto il suo
obiettivo perché aiuta le regioni e le singole aziende a riflettere
sui dati che vengono proposti e a chiedersi cosa è possibile fare,
cosa è stato fatto, come si può migliorare.
Fra l’altro è sempre utile confrontare, al di là
dei dati forniti dall’Osservatorio regionale, i dati
della Regione Valle d’Aosta con gli altri dati. I
dati dell’Osservatorio che lei ha citato non sono
comparati con altri dati regionali e con i dati nazionali perché
probabilmente sono raccolti con una metodologia che non è stata
scientificamente collaudata e anche concordata con altri
osservatori o con altri centri di ricerca e quindi i nostri dati
non sono certificati. Sono utili, ma è ugualmente utile avere il
confronto dei dati regionali con dati di altre realtà.
Da questo emerge un elemento, che lei ha richiamato più volte, e
cioè la Regione Valle d’Aosta non è sola, sì, è fra
le ultime rispetto alle morti evitabili, ma si colloca insieme alle
altre quattro regioni nel nord Italia nelle regioni più ricche.
Qui paradossalmente, come lei ricordava, c’è
quasi un parallelismo fra ricchezza del territorio regionale,
quantità alta di risorse impegnate nella sanità rispetto ad altre
regioni e morti evitabili; a questi due dati corrisponde un alto
numero di morti evitabili.
Lei ha continuato a mettere l’accetto sul fatto
che queste morti evitabili, che fanno riferimento soprattutto alla
prevenzione primaria, non possono tanto essere evitate perché
c’è una libertà di stili di vita. Rispetto a questo,
mi sembra di aver sentito in alcune parti del suo intervento quasi
un atteggiamento remissivo di fronte alla realtà, come se dicesse
che noi possiamo fare poco perché vengano modificati questi dati:
occorre almeno una generazione, perché alcuni stili di vita
cambino.
Se è vero – e qui concordo con l'Assessore - che
il problema è legato più a stili di vita che alla sanità, se è a un
dato culturale, le chiedo, Assessore di farsi portavoce presso i
colleghi della Giunta perché questo problema dello stile di vita e
del dato culturale venga assunto da tutta la Giunta, da tutte le
politiche assessorili. Se è uno stile di vita, è un dato culturale,
non possiamo chiedere che solo la sanità se ne occupi; credo che
l’agricoltura possa fare molto rispetto a questo, la
scuola naturalmente, la stessa industria; nelle modalità in cui
vengono affrontati i problemi nei diversi settori forse va tenuto
presente anche questo dato.
Le chiedo, Assessore, di farsi portavoce di questa esigenza
perché non è pensabile che sia solo l’Assessorato
della sanità che si faccia carico della prevenzione primaria.
Fra l’altro, se si ricorda, già discutendo del
problema dei giovani, è emerso come abbastanza anomalo che sia un
Assessorato della sanità che si occupa dei giovani in quanto i
giovani non sono un problema di tipo sanitario o sociale, ma sono
altro e così gli adulti con i loro stili di vita. È più un
Assessorato dell’agricoltura che ha degli atout in
questa Regione che deve intervenire su un dato culturale. Quindi le
chiedo, Assessore, di inserire fra le sue azioni che vanno nella
logica dell’intervenire sulla prevenzione primaria,
anche un'attenzione particolare e un'opera di stimolo nei confronti
dei suoi colleghi.
Altrimenti, ripeto, ha ragione lei: aspettiamo che passino una o
due generazioni, non sappiamo neanche quante; probabilmente sono
altri stimoli esterni alla nostra azione politica che ci faranno
cambiare gli stili di vita; sono gli stimoli di cui vediamo alcune
avvisaglie. Per esempio la mucca pazza.
Però dobbiamo assumerci le nostre responsabilità e non aspettare
che siano questi stimoli, queste "disgrazie", che capitano fra capo
e collo, a cambiare gli stili di vita. Io credo che effettivamente
si possa fare qualcosa e si possa pensare a un progetto non
dell’Assessorato, ma della Giunta nel suo insieme,
il cui capofila può essere anche un altro Assessore, proprio per
far notare la differenza di obiettivo non più legato solo al
sanitario, ma legato a un dato culturale più ampio.
Secondo me, questa è la direzione verso cui ci si può
incamminare, se si vuole intervenire in quel settore, altrimenti
capisco il suo atteggiamento di remissione in attesa che i problemi
si risolvano. Però non è compito del politico aspettare che i
problemi si risolvano, ma bisogna individuare un qualche modo per
intervenire.
Prendo atto che, rispetto alla prevenzione secondaria, cioè
rispetto a quello che riguarda in particolare la diagnosi precoce,
c’è la volontà di intervenire e di verificare che si
faccia un passo avanti in quella direzione. Vedremo nel prossimo
piano socio-sanitario se effettivamente i progetti che lei ha
indicato sono anche presenti come priorità e non come una delle
tante cose che vanno fatte.
Prendo atto anche dell’impegno, rispetto al
territorio un impegno purtroppo io dico solo formale perché
l’ho sentito ripetere più volte, ma poi in concreto
non vedo il territorio diventare effettivamente gestore della
sanità. Lei parla di affidare ai medici di base questa missione; io
credo che i medici di base siano disponibili ad accettarla, ma non
credo che si tratti solo dell’affidamento di una
missione, ma è questione anche di organizzazione dell'assistenza
sul territorio e nei distretti. E lei sa bene che il territorio e i
distretti sono ancora un elemento un po' carente, nel senso che è
una situazione più debole dal punto di vista organizzativo,
rispetto all’Ospedale, non parlo neanche di
finanziamenti, ma proprio dal punto di vista di progetti, di
collegamenti con l’Ospedale che continua ad essere
il motore della sanità.
Chiedo pertanto all’Assessore di riflettere su
questi interventi, nel senso di dare una maggiore attenzione al
distretto, al territorio e di promuovere anche
l’avvio di un progetto di coordinamento con tutti
gli altri settori dell’Amministrazione perché, se
questo è un dato culturale, deve essere affrontato come tale,
altrimenti le sue sono solo parole dette per rispondermi, ma non
per risolvere il problema.
Presidente
Sono le ore 12,52; il Consiglio è sospeso e
riprenderà alle ore 16,00.
Ricordo che alle 15,30 è convocata la Conferenza dei
Capigruppo.
La seduta è tolta.
