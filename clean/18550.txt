Classificazione
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 1657 del 16 novembre 2000 - Resoconto
OGGETTO N. 1657/XI Disegno di legge: "Integrazioni alla legge
regionale 15 gennaio 1997, n. 2 (Disciplina del servizio di
soccorso sulle piste di sci della Regione), già modificata dalla
legge regionale 23 dicembre 1999, n. 39. Modificazioni alla legge
regionale 17 marzo 1992, n. 9 (Norme in materia di esercizio ad uso
pubblico di piste di sci), già modificata dalla legge regionale 23
dicembre 1999, n. 39".
Articolo 1 (Integrazione all'articolo 1 della legge regionale
15 gennaio 1997, n. 2)
1. Dopo il comma 1 dell'articolo 1 della legge regionale 15
gennaio 1997, n. 2 (Disciplina del servizio di soccorso sulle piste
di sci della Regione), è aggiunto il seguente:
"1bis. In considerazione del rilevante interesse pubblico che
riveste il servizio di soccorso di cui al comma 1, la Regione
assume a proprio carico le spese relative al medesimo servizio, la
cui responsabilità organizzativa e gestionale è affidata ai
soggetti gestori delle piste di sci.".
Articolo 2 (Modificazione all'articolo 8 della legge regionale
17 marzo 1992, n. 9)
1. La lettera c) del comma 1 dell'articolo 8 della legge
regionale 17 marzo 1992, n. 9 (Norme in materia di esercizio ad uso
pubblico di piste di sci), è sostituita dalla seguente:
"c) assumere la responsabilità organizzativa e gestionale del
servizio di soccorso sulle piste;".
Articolo 3 (Disposizioni transitorie)
1. In sede di prima applicazione della presente legge, la
Regione assicura lo svolgimento del servizio di soccorso sulle
piste di sci di discesa durante la stagione invernale 2000/2001 ed
estiva 2001 mediante la concessione, a favore dell'Associazione
valdostana impianti a fune, di contributi fino all'ammontare
massimo di lire 6.500 milioni (euro 3.356.969,84).
2. I contributi di cui al comma 1 sono concessi con
deliberazione della Giunta regionale e sono ripartiti
dall'Associazione valdostana impianti a fune tra i gestori delle
piste di sci di discesa sulla base di criteri che tengano conto
dell'estensione delle piste gestite e delle effettive esigenze
organizzative connesse all'espletamento del servizio di
soccorso.
3. L'Associazione valdostana impianti a fune è tenuta a
comunicare alla struttura regionale competente in materia di piste
di sci le modalità della ripartizione dei contributi, effettuata
nel rispetto dei criteri di cui al comma 2.
Articolo 4 (Disposizioni finanziarie)
1. L'onere derivante dall'applicazione della presente legge,
valutato in lire 5.350 milioni (euro 2.763.044,41) per l'anno 2000
e in lire 1.150 milioni (euro 593.925,43) per l'anno 2001, grava
sul capitolo di nuova istituzione 40815.
2. Alla copertura dell'onere previsto al comma 1 si
provvede:
a) per l'anno 2000, mediante l'utilizzo rispettivamente per lire
2.120 milioni e per lire 3.230 milioni degli stanziamenti iscritti
ai capitoli 64560 (Contributi per la manutenzione e la gestione di
piste per lo sci di discesa) e 64810 (Contributi a favore delle
società di impianti a fune per la realizzazione di
investimenti);
b) per l'anno 2001, mediante l'utilizzo per lire 1.150 milioni
dello stanziamento iscritto al capitolo 64810.
Articolo 5 (Variazioni di bilancio)
1. Allo stato di previsione della parte spesa dei bilanci di
previsione per l'anno 2000 e pluriennale per gli anni 2000/2002
sono apportate le seguenti variazioni in termini di competenza e,
per l'anno 2000, anche in termini di cassa:
in diminuzione
Capitolo 64560 "Contributi per la manutenzione e la gestione di
piste per lo sci di discesa"
anno 2000 competenza lire 2.120.000.000
cassa lire 2.120.000.000
Capitolo 64810 "Contributi a favore delle società di impianti a
fune per la realizzazione di investimenti"
anno 2000 competenza lire 3.230.000.000
cassa lire 2.540.000.000
anno 2001 competenza lire 1.150.000.000
in aumento
Programma regionale: 2.2.1.11.
Codificazione: 1.1.1.4.1.2.4.3.
Capitolo 40815 (di nuova istituzione)
"Spese per il servizio di soccorso sulle piste di sci"
anno 2000 competenza lire 5.350.000.000
cassa lire 4.660.000.000
anno 2001 competenza lire 1.150.000.000.
Articolo 6 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président
L'examen de ce projet de loi de la part des
commissions a mené à un avis favorable unanime de la
V
ème
Commission et à un avis favorable à la majorité de
la part de la II
ème
Commission du Conseil.
La parole au rapporteur, Conseiller Cuc.
Cuc (UV)
La Valle d'Aosta è da sempre apprezzata dai suoi
visitatori e turisti come una Regione all'avanguardia in materia di
soccorso in montagna sia nella stagione estiva che invernale.
Questi servizi vedono impegnati sul campo delle figure
professionali tipiche delle regioni alpine qualificate e preparate
per ogni evento e questo standard di alta qualità è raggiunto
grazie ad una precisa volontà politica e specifica formazione
professionale la cui organizzazione e regolamentazione è in capo
all'Amministrazione regionale.
Il servizio di soccorso sulle piste di sci nel periodo invernale
ed estivo, laddove si pratica lo sci estivo, è garantito dalle
società degli impianti a fune che gestiscono i comprensori
sciistici, le quali si avvalgono di pisteurs-secouristes coordinati
da un direttore delle piste così come previsto dalla legge
regionale n. 2/97.
Il gestore è obbligato dalle disposizioni di questa legge ad
avvalersi di queste figure professionali abilitate non solo per
interventi di soccorso sulle piste preparate e segnalate, ma su
tutto il comprensorio di sua competenza svolgendo quindi un
importante servizio anche per il pubblico che frequenta il
sopracitato comprensorio senza utilizzare gli impianti di
risalita.
Questo disegno di legge prevede che i costi relativi
all'organizzazione di questo servizio siano a carico della Regione
e pone a carico del gestore la responsabilità organizzativa e
gestionale di tale servizio. L'Associazione valdostana impianti a
fune ha poi il compito di ripartire i fondi tra i differenti
gestori delle piste sulla base di criteri finalizzati ad un buon
funzionamento del servizio e di comunicare questa ripartizione alla
competente struttura regionale. La Valle d'Aosta vive in questi
mesi momenti difficili, ma credo sia importante per la nostra
Comunità, e per chi sicuramente ritornerà a soggiornare nella
nostra Valle, rilanciare segnali di ritrovata sicurezza
dell'ambiente di montagna.
La settimana scorsa in Austria con l'incendio della funicolare
di Kaprun il mondo dello sci e del turismo alpino è stato coinvolto
in una tragedia di grande dimensione con un tributo di vite umane
altissimo.
Dalle recenti indagini si evidenzia che al di là della fatalità
è sempre più necessario garantire condizioni di massima sicurezza
e, se è vero che a volte le nostre normative specifiche possono
sembrare eccessive o esagerate, sono però un'importante garanzia
per gli utenti. Investire quindi per migliorare la qualità,
l'offerta dei servizi relativi al soccorso e la sicurezza, credo
sia un'azione positiva e rassicurante per le prospettive future
della nostra Regione.
Président
La discussion est ouverte.
La parole au Conseiller Frassy.
Frassy (FI)
Ho l'imbarazzo del dove iniziare il
ragionamento su questa legge, se iniziarlo dalla relazione scritta
dell'Assessore, se iniziarlo dalla relazione orale fatta dal
Consigliere relatore o se iniziarlo dai pochi articoli che
costituiscono la legge stessa.
Non inizierò da nessuna di queste ipotesi che ho fatto, ma
inizierò da quelli che sono i riflessi finanziari che questa legge
comporta a carico delle casse regionali per evidenziare come, a
fronte di ingenti risorse che vengono a pesare ex novo sul bilancio
regionale, ben poca cosa sia stata detta e scritta nella legge
stessa e nelle relazioni che hanno accompagnato la legge. La legge
relativa alla prima applicazione delle nuove disposizioni e, quando
leggiamo "relativa alla prima applicazione" capiamo subito che non
c'è certezza sulla spesa a regime lasciando intendere che la spesa
a regime potrebbe essere anche diversa rispetto alla spesa in prima
applicazione, è valutata in complessivi 6,5 miliardi. Penso che sia
una cifra importante che debba essere oggetto di una valutazione
più approfondita di quanto non sia stato fatto fino a questo
momento.
Questa è una legge che tanto per cambiare viene portata in
fretta e furia in Consiglio regionale, è stata iscritta in V
Commissione con un ordine del giorno aggiuntivo, è stata inserita a
fine dei lavori della V Commissione con nomina del relatore e con
approvazione della relazione. Questa è un'ulteriore testimonianza
di come funzionino o meglio di come non svolgano la loro funzione
le commissioni consiliari, perché si arriva ad ipotizzare nel
medesimo ordine del giorno suppletivo la nomina del relatore e
l'approvazione della relazione. Assessore, non le mandi più in
commissione queste leggi, chieda direttamente al Presidente del
Consiglio di fare le iscrizioni in deroga alle procedure ordinarie
del Regolamento.
Avevamo contestato duramente la legge precedente, quelle dei
pisteurs-secouristes, perché ritenevamo che innescasse un
meccanismo di eccessiva burocratizzazione. Avevamo contestato il
meccanismo di questo patentino necessario per svolgere attività che
fino all'altro ieri erano svolte senza nessun tipo particolare di
accertamento da parte di un ente pubblico, ma che erano svolte con
piena soddisfazione sotto la responsabilità formativa, che veniva
svolta a costo zero per le casse pubbliche, da parte delle società
gestori degli impianti di risalita.
Con questa legge invece si iniziava a prevedere un certo
percorso, l'obbligo di frequentare dei corsi, l'obbligo della
formazione, l'obbligo dell'attestato, l'obbligo dell'accertamento
della conoscenza della lingua francese.
Avevamo chiesto allora chi avrebbe pagato questi obblighi, chi
avrebbe riconosciuto in termini economici, ad esempio, la richiesta
di conoscenza della lingua francese, che in un'attività all'epoca
gestita in chiave privatistica ci sembrava essere una norma
pericolosa che potesse essere presupposto di future spese.
Ci sentiamo di dire oggi che avevamo visto bene per quanto
riguardava le future spese, perché oggi apprendiamo che il servizio
soccorso piste veste i panni di servizio pubblico in relazione
anche e soprattutto a quelli che saranno gli oneri che
l'Amministrazione regionale dovrà sostenere.
Apro una parentesi, collega Cuc: la sua relazione, che consta di
una pagina e mezzo, è una relazione che è stata scritta per mezza
pagina sulla sciagura di Kaprun, di conseguenza se la sciagura di
Kaprun non si fosse verificata, questa relazione si sarebbe ridotta
ad un'unica pagina.
Affermare che gli interventi di soccorso sulle piste siano
necessari, mi sembra che sia pleonastico, perché è evidente. Il
problema è un altro: è capire perché oggi, questo nessuno lo dice,
ma io vorrei che l'Assessore ce lo spiegasse, perché oggi questa
gestione di colpo va a gravare direttamente sui bilanci
dell'Amministrazione regionale.
Sono 40 anni che gli impianti funiviari gestiscono in totale
autonomia il servizio soccorso piste; apprendiamo oggi del
rilevante interesse pubblico che questo servizio comporta. Penso
che manchi qualche passaggio. Noi abbiamo un nostro ragionamento
che in questa prima fase non vogliamo esternare perché non vogliamo
peccare di presunzione, non vogliamo fare della dietrologia, non
vogliamo anticipare quelle che potrebbero essere semplici
congetture.
Però è evidente che in questa legge e nelle relazioni che
l'hanno accompagnata è più quello che non è stato detto di quello
che è stato detto e sicuramente, in considerazione della partita
finanziaria ed economica di questa legge, penso che sia opportuno
che ci sia maggiore chiarezza. Vorremmo capire in sede successiva
alla prima applicazione quali saranno gli ulteriori riflessi di
questa bella scoperta che noi non ci sentiamo di condividere e che
pensiamo che possa preludere ad altre onerose scoperte che andranno
ad incidere sui bilanci regionali sempre nell'ambito della gestione
dei comprensori sciistici.
Sappiamo fra l'altro che la Comunità europea sulle sinergie, se
vogliamo così chiamarle in termini positivi, fra amministrazione
pubblica e società di gestione degli impianti di risalita, ha fatto
dei ragionamenti che hanno messo in difficoltà la Provincia di
Trento; vorremmo capire se questo tipo di provvedimento è una
conseguenza estensiva di quel ragionamento o se invece nasce da
altre esigenze; vorremmo anche capire se questa richiesta giunga
dalle società che gestiscono gli impianti funiviari.
Non riusciamo a capire neppure il presupposto del bisogno di
questa legge quando ci rendiamo conto, come è scritto nella legge,
che l'Amministrazione regionale non è in grado di ripartire i
fondi; ha stanziato 6,5 miliardi, ma non è in grado di ripartire i
fondi, perché questo sta scritto nella legge quando si dice che in
sede di prima applicazione i fondi verranno distribuiti avvalendosi
della collaborazione dell'Associazione valdostana impianti a fune.
Ora il fatto che l'Associazione impianti a fune rappresenti gli
impianti a fune penso che sia pleonastico, ma perché
l'Amministrazione regionale individua 6,5 miliardi, mi ripeto,
senza avere cognizione di come debbano essere ripartiti questi 6,5
miliardi? Penso che questa sia una legge piena di buchi neri;
auspichiamo, pertanto, che il dibattito possa contribuire a
chiarire le premesse, le conseguenze e l'applicazione di questa
legge.
Président
La discussion générale est close.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Inizio subito sull'argomento delle sinergie:
proprio per evitare che da parte della Commissione europea ci siano
delle interferenze su quelle che ironicamente il Consigliere Frassy
chiamava sinergie, l'Amministrazione regionale ha istituito un
gruppo di lavoro con l'incarico di esaminare un provvedimento
legislativo che fosse in linea con le normative europee.
Faccio questa premessa perché, proprio per rispettare gli
indirizzi della normativa europea per quanto attiene la stagione
invernale del 2000-2001, viene meno un provvedimento legislativo e
quando andremo ad approvare il bilancio regionale il Consigliere
Frassy vedrà che viene meno un provvedimento legislativo che
iscriveva nei bilanci precedenti una cifra di circa 6,5 miliardi
sotto la voce battitura piste.
Mi pare che questa premessa sia doverosa perché viene meno
questo disegno di legge, viene meno questa sinergia, quindi
l'Amministrazione regionale ha ritenuto opportuno esaminare le
ricadute sia positive che negative che potevano esserci
nell'economia complessiva della nostra Regione, in particolare
sugli equilibri della gestione finanziaria degli impianti a
fune.
Con questa mia premessa voglio intanto coprire quelli che Frassy
definisce i buchi neri perché questi non sono riflessi finanziari
che una legge ex novo fa ricadere sul bilancio regionale per la
prima volta in quanto i provvedimenti finanziari che vanno a
sostenere questo disegno di legge non vanno assolutamente ad
aumentare quelli che erano gli impegni finanziari
dell'Amministrazione regionale precedentemente indirizzati in
questo settore. Si parla di prima applicazione non perché
successivamente ci saranno integrazioni di tipo finanziario, ma
perché questa è la prima applicazione, limitata alla stagione
invernale 2000-2001, in attesa che sul settore venga fatta dalla
Commissione europea chiarezza nel suo complesso.
Anche a livello di Commissione europea si sono resi conto che
alcuni ragionamenti dal punto di vista degli aiuti non possono
essere tenuti in considerazione senza valutare realtà particolari
come è la nostra, dove le società di impianti a fune è vero che dal
punto di vista teorico sono società private, però hanno un ruolo
determinante e una funzione pubblica determinante legata agli
aspetti sia del trasporto, sia della funzione di sostegno di
un'economia complessiva della nostra Regione, quindi il concetto di
prima applicazione è solo perché il gruppo di lavoro è in attesa
che siano regolamentati complessivamente i provvedimenti
legislativi perché la problematica interessa anche i contributi
agli impianti di risalita per la costruzione di nuovi impianti,
contributi a fondo perso, sostegno a livello finanziario come
mutui, quindi in attesa che siano dati questi chiarimenti che non
interessano solo la Regione Valle d'Aosta, ma interessano tutte le
realtà dell'arco alpino a livello non solo nazionale, ma a livello
internazionale.
Vi è l'impegno della Commissione europea di dirimere, vi sono
convegni, approfondimenti di esperti, abbiamo il Parlamentare
europeo che sta seguendo la materia in modo costante e in attesa di
avere questi chiarimenti ci è sembrato positivo, lo diceva bene il
relatore che ringrazio per il lavoro che ha fatto, ci sembrava
positivo indirizzare queste risorse, che non sono risorse in più
perché se il Consigliere Frassy si va a guardare attentamente i
bilanci, vedrà che la stessa cifra è stata impegnata negli anni
precedenti e che non ci sarà più nel bilancio di previsione 2001,
ma ci sembrava positivo, dicevo, in attesa di un chiarimento per il
settore, indirizzare queste risorse verso questi aspetti che sono
comunque aspetti di qualità.
In tempi non sospetti, parlo di mercoledì 6 settembre, e io
trovo che il riferimento alla tragedia in Austria, sottolineata
nella relazione del Consigliere Cuc, sia stato estremamente
puntuale e pertinente, ma parlo di articoli usciti su "Repubblica"
mercoledì 6 settembre 2000, quando di queste vicende assolutamente
non se ne parlava ancora, laddove la Valle d'Aosta viene a giusto
titolo indicata come all'avanguardia nel settore della sicurezza
delle piste.
Titola l'articolo: "Piste da sci ad alto rischio", e il
giornalista, dopo aver fatto un'indagine sulle situazioni di
rischio, indica la Valle d'Aosta come una Regione all'avanguardia,
una Regione che da questo punto di vista è da prendere come
modello.
E basandosi su questi tipi di presupposti, tenuto conto che la
legge prevede non il problema solo del soccorso sulle piste, il
pisteur-secouriste ha un'altra funzione importantissima: quella di
dire che la pista è in totale sicurezza, deve controllare
l'apertura e la chiusura delle piste, deve verificare che tutti gli
sciatori abbiano abbandonato la pista, giorno per giorno? scusa,
Frassy, tu sorridi, allora non hai seguito con attenzione, tu
sorridi perché ci sono delle responsabilità ben precise.
Qua non andiamo ad organizzare il soccorso sulle piste, questo è
un ruolo che va a qualificare la tranquillità e la sicurezza dello
sciatore che sceglie di venire a sciare in Valle d'Aosta e che
sceglie le nostre piste, quindi a noi pare che il fatto di
destinare questa somma finalizzata a una corretta organizzazione
degli aspetti legati alla sicurezza delle nostre piste sia una
scelta estremamente qualificante, rappresenti un salto di qualità
di quelle che prima Frassy definiva con ironia sinergie, un salto
di qualità che va nella direzione, non perché non volevamo
distribuire le risorse, ma perché vogliamo avere un raccordo
stretto con l'Associazione impianti a fune che dovrà far pervenire
alla Giunta regionale le modalità di ridistribuzione delle risorse
in modo che questo avvenga in base all'effettiva organizzazione
dell'aspetto della sicurezza sulle piste.
Quindi non vedo nessun buco nero sull'approvazione di questo
disegno di legge. Mi pare che ci sia, in una fase di transizione e
anche di grande confusione normativa, una scelta da parte
dell'Amministrazione che va nella direzione di fare una scelta di
qualità.
Président
La parole au Conseiller Frassy.
Frassy (FI)
Prendiamo atto che l'Assessore ha riempito
quei tasselli mancanti. Non è un caso che il mio intervento
precedente sia iniziato dalla parte finanziaria; abbiamo
evidenziato una situazione finanziaria che l'Assessore ha
confermato, ossia che nei fatti i contributi che stavano scritti in
altri capitoli di bilancio vengono gestiti attraverso questo
meccanismo di legge.
Avevamo espresso già negli anni passati perplessità su un certo
modo in cui venivano erogati i contributi in generale, e quelli
agli impianti di risalita in particolare. Ora rafforziamo questa
nostra perplessità a fronte del meccanismo che è stato messo in
atto.
Non concordiamo sulle enfatizzazioni che l'Assessore ha voluto
dare del servizio in questione, perché nei fatti il servizio passa
attraverso la modifica della lettera c) comma 1 dell'articolo 8,
che diceva prima che il gestore aveva l'obbligo di assicurare un
adeguato servizio di soccorso sulle piste e dice adesso, invece,
che ha l'obbligo di assumere la responsabilità organizzativa e
gestionale del servizio di soccorso sulle piste: perciò alla fine
piste erano, piste rimangono; sono stati cambiati un po' i termini,
ma non cambia la sostanza. Abbiamo invece delle grosse perplessità
su quello che accadrà e le vogliamo anticipare sperando di essere
smentiti dai fatti, di non essere Cassandre.
Il meccanismo dei contributi passava attraverso una gestione per
certi versi politica del contributo stesso; in base a certi
parametri venivano erogati determinati contributi, gli uffici
facevano le istruttorie delle pratiche e in base a queste
istruttorie l'Amministrazione regionale erogava i contributi. Ora
non è più così perché con il meccanismo che è stato instaurato, con
il disegno di legge in discussione, la Regione assume a proprio
carico le spese relative al medesimo servizio.
Ora è vero che molte di queste società sono partecipate
direttamente o indirettamente dall'Amministrazione regionale, però
io mi domando quali saranno i parametri, non essendo indicati in
legge, per ripartire i 6,5 miliardi. In fase di prima applicazione,
mi risponde l'Assessore, sarà indiscutibile la decisione presa
dall'Associazione valdostana impianti a fune con la quale
troveranno l'accordo.
Noi riteniamo che questo sia invece un fatto per certi versi
molto pericoloso perché da domani ogni società per risanare i
propri bilanci, per ampliare le proprie gestioni a implementazione
del comprensorio, avrà interesse a far risultare come servizio
soccorso piste ciò che gli converrà di più dal punto di vista
finanziario.
Non ci sono parametri; c'è un'affermazione di principio, dove si
dice che il servizio di soccorso piste è a carico e spese
dell'Amministrazione regionale, la responsabilità organizzativa e
gestionale è ai soggetti gestori, dunque non gli si potrà neppure
contestare l'esuberanza di questo servizio in quanto la
responsabilità organizzativa e gestionale è affidata agli stessi
soggetti che gestiscono i comprensori.
Riteniamo che questo sia un metodo deprecabile di gestire le
finanze pubbliche, riteniamo che sia un metodo che non faccia
crescere nemmeno l'offerta turistica, perché rispetto a ieri - lo
ha detto in chiaro l'Assessore - non è cambiato nulla; riteniamo,
invece, che sia cambiato in peggio quel meccanismo, già labile, di
trasparenza che nel passato era a governo di questi contributi.
Oggi nei fatti abbiamo istituzionalizzato con un'altra legge molto
meno controllabile l'erogazione di ingenti contributi ed è per
questo motivo che esprimeremo un voto contrario a questo
provvedimento.
Président
Je soumets au vote l'article 1
er
:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote l'article 2:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote l'article 3:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote l'article 4:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote l'article 5:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote l'article 6:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
Je soumets au vote le projet de loi dans son ensemble:
Conseillers présents: 29
Votants: 27
Pour: 25
Contre: 2
Abstentions: 2 (Beneforti, Curtaz)
Le Conseil approuve.
