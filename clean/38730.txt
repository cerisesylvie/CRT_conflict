Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 2209 del 22 giugno 2016 - Resoconto
OGGETTO N. 2209/XIV - Interrogazione: "Iniziative per
favorire una corretta gestione di attività di ristorazione e
ricezione svolte in abitazioni private".
Rosset (Presidente) -
Punto n. 9 dell'ordine del giorno.
Per la risposta, ha chiesto la parola l'Assessore Marguerettaz, ne
ha facoltà.
Marguerettaz (UV) -
La collega Morelli pone
all'attenzione del Consiglio un tema che, come in altre situazioni,
propone delle formule del tutto nuove nell'ambito turistico e
nell'ambito della ricettività. Oggi si parla del fenomeno
cosiddetto "home restaurant", ovvero la possibilità di ricevere
presso la propria abitazione degli ospiti e fornire un pasto,
fornire un servizio ovviamente mediante un corrispettivo. Se
guardiamo questa formula, è una formula che non trova nessun
riferimento dal punto di vista normativo, perché ovviamente, per
fare questo tipo di servizio, dobbiamo rispettare le norme vigenti:
nell'ambito regionale, a seconda del servizio, abbiamo la legge n.
33/1984, la legge n. 11/1996, la legge n. 8/2002 e poi abbiamo
tutte le norme che riguardano i requisiti igienico-sanitari, le
disposizioni statali in materia di pubblica sicurezza, quindi
queste attività non sono riconducibili a nessuna di queste
formule.
Come vedete, se da un lato questa è un'offerta che ha un suo
appeal
, se voi guardate tutta una serie di recensioni, un
po' di letteratura, trovate un po' di entusiasmo; dall'altra parte
troverete una serie di contrarietà da parte degli albergatori, da
parte dei ristoratori che devono ovviamente sottostare a tutte
queste norme. In realtà, tutte queste attività le abbiamo già
valutate, la collega Morelli si ricorderà la nostra vecchia
disposizione sui
bed & breakfast
: c'era la norma che
vincolava il titolare a offrire delle colazioni - perché quando
parliamo di bed & breakfast, parliamo di colazioni -
esclusivamente con prodotti confezionati e, proprio in virtù di una
sollecitazione, abbiamo cercato di introdurre delle novità
inserendo la facoltà dei titolari di sottoporsi a un corso: quello
per la somministrazione, in modo tale che acquisissero tutte quelle
autorizzazioni che consentissero loro di preparare delle torte, dei
biscotti. La filosofia del bed & breakfast è di un'accoglienza
domestica, che ovviamente ha una caduta di tono nel momento in cui
si danno delle
brioche
preconfezionate. Per dare una
coerenza, abbiamo cercato di interpretare correttamente la norma e
devo dire che anche i gestori dei bed &breakfast sono stati
molto contenti, anche perché hanno acquisito effettivamente delle
competenze. La gestione e la conservazione degli alimenti non è
banale; ognuno di noi a casa propria fa quello che ritiene più
opportuno, ma nel momento in cui do un servizio e ricevo un
corrispettivo, devo dare delle garanzie.
Questa norma che abbiamo introdotto per i bed & breakfast
purtroppo ad oggi non è ancora all'orizzonte per gli home
restaurant, perché è un argomento che seguiamo con attenzione, ma
dobbiamo avere dei riferimenti sia a livello nazionale, sia a
livello europeo. Ad oggi quindi noi invitiamo coloro che vogliono
fare queste iniziative ad essere molto prudenti perché ad oggi
queste attività non hanno nessuna copertura
giuridico-amministrativa. Lasciamo perdere l'aspetto fiscale, che è
ancora un altro argomento non secondario, ma prima di tutto c'è la
salute e la garanzia nei confronti dei cittadini, dopodiché c'è
l'altro aspetto: l'altro giorno abbiamo avuto l'Assemblea di
Federalberghi a Saint-Vincent, qualcuno di voi si ricorderà
l'intervento di Bernabò Bocca che ha fatto un attacco frontale nei
confronti di quelle formule, a suo dire, abusive di offerte
paralberghiere, ovvero quegli appartamenti che sfuggono a qualsiasi
norma, non pagano la tassa di soggiorno, non pagano le imposte e
quindi esortava coloro che devono fare i controlli (le
Amministrazioni comunali) ad essere molto severi, perché è una
concorrenza sleale.
Non voglio sottovalutare l'aspetto fiscale, ma già di per sé
l'offerta è un'offerta che ad oggi non ha delle coperture né
giuridiche, né amministrative; seguiamo con attenzione l'evoluzione
della normativa nazionale ed europea e, appena ci saranno le
condizioni, qualora vi siano, andremo ad individuare i
provvedimenti legislativi da proporre. Ad oggi quindi
quest'attività non è un'attività coerente con i disposti
normativi.
Presidente -
Per la replica, ha chiesto la parola la
Consigliera Morelli, ne ha facoltà.
Morelli (ALPE) -
Assessore, la ringrazio per la sua
risposta. Come giustamente ha detto, il fenomeno dell'
home
restaurant
, così come quello della ricettività in case private,
rientra in quella moda, in quella corrente che viene definita
sharing economy
, che è un'espressione del nostro tempo
proprio legata, da una parte, alla crisi economica, e quindi alla
necessità delle persone di ingegnarsi per procurarsi un reddito in
più e, dall'altra, alla disponibilità di mezzi di supporto
elettronici e di comunicazione che facilitano queste attività. È
giusto precisare che il nostro gruppo non ha una posizione
contraria a questa forma di commercio; ripeto: è un'espressione del
nostro tempo, bisogna prendere atto che è qualcosa che esiste, però
riteniamo che non vada svolta in modo selvaggio, non debba
prestarsi ad abusi di nessun tipo. Mi riferisco a quanto diceva dal
punto di vista delle norme di sicurezza, quindi registrazioni degli
ospiti e norme igienico-sanitarie, assolutamente garantire la
salute, la sicurezza degli ospiti e poi all'aspetto fiscale.
Giustamente lei ha ricordato l'intervento di Bernabò Bocca al
Convegno di Federalberghi, che è stato molto chiaro, ha detto:
"stesso mercato, stesse regole" e quindi ha invitato con molta
forza i decisori politici, tra cui anche il Consiglio regionale, a
normare, a vigilare, a valutare la dimensione del fenomeno e poi a
normare di conseguenza. Voglio solo riprendere un suo passaggio:
"
grazie alle lacune della regolamentazione e alla sostanziale
assenza di controlli, quest'area grigia dilaga a macchia d'olio
mettendo a rischio i consumatori e alimentando la concorrenza
sleale
".
Riguardo alla valutazione numerica e quantitativa del fenomeno,
lei non ci ha dato nessuna risposta, noi chiedevamo anche di
valutare quale sia il fenomeno, probabilmente nella nostra regione
per quanto riguarda gli
home restaurant
siamo all'inizio,
ma, per quanto riguarda la ricettività nelle case private, il
fenomeno è più diffuso. Su questo fenomeno recentemente hanno preso
posizione in modo chiaro le associazioni di categoria, quindi
Federalberghi, l'ADAVA, la Confcommercio, la Federazione italiana
pubblici esercenti ha recentemente lanciato un allarme riprendendo
un allarme lanciato dalla FIPE nazionale. A livello europeo c'è
stata nel novembre 2015 l'Assemblea generale della Confederazione
europea degli imprenditori del settore alberghiero e della
ristorazione (HOTREC), che ha approvato un
policy paper
che
individua 10 misure per rendere sostenibile e responsabile la
sharing economy
nella ricettività turistica, andando a
definire una serie di azioni che sono assolutamente di buon senso e
credo anche realizzabili facilmente: istituire un registro
ufficiale degli alloggi turistici offerti da privati; definire
procedure per l'autorizzazione all'esercizio di tali attività;
censire il movimento di turisti nelle private abitazioni; garantire
i requisiti minimi a tutela della salute e della sicurezza dei
clienti; rispettare la legislazione fiscale - e io ricordo che il
bilancio della Regione si fonda sulla fiscalità e quindi credo che
di questi tempi non dobbiamo lasciar sfuggire niente -;
identificare i viaggiatori nel rispetto della Convenzione di
Schengen; tutelare i diritti dei lavoratori; proteggere la qualità
della vita dei vicini di casa; monitorare e controllare il rispetto
delle regole e l'impatto del fenomeno; sanzionare la violazione
delle regole.
Io ho trovato nella mia ricerca per preparare questa iniziativa
una risoluzione del 10 aprile 2015 del Ministero dello sviluppo
economico che ad un quesito in merito agli home restaurant ha
risposto: "l'attività in discorso, anche se esercitata solo in
alcuni giorni dedicati, e tenuto conto che i soggetti che
usufruiscono delle prestazioni sono in numero limitato, non può che
essere classificata come un'attività di somministrazione di
alimenti e bevande, in quanto anche se i prodotti vengono preparati
e serviti in locali privati coincidenti con il domicilio del cuoco,
essi rappresentano comunque locali attrezzati aperti alla
clientela. Ciò significa che, previo possesso dei requisiti di
onorabilità, nonché professionali...detti soggetti sono tenuti a
presentare la SCIA o a richiedere l'autorizzazione ove trattasi di
attività svolte".
Mi pare di capire da questa risoluzione che la necessità che
queste attività vadano regolamentate sia chiara e non è che non
esista nessun riferimento normativo: i riferimenti normativi
esistono, a livello nazionale ci sono diversi disegni di legge al
Parlamento e quindi credo che a livello regionale, visto che
abbiamo la potestà primaria per quanto riguarda il turismo,
possiamo muoverci.
