Classificazione
CONSIGLIO REGIONALE
ENERGIA



Oggetto del Consiglio n. 170 del 8 ottobre 2013 - Resoconto
OGGETTO N. 170/XIV - Approvazione di mozione: "Impegno a
relazionare alla competente commissione consiliare in merito alla
situazione progettuale del nuovo elettrodotto Terna".
Presidente
- Per l'illustrazione, la parola al collega
Fabbri.
Fabbri (UVP)
- Merci Madame.
È dal 2010 che Terna ha manifestato la volontà di costruire un
nuovo elettrodotto che attraversa il fondovalle sull'asse Avise,
Villeneuve, Châtillon. Un'opera di tale portata è un evento di cui
tutti cittadini dovrebbero essere a conoscenza, prima di
ritrovarselo a cose fatte. Non si tratta di scatenare la cosiddetta
"sindrome NIMBY" e cioè "fate tutto quello che volete, basta che
non sia fatto nel mio orticello", né si tratta di voler contrastare
un'opera che sicuramente ha una sua attualità e una sua
razionalità. È noto infatti che si tratta di una grande linea
internazionale di grande importanza soprattutto per una Nazione
come l'Italia, che è una grande importatrice e consumatrice di
energia. Inoltre tale opera prevede una razionalizzazione di alcune
linee intermedie ed il loro interramento, quindi, diciamo, che ha
una sua logica, una sua razionalità.
Il problema che vogliamo affrontare con questa mozione quello
delle tre sottostazioni previste nei comuni di Aymavilles, Pollein
e Nus. La questione mi è nota in quanto, quando è stata dibattuta
nel Comune di Nus, io facevo parte del Consiglio comunale. Nel 2012
è stato presentato un tracciato dettagliato dell'opera in cui
risulta che la sottostazione di trasformazione viene realizzata in
cambio di un modesto interramento della linea, ad ovest
dell'ingresso del paese di Nus, in frazione Mazod, non so se avete
presente...dove praticamente la strada statale...inizia la discesa
verso Aosta, cioè in una posizione di notevole importanza agricola,
vinicola e di grande impatto paesaggistico non solo per il Comune
di Nus, ma credo anche per l'intera Valle d'Aosta: tutti quelli che
percorrono questa strada che panoramicamente ha una sua validità,
anche i turisti possono poi impattare con quest'opera. Comunque, in
seguito a tale progetto, il Comune, anche dietro sollecitazione
della Terna ed animato da uno spirito di collaborazione, ha
individuato, in una zona poco distante, poco scostata e facilmente
accessibile, un posizionamento che non avrebbe avuto quest'impatto,
si trattava di un'ex discarica di materiale inerte ormai esaurita.
Questa proposta è stata rispedita al mittente adducendo motivi
economici che non sono stati meglio specificati o documentati. Nel
settembre del 2012 il Consiglio comunale ha chiesto al Sindaco e
alla sua Giunta di attivarsi per evitare la soluzione Mazod,
consapevole che, con le normative attuali, la società Terna avrebbe
potuto imporre la sua soluzione, adducendo l'interesse nazionale e
in barba ai principi dell'autonomia.
Voglio qui ripetere che non si tratta di voler mettere i bastoni
tra le ruote ad un opera che, sicuramente, come dicevo prima, ha la
sua importanza, anzi, il Comune si è attivato e ha proposto una
soluzione che poteva essere, dal punto di vista paesaggistico, ma
anche dal punto di vista funzionale, una soluzione perfettamente
accettabile. Da allora, comunque, vi è stato un silenzio assordante
sia per i cittadini, sia per gli amministratori di Nus, mentre
sappiamo che qualcosa forse si sta muovendo presso gli altri Comuni
interessati, così come sarebbe interessante sapere se gli altri
Comuni che sono interessati solo dall'attraversamento della linea
si siano in qualche modo manifestati sulle caratteristiche
dell'opera, per esempio, sui tipi di traliccio che saranno
impiegati, sull'impatto visivo dell'opera stessa e sull'eventuale
impatto dal punto di vista sanitario. Dal caso emblematico del
Comune di Nus comunque estrapoliamo la necessità di avere maggiori
informazioni su tale opera e quindi di poter audire nella
commissione competente - in presenza magari dei Sindaci che sono
direttamente interessati alle sottostazioni - i tecnici sia
regionali, sia possibilmente anche quelli della Terna, che
illustrino, in modo esauriente e puntuale quelle che sono le
ricadute sia in positivo, sia in negativo di tale elettrodotto.
Grazie.
Presidente
- Apriamo la discussione generale. Ci sono
richieste di intervento? La parola al collega Cognetta.
Cognetta (M5S)
- Grazie Presidente.
Come ha illustrato il collega Fabbri, penso che questa mozione
possa trovarci tutti d'accordo nel senso che, visto ciò che è
possibile che accada, faccio riferimento al fatto che Terna in
Italia fa diversi di questi impianti, ovvero che in diverse
località nascono poi dei problemi proprio per l'istallazione della
sottostazione elettrica. Mi viene in mente Montesano sulla
Marcellana, dove a marzo di quest'anno si è costituito un comitato
cittadino contro la sottostazione e questo, diciamo così, sta
creando dei problemi all'installazione dell'impianto stesso. In
Alta Irpinia possiamo fare lo stesso discorso, sempre su una
possibile installazione di Terna ci sono diversi sindaci che sono
piuttosto preoccupati per il passaggio di quest'elettrodotto. Altro
problema a Belforte del Chienti, dove, in sostanza, anche lì si è
costituito un comitato cittadino perché l'impatto ambientale e le
paure che ci sono nella cittadinanza rispetto a tutto il discorso
dei campi elettromagnetici sono piuttosto importanti. Infine anche
a Montesano, un altro comune del centro Italia, c'è lo stesso
problema sempre dovuto a Terna.
Ora, noi siamo una comunità molto piccola, lo sappiamo. La zona
specifica rispetto alla quale verrà impattare quest'elettrodotto è
piuttosto importante, seguirà tutta la costa... Il Comune di Nus,
ma anche altri Comuni sono interessati a questo particolare
problema, in particolare, ha semplicemente chiesto uno spostamento
che, al di là di generici impedimenti, non s'è capito bene qual è
il problema per quanto riguarda Terna e per quanto riguarda quello
che deve fare. Io quindi penso che il buon senso ci possa portare
alla decisione di sedersi intorno al tavolo e cercare di trovare
delle soluzioni condivise. Non credo di dire cose particolarmente
strane o politicamente così dissimili, anche per far capire alla
popolazione cosa si va a fare, eventualmente trovare delle
soluzioni condivise: questo è l'obiettivo di questa mozione che noi
ci sentiamo eventualmente di appoggiare e di ricordare a tutti.
Presidente
- Altri? Non ci sono altre richieste? La
parola al collega Roscio.
Roscio (ALPE)
- Buongiorno e grazie Presidente.
Volevo portare un piccolo contributo alla discussione
riguardante questa mozione, nel senso che il problema degli
elettrodotti è un problema che nasce non da oggi. Da una breve
documentazione che ho cercato riguardante la Valle d'Aosta, ho
potuto apprendere che lo sviluppo degli elettrodotti che già
esistono sul territorio della Valle d'Aosta è fra i 500 ei 600
chilometri di estensione, con linee che sono suddivise tra i 380 Kv
e 40 Kv. Tanto per dare un'idea di che cosa voglia dire, dico che
si tratta di tensioni che vanno da 180 a 1.800 volte la tensione
che normalmente uno ha nell'utenza domestica. In generale queste
linee di alta tensione sono poi corredate da cabine di
trasformazione dell'energia per poter raggiungere le utenze e in
Valle d'Aosta - questo è un dato di ARPA Valle d'Aosta - succede
che queste linee sono concentrate nel fondovalle, dove, purtroppo,
è concentrata anche la popolazione, quindi vi è un problema
evidente di prossimità tra edifici e cabine di trasformazione. Ora,
che i campi elettrici, magnetici e elettromagnetici costituiscano
un fattore di criticità anche per la salute è ormai un dato
abbastanza assodato, anche se su certi aspetti ancora non si trova
una posizione congiunta nel campo medico, ma alcuni effetti sono
riconosciuti, tant'è vero che esiste una legge nazionale, proprio
la legge quadro sulla protezione dalle onde elettromagnetiche, la
36 del 2001, che impone che ci siano certe distanze tra zone
abitate ed elettrodotti. È quindi quanto mai opportuno che ci sia
uno sviluppo che vada a ridurre l'esposizione ai campi
elettromagnetici della popolazione; questo può avvenire,
innanzitutto, interrando le linee, per esempio, è una cosa che, tra
l'altro, consentirebbe, oltre a ridurre l'esposizione della
popolazione, anche di ridurre l'impatto paesaggistico di queste
linee.
Nello specifico questo nuovo progetto potrebbe avere anche delle
valenze positive, perché se io vado a razionalizzare la linea, a
ricollocarla e anche ad interrarla, potrebbe essere una cosa
positiva. Certo però che questa cosa deve venire fatta in un certo
modo, perché - e torno a ribadire un concetto che mi è caro
particolarmente - io non posso fare degli interventi facendoli
subire alle popolazioni interessate. Dovrei informare la
popolazione correttamente sulle opere che vengono fatte nel suo
territorio e concertare, per quanto possibile, gli interventi.
Questo in un'ottica, innanzitutto, di riduzione all'esposizione nei
confronti della popolazione interessata, soprattutto per quanto
riguarda le cabine di trasformazione che hanno creato problemi,
come è già stato ricordato, in altre popolazioni...non da ultimo,
il problema della sindrome NIMBY, nel senso che è già successo che
popolazioni, dove le cabine di trasformazione vengono collocate in
prossimità degli edifici, si ribellano anche in maniera non sempre
piacevole; inoltre, la riduzione degli impatti paesaggistici,
bisognerebbe cercare di dare un occhio a questa cosa qua.
La prima cosa necessaria da fare è conoscere nel dettaglio il
progetto, la collocazione delle linee, il tracciato e gli
interventi che si vogliono fare, quindi mi sembra che il luogo
migliore per poter discutere di questo sia la commissione. Ritengo
quindi che in quest'ottica non ci dovrebbero essere difficoltà a
portare la descrizione del progetto insieme a tutti coloro che
hanno interesse a questa linea, io immagino i Sindaci dei Comuni
interessati, i rappresentanti delle associazioni ambientaliste, i
progettisti per descrivere il progetto, eccetera. Grazie.
Presidente
- Altri? La parola al collega Donzel.
Donzel (PD-SIN.VDA)
- Grazie Presidente.
Volevo semplicemente ricordare l'impegno di questa mozione,
ovvero la necessità di un'informazione non solo da parte della
parte politica, ma anche della cosiddetta "parte tecnica". In
qualche modo quindi condivido quello che diceva prima anche il
collega Cognetta, cioè che non siamo qui a prendere una posizione
pro o contro a priori, ma siamo qui per chiedere una maggiore
chiarezza. Vorrei leggervi un passaggio:
"la realizzazione di
nuove linee elettriche, necessarie per assicurare un servizio
costantemente adeguato alle esigenze del Paese, incontra
un'opposizione da parte di cittadini, associazioni ed istituzioni,
alimentata dal timore, spesso ingiustificato, di possibili effetti
dannosi dei campi elettrici e magnetici per la salute. Una corretta
informazione, presupposto imprescindibile per un approccio
equilibrato al tema, può essere ostacolata dalla difficoltà di
comprendere il fenomeno da un punto di vista scientifico e
tecnico"
, quello che cercava di semplificare qui giustamente il
collega Roscio, e quindi, da questo punto di vista, serve una
migliore informazione e consapevolezza. A dire queste cose è la
stessa Terna, queste parole che ho letto vengono dal sito di Terna,
che si rende perfettamente conto della necessità che in
quest'ambito siano date precise informazioni alle persone
coinvolte. Occorre che la popolazione sia perfettamente consapevole
che i calcoli, per esempio, delle distanze dalle sottostazioni
siano dei calcoli appropriati e confacenti all'insediamento delle
popolazioni valdostane, che sempre di più si insediano nel
fondovalle e ancor di più dobbiamo tenere conto di quelli che sono
i cosiddetti "sviluppi dei nostri piani regolatori". Da questo
punto di vista, quindi può darsi che queste informazioni Terna le
abbia tutte completamente acquisite e che quindi non ci sarà nessun
problema a relazionare in questa direzione come chiediamo noi nella
commissione competente, fornendoci i dati, facendoci vedere che vi
è nessuna interferenza con gli insediamenti umani e nessun problema
può essere arrecato alla salute, fermo restando, appunto, un
principio di precauzione, che va anche un po' al di là del limite
della norma stessa, perché spesso la norma in termini ambientali
non sempre tiene in conto fino in fondo di quelle che sono le
esigenze di sicurezza, ma un principio di precauzione è sempre
opportuno che sia affiancato alla norma stessa.
Da questo punto di vista, quindi l'atteggiamento è quello volto
a conoscere e a capire meglio, viste anche le preoccupazioni più
volte espresse in questa sede da parte della Giunta riguardo alle
sottostazioni ferroviarie; ricordo che, da un certo punto di vista,
sebbene con delle potenze molto inferiori rispetto a quelle di cui
stiamo parlando qui, sono sostanzialmente la stessa cosa, sono una
sottostazione elettrica. Stamattina l'Assessore Marguerettaz
esprimeva tutta la preoccupazione per queste sottostazioni
elettriche e quindi mi attendo che analogo atteggiamento di
rispetto, di attenzione per le comunità, per i Comuni venga
espresso anche dall'Assessore all'ambiente.
Presidente
- Ci sono altri? Ha chiesto la parola il
collega Bertschy.
Bertschy (UVP)
- L'intervento che faccio non è collocato
territorialmente sull'elettrodotto, ma si riferisce alla
presentazione di quest'intervento che era avvenuta un paio di anni
fa da parte di Terna alla Regione, a tutti gli Enti locali che
erano coinvolti dal progetto e da possibili progetti futuri. Allora
si era presentato quest'intervento come giustamente un intervento
di riqualificazione ambientale e anche per tutto quello che
riguarda gli aspetti legati alla rivisitazione di elettrodotti
troppo vicini alle abitazioni, alle case, quindi un intervento
sicuramente necessario e da gestire bene insieme al territorio,
come è stato ricordato. In quell'occasione Terna si era anche
impegnata a sviluppare progetti successivi di riqualificazione
delle linee, soprattutto di quelle che scendono verso la Bassa
Valle e c'era un impegno preciso in questo senso. Da allora però
più nulla si è sentito, quindi credo che in quest'occasione sia
opportuno anche ribadire, oltre a tutte le cose che sono state
dette per questo tratto, quanto ancora questi impegni valgono per
il futuro, perché, come ben sappiamo, gli elettrodotti vecchi e
nuovi comportano dei problemi e sono stati presentati anche dagli
Enti locali competenti progetti di riorganizzazione, di riordino,
di interramento e di allontanamento dalle case, per zone anche
molto ben conosciute alla comunità valdostana. Intervengo quindi su
questa mozione per segnalare che sarebbe importante, ed è
importante riprendere anche questi impegni che Terna aveva preso
nei confronti della nostra Regione, degli Enti locali e dei
cittadini tutti.
Presidente
- Grazie. Altri? Non ci sono altri? Possiamo
chiudere la discussione? La discussione generale è chiusa. Per la
replica, la parola all'Assessore Bianchi.
Bianchi (UV)
- Buongiorno. Merci Président.
Prima di entrare nel merito della mozione - ho ascoltato tutti
gli interventi di chi ha presentato la mozione, e di chi ha voluto
intervenire e tutti hanno chiaramente espresso il concetto che
quest'opera è estremamente importante. Proprio perché va nel senso
di allontanare le linee dai centri abitati.
Faccio una piccola premessa. Nel 2007, come ricordava il collega
Fabbri, Terna ha inserito nel piano di sviluppo della rete di
trasmissione nazionale la necessità di potenziare la direttrice a
220 chilovolt a Villeneuve e a Châtillon. La Regione Valle d'Aosta
e Terna S.p.A. hanno successivamente sottoscritto, nel luglio del
2009, un protocollo d'intesa per l'applicazione della valutazione
ambientale e strategica alla pianificazione elettrica della Valle
d'Aosta. Successivamente Terna ha avviato la fase di progettazione
dell'intervento di razionalizzazione della propria rete elettrica
nel tratto Villeneuve-Châtillon. Preventivamente all'attivazione
delle successive fasi progettuali ed autorizzative Terna S.p.A.,
come previsto dal protocollo d'intesa sopracitato, ha ritenuto
opportuno avviare una fase di concertazione preliminare con
l'Amministrazione regionale e i Comuni territorialmente coinvolti,
al fine di condividere le scelte da attuare, lo abbiamo anche
ricordato negli interventi. La concertazione preliminare è stata
avviata nel ottobre 2010 e non si è pertanto in presenza di alcun
procedimento autorizzativo, di VIA, di autorizzazione unica. Si
ricorda, come ha già ricordato qualcuno, che il progetto definitivo
di tale infrastruttura, per le sue caratteristiche tecniche
strategiche, dovrà essere oggetto di procedura di VIA nazionale,
coordinata dal Ministero competente. L'intervento in questione
prevede lo smantellamento dell'attuale linea esistente a 220
kilovolt e la realizzazione di una nuova linea, predisposta per
essere esercitata in futuro anche a 380 chilovolt su un tracciato
differente, ed è motivata, da un lato, dalla necessità di garantire
un più efficace trasporto energetico e, dall'altro, di allontanare
la linea esistente dal tracciato attuale che in alcuni Comuni
risulta essere assai vicino ai centri abitati.
Terna inoltre ha inserito alcune misure di compensazione, come è
stato ricordato, consistenti nell'interramento e nell'eliminazione
di alcune tratte di linea da 132 chilovolt. Tali misure non dovute
consentono l'ottenimento di numerosi benefici in termini di impatto
ambientale ed è stato ricordato nei vari interventi. L'intervento
riveste un'importanza strategica, in quanto saranno smantellati e
ricostruiti circa 34 chilometri di elettrodotto a 220 kilovolt,
mentre saranno interrati 20 chilometri di linea a 132 kilovolt, con
evidenti miglioramenti in termini infrastrutturali.
L'allontanamento degli elettrodotti dal fondovalle consentirà
inoltre di limitare i livelli di esposizione a radiazioni
elettromagnetiche - e qui do ragione al Consigliere Roscio -,
permettendo dunque di conseguire anche dei vantaggi in termini di
mitigazione dell'esposizione della popolazione, soprattutto in
corrispondenza di circa 160 edifici di fondovalle, posti nelle
vicinanze delle attuali linee. La dimensione economica
dell'intervento, stimabile in circa 100 milioni di euro, consentirà
inoltre di perseguire tangibili vantaggi anche per il tessuto
produttivo della Regione in termini di indotto derivante dalla
cantieristica. Terna, nell'ambito dell'attività di studio
preliminare, ha analizzato tre diverse macro alternative:
l'alternativa nord, in sinistra orografica, l'alternativa di
fondovalle e l'alternativa sud, in destra orografica. Le analisi
condotte da Terna evidenziano che il tracciato ipotizzato per
l'elettrodotto a mezza costa sul versante orografico destro della
Dora Baltea sia quello a minor impatto, in quanto limita fortemente
l'interazione con comparti territoriali ad elevato pregio
socio-economico rispetto ad altre soluzioni ipotizzabili per il
fondovalle e per il versante sinistro. Terna ha da subito escluso
l'ipotesi di interramento della linea a 380 chilovolt, soluzione
utilizzata solo per linee in corrente continua su particolari
tratte, come le direttrici internazionali, quali, ad esempio, il
collegamento Piossasco-Grand'Île, i cui guasti possono essere
facilmente
bypassati
da altri elettrodotti posti in
ridondanza. L'interramento di elettrodotti, quali la direttrice
Villeneuve-Châtillon, non fornisce sufficienti garanzie in termini
di continuità di esercizio e in termini di rispetto in caso di
guasti.
Nell'ambito della riorganizzazione degli allacciamenti delle
suddette reti, Terna ha valutato necessario realizzare due nuove
stazioni intermedie in corrispondenza dei comuni di Nus e di
Pollein, non essendo più tecnicamente necessaria la realizzazione
della stazione di Aymavilles. Per quanto concerne il sito di Nus,
nell'attività di analisi di possibili soluzioni abitative,
l'ubicazione proposta dal Comune in corrispondenza di un'ex
discarica di inerti è stata attentamente valutata da Terna. Tale
soluzione è stata scartata, in quanto gli standard tecnici interni
aziendali non consentono la realizzazione di stazioni elettriche in
corrispondenza di ex discariche sia per incognite legate alla
conduzione degli scavi, sia per la natura degli strati di
sottosuolo, costituito da materiali sciolti che, seppure
adeguatamente compressi, non rappresentano uno strato di fondazione
adeguato per la tipologia di opera. Le dimensioni nazionali del
progetto - qui posso ricordare che l'Amministrazione di Nus ha
comunque contattato Terna e Terna sta valutando altre soluzioni -
limitano di fatto il ruolo e il potere decisionale della Regione,
lo ha detto...lo stesso VIA sarà gestito a livello
ministeriale.
Sono quindi disponibile a relazionare alla competente
commissione consiliare e nello stesso tempo ho già contattato sia
Terna, sia i tecnici dell'Assessorato e sono disponibili.
Grazie.
Presidente
- Ci sono richieste per intervenire per
dichiarazione di voto? La parola al collega Fabbri.
Fabbri (UVP)
- Sì, mi sembra che tutte le cose che sono
state dette dall'Assessore ribadiscano quello che abbiamo in fondo
detto anche noi e cioè che non si tratta di un'opera che non ha una
sua ragione d'essere, assolutamente nessuno voleva dire questo. Io
forse qui faccio un po' la figura del campanilista, perché voglio
ribadire quella che è la situazione del Comune di cui ero
amministratore. Da quanto mi risulta e da quanto mi è stato detto
dal Sindaco non più tardi di una settimana fa, in realtà poi questo
contatto con Terna, questo concordare altre soluzioni con Terna non
c'è ancora stato, da qui la richiesta di questa mozione di
incontrarsi e di parlare insieme di queste cose. Io quindi spero,
come è stato detto anche dai miei colleghi, che non ci siano
problemi ad aprire questa discussione nelle sedi opportune e con i
tecnici opportuni. Grazie.
Presidente
- Per dichiarazione di voto, la parola al
collega Donzel.
Donzel (PD-SIN.VDA)
- Ovviamente noi votiamo a favore di
una mozione che in qualche modo, pur non essendo firmatari, abbiamo
contribuito in qualche modo a presentare in questo Consiglio
regionale. Siamo un po' sorpresi dal fatto che, nel condividere
alcuni aspetti della presentazione fatta dei colleghi della
minoranza, poi sostanzialmente nei fatti l'Assessore all'ambiente
si sia dimostrato molto interessato alle ricadute economiche
dell'opera e abbia, di fatto, in qualche modo messo le mani avanti
dicendo: "guardate che però questa cosa qui - giustamente come
prevede la normativa - spetta a decisioni che sono prese a livello
nazionale. Terna, rispetto all'ipotesi del Comune, ha detto
chiaramente che non è percorribile...insomma, vengo volentieri a
relazionarmi...che, pensandola come voi, non posso fare nulla in
questo senso". Un po' mi rammarica questa cosa, perché con quanto
orgoglio in alcuni momenti si rivendica la nostra autonomia nei
confronti di questa politica centralista, nazionalista e
quant'altro! Ora che si sentirebbe l'esigenza di dire: "ci
schieriamo con forza vicino agli abitanti del comune di Nus per
fare chiarezza e naturalmente poi non per ostacolare un'opera che
nessuno vuole ostacolare", ma queste parole non le ho sentite con
lo stesso piglio, con la stessa forza che gli autonomisti usano
quando si tratta di parlare del politichese, cioè di quelle cose
della politica generale, del Governo in termini generali. Si
trattava concretamente di dire: "siamo vicini all'Amministrazione
comunale di Nus, vogliamo sederci ad un tavolo con Terna, vederci
chiaro. Non ci facciamo imporre da logiche nazionali la
sottostazione se non avendo verificato con gli abitanti del comune
di Nus la loro assoluta garanzia", quindi da parte nostra nessuno
vuole ostacolare quest'opera, ma è un po'...come dire? approfittare
di un linguaggio...che dice: "sì, vengo in audizione, però sappiate
bene come stanno le cose". Ci saremmo aspettati - ed io intuisco un
voto favorevole - che, oltre al voto favorevole, ci fosse stato
anche uno spirito vero di condivisione di quello che noi abbiamo
proposto.
Presidente
- Altri? Non ci sono altri? Possiamo mettere
in votazione? Mettiamo in votazione la mozione. La votazione è
aperta. Grazie, possiamo chiudere la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Punto 9 dell'ordine del giorno.
