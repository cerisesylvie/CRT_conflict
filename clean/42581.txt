Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 128 del 2 dicembre 2020 - Resoconto
OGGETTO N. 128/XVI - Interrogazione: "Notizie in merito al
trasferimento di uffici dell'Assessorato ai beni culturali, al
turismo, sport e commercio".
Bertin (Presidente) -
Punto n. 15 all'ordine del giorno.
Per il Governo, ha chiesto la parola l'assessore Jean-Pierre
Guichardaz da remoto, ne ha facoltà.
Guichardaz J. (PCP) -
Il nuovo Assessorato dei beni
culturali, turismo, sport e commercio si compone di due
dipartimenti: il Dipartimento Soprintendenza per i beni e le
attività culturali, alcuni uffici operano da poco tempo a Palazzo
Lostan e in altre ubicazioni vicine; il Dipartimento del turismo,
sport e commercio, i cui uffici sono collocati ormai da alcuni anni
presso lo stabile ex Caserma Guardia di Finanza in località
Autoporto di Pollein, si ricorderà il collega Distort che, prima di
essere trasferito di fronte alla discarica, il Turismo era
collocato a Palazzo Narbonne.
Ciò premesso, ad oggi la sede dell'ufficio dell'Assessore e
della sua Segreteria è quella di Pollein, considerato che il 21 di
ottobre quello era l'unico luogo immediatamente utilizzabile a tale
scopo e, a dire la verità, gli uffici della Segreteria al momento
del mio insediamento erano occupati da alcune dipendenti, che hanno
dovuto sgomberare in pochissimo tempo e ridistribuirsi in spazi
recuperati in fretta e furia e ridestinati a ufficio.
La motivazione di fondo per lo spostamento della sede
dell'Assessore in Aosta risiede nella necessità di avere
un'organizzazione logistica più coerente con l'articolazione
strutturale e le dimensioni dei due dipartimenti facenti capo
all'Assessorato. Il Dipartimento Soprintendenza per i beni e le
attività culturali è articolato, come lei ben saprà, in un maggior
numero di strutture organizzative e anche un numero di dipendenti
decisamente superiore rispetto al Dipartimento del turismo, sport e
commercio. In più le strutture della Soprintendenza sono dislocate
in diverse sedi ma vicine tra loro e tutte nel centro storico della
città, quindi interconnesse in qualche modo una all'altra. La sede
dell'Assessore a Palazzo Lostan va quindi nella direzione di
assicurare un più stretto collegamento con il Coordinatore del
dipartimento più complesso da un punto di vista gestionale e
organizzativo, ma anche un più agevole e immediato contatto con le
varie strutture che vi fanno riferimento. Già in questo breve
periodo il dipartimento ha richiesto la presenza in sito del
sottoscritto innumerevoli volte, almeno fino alla quarantena, che
mi costringe ormai da quasi tre settimane a casa. Non è peraltro da
sottovalutare che Palazzo Lostan costituisce il punto di
riferimento delle varie strutture amministrative, ma anche dei
diversi poli culturali. Alcuni uffici della Soprintendenza, come
lei ben sa, sono collocati all'ultimo piano di Palazzo regionale,
altri al MAR a Piazza Roncas, alcuni come il BREL e la
Film
Commission
, per dire le due articolazioni facenti stretto
riferimento al dipartimento, in centro storico, così come le varie
sedi espositive, i siti archeologici principali sono ubicati nel
perimetro cittadino.
La localizzazione della sede assessorile a Palazzo Lostan,
inoltre agevola di molto i necessari e frequenti contatti con la
Presidenza del Consiglio e con i gruppi consiliari, con la
Presidenza della Giunta e i suoi dipartimenti e con gli altri
Assessorati con sede ad Aosta. Come lei ben immagina, avendo voi
fatto un'esperienza di governo nella nostra Regione, la prossimità
agli uffici della Presidenza del Consiglio alle varie sedi degli
Assessorati e degli altri dicasteri agevola di molto il lavoro
quotidiano dell'Assessore e della sua Segreteria, riducendo i tempi
morti e permettendo una maggior efficienza ed efficacia
dell'attività amministrativa e politica.
Naturalmente, non è da sottovalutare il fatto che una
collocazione cittadina della sede assessorile è decisamente più
accessibile rispetto alla sede di Pollein per quanto riguarda anche
il servizio trasportistico e di navetta e quindi per coloro che - e
sono tanti, glielo posso assicurare - necessitano di incontrare
l'Assessore o di interfacciarsi con la sua Segreteria.
Per rispondere alla seconda parte della prima domanda, ad oggi
la possibilità di collocare il Dipartimento turismo, commercio e
sport a Palazzo Lostan non risulta attuabile in considerazione
della carenza di spazi idonei e della necessità a tale fine di una
riorganizzazione degli stessi tenuto conto delle specifiche
caratteristiche dell'edificio storico in questione. Resta il fatto
che l'ammontare complessivo dei dipendenti dell'Assessorato,
sommato quelli dei due dipartimenti, è tale da rendere impossibile
un accorpamento degli stessi presso un'unica sede, considerando
quelle attualmente in proprietà della Regione. Con questo non si
vuole assolutamente dire che il Dipartimento del turismo, sport e
commercio non necessiti comunque di una sede alternativa,
definitiva e più rappresentativa rispetto a quella di Pollein.
L'attuale edificio ubicato a Pollein, come lei ben saprà, è
stato fin dall'inizio considerato come una destinazione di tipo
estemporaneo. Per sua natura è una struttura polmone in cui il
Turismo è stato trasferito in relazione alla ristrutturazione di
cui necessitava Palazzo Narbonne. Tramontata l'ipotesi di Palazzo
Narbonne, mi dicono che nel tempo sono state fatte delle
valutazioni con l'obiettivo di destinare altre sedi in Aosta al
Dipartimento del turismo, che fino ad ora non hanno trovato
applicazione, ma che sono tra le priorità, e questo anche
nell'ottica di mettere in atto la necessaria sinergia tra cultura e
turismo, servizi e attività commerciali. Al riguardo posso
anticipare che è allo studio l'ipotesi di una localizzazione del
Dipartimento turismo, commercio e sport presso Palazzo Roncas ad
Aosta al termine dei lavori che attualmente interessano l'edificio,
previsti, comunque, non prima del 2022-2023. Tale ubicazione
genererebbe una maggior sinergia tra i Dipartimenti
dell'Assessorato e le loro articolazioni, permettendo, tra l'altro,
il riavvicinamento di alcuni servizi sparsi nella città, la
struttura Promozione attualmente ospitata all'Agricoltura, ad
esempio, gli uffici delle Attività culturali, oggi dislocati a
Palazzo regionale, e questo con sicuri vantaggi per l'operatività
dell'intero Assessorato e per la collaborazione tra strutture.
Per rispondere alla seconda domanda, lo spostamento richiede la
collaborazione del Dipartimento innovazione e agenda digitale e
della società INVA per la riattivazione di alcune prese di rete e
di fonia. Si tratta comunque di operazioni di modestissime entità
che rientrano nelle prestazioni ordinarie già abitualmente fornite
e contrattualizzate. Come lei sa, spostamenti di questo genere sono
molto frequenti in tutti gli uffici regionali. Lo spostamento di
arredi, di materiali e di documentazioni poi da un ufficio
all'altro, richiede invece un servizio di facchinaggio di cui si è
fatto carico l'Ufficio Economato.
Riguardo alla terza domanda, la scelta di collocare la sede
dell'Assessorato a Palazzo Lostan è avvenuta a seguito di
un'analisi dei diversi edifici in cui sono distribuiti gli uffici e
le strutture facenti capo al Dipartimento Soprintendenza e
verificando l'attuabilità di potenziali soluzioni.
Per la creazione dei locali necessari alla sede assessorile, si
è prospettata alla fine un'unica soluzione possibile, che richiede
lo spostamento di alcuni dipendenti e, a seguito di tale decisione,
l'organizzazione logistica dell'ufficio è stata rivista e con
l'occasione il personale è stato suddiviso e accorpato con maggiore
riferimento alle competenze. Due dipendenti, di cui una in
telelavoro, che hanno una certa autonomia di lavoro e non
necessitano del collegamento costante con l'Assessore e la sua
Segreteria, troveranno collocazione nel palazzo in cui ha sede il
BREL, edificio storico di pregio e con locali decisamente più ampi
rispetto a quelli attualmente occupati dalle dipendenti e comunque
prossimi a Palazzo Lostan. Le segnalo solo che, a trasferimento
avvenuto, l'ufficio attualmente in uso alla Segreteria
dell'Assessore a Pollein tornerà in disponibilità e, quindi, potrà
essere rioccupato dalle dipendenti di cui le accennavo all'inizio,
che hanno dovuto, loro malgrado, essere ricollocate altrove.
Per concludere posso dire che, come tutti gli spostamenti che
sono all'ordine del giorno nelle riorganizzazioni amministrative,
ci sarà sicuramente un po' di disagio iniziale ma non si ravvisano
impatti negativi per i servizi.
Presidente -
Per la replica, ha chiesto la parola il
consigliere segretario Distort, ne ha facoltà.
Distort (LEGA VDA) -
Grazie Assessore per la risposta
molto dettagliata. Unisco semplicemente - anche uscendo dal rituale
- i miei migliori auguri per superare quanto prima il periodo di
quarantena in cui lei sta da parecchio tempo.
Detto questo, chiedere è lecito, rispondere è educazione, in
questo punto n. 15 all'ordine del giorno si è compiuto questo
adagio, io ho chiesto informazioni, lei mi ha dato queste
notizie.
Prendo atto della sua risposta, dell'elencazione dei suoi
argomenti che chiaramente inquadro, così come la domanda, come
l'oggetto dell'interrogazione sotto il profilo della trasparenza.
Il concetto di trasparenza è un concetto che impregna l'attività
politica, in particolare l'attività politico-amministrativa della
vostra Giunta, di qualunque Governo che si instauri, per cui in
quest'ottica di trasparenza si colloca questa mia
interrogazione.
Non è la solita posizione di opposizione nei confronti
dell'esame di una scelta da parte di un membro del Governo ma si
tratta proprio da parte mia di applicare una strategia di messa in
evidenza e di analisi di un'iniziativa che riveste o meno le
condizioni di buon senso.
L'obiettivo era andare a individuare questo, la risposta ha dato
alcune indicazioni, alcune spiegazioni. Semplicemente tengo a
precisare che il buon senso o meno di questa iniziativa, nella
situazione particolarmente delicata di quest'attuale emergenza
sanitaria, va spiegata alla popolazione e, se mi permette, questa
mia interrogazione ha permesso a lei, Assessore, esattamente
l'adempimento di questo ruolo. Va spiegata alla popolazione intesa
come personale dipendente perché queste indicazioni vengono con
alcune richieste di chiarimento, vengono manifestate da personale
dipendente, e con questo io non sto insinuando la presenza di spie
interne ma sto raccontando un virtuoso rapporto che si instaura
all'interno di una struttura amministrativa, per il quale sta a lei
assumere un atteggiamento in maniera costruttiva a suo vantaggio
oppure no
Va spiegata al personale esterno che fruirà dell'Assessorato,
lei dice che si può avere una migliore fruizione perché è una
posizione centrale, io mi metto nell'ottica di un libero
professionista, probabilmente abituato, forse con cattiva
abitudine, a usare i propri mezzi per accedere all'Assessorato e
quindi pensare di poter andare in centro, di cercare il parcheggio
in una zona già in cui la presenza di parcheggi diventa
estremamente poco disponibile diventa un problema in più, comunque
glielo evidenzio. Va data la spiegazione a tutti i cittadini di una
scelta, che comunque sia è invasiva, perché è vero che se ne fanno
in continuazione, ma è comunque un trasloco, un trasferimento di
sede.
Va spiegata anche al resto della Giunta, sicuramente ne avrete
parlato, sicuramente rientrerà una parte nelle scelte di autonomia
dell'esercizio del proprio personale Assessorato ma l'Assessorato è
comunque in delega e in ogni caso anche il rapporto nei confronti
della Giunta di cui lei fa parte sicuramente è necessario che a
monte questa spiegazione e questa scelta sia stata condivisa nel
migliore dei modi e in ogni caso è opportuno che lo sia proprio per
garantire la coesione di una forza di governo di cui,
indipendentemente dallo schieramento politico, la Valle d'Aosta ha
assolutamente bisogno.
