Classificazione
ISTRUZIONE PUBBLICA
LINGUA FRANCESE



Oggetto del Consiglio n. 811 del 22 ottobre 2014 - Resoconto
OGGETTO N. 811/XIV - Interpellanza: "Intervento per la
modifica di un provvedimento illegittimo di riconoscimento del
titolo di piena conoscenza della lingua francese".
Presidente -
Per l'illustrazione, ha chiesto la parola il
Consigliere Donzel; ne ha facoltà.
Donzel (PD-SIN.VDA) -
Grazie Presidente.
Da un po' di tempo sto seguendo le questioni che riguardano
l'applicazione, l'insegnamento del francese nella scuola valdostana
con quello spirito di collaborazione e controllo che la minoranza
fa nei confronti del Governo regionale. E ieri sera, così, parlando
con una persona amica, mi si chiedeva come mai ero andato a
presentare un provvedimento come questo. Io ho detto: alle volte
capita appunto di dover fare il proprio dovere fino in fondo, e
quindi di doverlo fare a dispetto di quelli che sono i rischi di
coinvolgere anche persone terze, con le quali non si ha alcun
rapporto. La mia intenzione era quella di limitarmi a chiedere una
verifica all'Assessore su un atto fatto da un suo dirigente, il
Sovraintendente agli studi, e chiedere se eventualmente questo atto
andava corretto. Poi naturalmente, alzandomi questa mattina, ho
letto su un'agenzia una ridda di insulti nei miei confronti, cioè
nello svolgimento della mia attività di Consigliere che fa
un'attività ispettiva, da parte di un Sindaco che ha indossato la
sua fascia tricolore per insultarmi perché, non essendo informato,
nonostante faccia il Sindaco, nonostante abbia avuto fior di
consulenze qui, in Regione, nonostante abbia fatto l'addetto stampa
per la Presidenza della Regione, non conosce ancora che emolumenti
hanno i Consiglieri regionali, quindi mi accusa di percepire 10
mila euro, infangando il mio nome sui giornali e
quant'altro...ecco, il mio atteggiamento è quindi un po' meno
sereno. Mi si accusa di non tutelare i precari, quando, nella mia
interpellanza, io cito il caso di alcuni precari che la
Sovraintendenza agli studi, con un provvedimento che ha applicato
rigorosamente un'interpretazione normativa, sulla quale insomma c'è
ancora qualche dubbio, però ha applicato una norma, li ha presi da
una cattedra (dove insegnavano da 10 anni) e li ha buttati in mezzo
alla strada, fuori da tutte le graduatorie...lì sì per un dubbio
interpretativo, lì sì per un dubbio interpretativo!
In questo caso, il Sindaco, che posso citare, la Signora Machet,
visto che è lei che ha rilasciato interviste a sproloquio dicendo
appunto che non è in possesso di un titolo e ha fatto in sanatoria
un esame, ci ha condotto ad analizzare con attenzione il
provvedimento che fa riferimento a una legge, quella dell'8 marzo
'93, la n. 12, che - ricordo - è una legge che fu votata da tutto
il Consiglio regionale: 30 voti a favore, uno solo astenuto, una
legge il cui proponente era il Consigliere Riccarand e la relatrice
era la Consigliera Cristina Monami. Questa legge, mi preme
ricordare, fu interpretata allora da un Consigliere dell'Union
Valdôtaine (lo stesso partito a cui appartiene il Sindaco) in
questi termini:
"Une rationalisation dans les épreuves de
vérification de la connaissance de la langue française.
Cette vérification, soit pour ce qui est des actions de
formation et de recyclage, soit pour ce qui concerne l'utilisation
du français dans l'enseignement, ne peut avoir une validité
illimitée"
...interpretazione del Consigliere regionale Dino
Viérin, che di scuola un po' ne masticava...non può avere validità
illimitata.
Cosa scrive la Sovraintendente agli studi? Scrive:
"Atteso
che la nuova iscrizione della Signora Machet
- quella dell'anno
scolastico 2009-2010 nelle graduatorie -
è stata disposta
erroneamente
- lo scrive la Sovraintendente -
poiché la
stessa non era in possesso dell'esame di francese in corso di
validità"
, cioè la Sovraintendente agli studi dice: questa
Signora, nel 2009-2010, quando si iscrive, non è in possesso
dell'esame di francese. L'interpretazione della legge del '93, che
ho letto prima, dice che questo esame ha una validità limitata,
cioè o faccio determinate cose, insegno 180 giorni almeno in un
quinquennio, rimango sempre nelle graduatorie in modo permanente,
altrimenti la validità è limitata. Lo dice chi ha fatto la legge,
l'interprete, il Consigliere che ha fatto la legge, il Consiglio
regionale ha detto questa cosa qui, quindi il concetto è
chiarissimo.
Ma si va oltre, visto che la Signora ha detto che io non mi
occupo di cose concrete... Dice la Sovraintendente:
"Preso atto
che nell'anno 2008-2009 l'interessata è stata individuata per una
supplenza fuori graduatoria dall'Istituzione scolastica
d'istruzione tecnica e professionale di Verrès e che la stessa ha
percepito l'indennità di bilinguismo, nonostante non fosse in
possesso del requisito dell'esame di francese"
e lo ridice
un'altra volta! Scusate, ma uno che prende l'indennità di
bilinguismo e non ha il francese, nella scuola, ve lo comunico: non
si può fare, Signori miei! Questo dirigente i soldi li deve
restituire, perché non è il lavoratore che sbaglia...io mi aspetto
un provvedimento avverso questo dirigente! Questo dirigente
restituisca i soldi che ha dato indebitamente a questo insegnante.
"Richiamata la nota, appunto, di questa istituzione con la quale
il dirigente
- ripete ancora la Sovraintendente -
ha
erroneamente dichiarato che la Signora Machet ha convalidato il
requisito della piena conoscenza della lingua francese conseguito
nella sessione annuale del '96"
, quindi si fa riferimento al
fatto che la Signora Machet fa l'esame nel '96, poi non sta più
nelle graduatorie perché, combinazione, povera precaria, visto che
urla dei precari, povera precaria, viene assunta dalla Presidenza
della Giunta! Ed è una precaria che non è in mezzo a una strada
come i precari di cui parla e di cui per anni...no, no, non lei,
Presidente, nel 2008...no, ma comunque dal 2006 al 2008, così
facciamo...ha fatto bene, 2006, abbiamo le informazioni, al termine
del quale inizia una consulenza però per il Consiglio della Valle,
cioè finita quella parte un'altra consulenza. Poi, finita questa
cosa qua, collabora come consulente per l'Assessorato dello
sport...poverina, è precaria! Ma i precari che difendo io guardate
che non hanno consulenze, eh! Ragazzi miei, questi stanno in mezzo
a una strada, son dovuti tornare all'università e rifarsi l'esame.
Ma la Signora dice: ma guardate che io ho studiato alla
Sorbonne
, mica in un posto qualunque! Va bè, ma perché
quelli di Chambéry e Grenoble gli esami li devono rifare e chi
invece studia alla
Sorbonne
no? C'è una regola...Nella
legge, il Consigliere dell'Union, Dino Viérin, non diceva che chi
ha studiato alla
Sorbonne
è a posto per tutta la vita, ma
che deve studiare per tutta la vita, lo dice il Consigliere Dino
Viérin!
Ma com'è che a un certo punto salta fuori questa questione?
Com'è che a un certo punto ci si accorge che un'insegnante non ha
un titolo? Nel caso degli insegnanti che sono stati buttati in
mezzo alla strada c'è un rinnovo delle graduatorie, si va a
verificare scrupolosamente il titolo e si scopre che hanno il
titolo, perché, badate bene, gli insegnanti buttati in mezzo alla
strada hanno il titolo, ma l'Università di Torino (eccezione fra le
eccezioni), anziché dare alle due semestralità che formano
un'annualità 12 crediti come prevede il legislatore nazionale, si
inventano crediti da 5: gli insegnanti danno le due semestralità,
pigliano 10 crediti, hanno l'annualità, si iscrivono, e dopo 10
anni scoprono che mancano loro 2 crediti...in mezzo alla strada!
Non avete il titolo, avete dichiarato il falso...perché questa è
una Sovraintendenza seria.
Io ho avuto un rapporto particolare con questa Sovraintendenza e
l'Assessorato perché, da studente, fui nominato in una commissione
per il controllo delle rappresentanze studentesche per
l'assegnazione delle borse di studio e conobbi personalmente
l'Assessore Viglino e il dottor Burro...concludo... Già allora
facevo il guastatore e mi lamentai che le borse di studio venivano
assegnate a commercianti che avevano redditi bassissimi e avevano
3-4 dipendenti. Mi disse l'allora Assessore: "Donzel, lei ha
ragione in termini di principio, ma qui si applicano le leggi
uguali per tutti". Questa storia l'ho ritrovata in tutto il mio
percorso, anche sindacale. Ricordo il Direttore Gerbaz...quante
volte, per un piccolo errore nella compilazione di una domanda, un
insegnante ha perso per anni il posto di lavoro...ma perché al 5°
piano la serietà, le norme, sono sempre state uguali per tutti,
nessuna sanatoria! Qui si è fatta una sanatoria perché ci si è
accorti che si era nominata una Consigliera di parità - e qui
arrivo al punto - che, ai sensi della legge sulla Consigliera di
parità, deve avere il titolo di francese (legge 53 del 2009,
articoli 16-17); si fa la verifica, si scopre che l'esame non ce
l'ha...lei è nominata a marzo e ad aprile sanatoria! Questo
provvedimento è una porcheria che tradisce una storia della scuola
valdostana. Era un posto incontaminato da trucchi...
Presidente
- Concluda, per gentilezza. Grazie.
Donzel (PD-SIN.VDA)
- ...era incontaminato quel
posto...questo è il primo provvedimento che sporca una tradizione
di serietà di dirigenti che non hanno mai fatto provvedimenti
ad
personam
e sanatorie.
Presidente -
Grazie Consigliere. Ha chiesto la parola
l'Assessore Rini; ne ha facoltà.
Rini (UV) -
Merci Monsieur le Président.
Colleghi, vista la delicatezza e anche la complessità del
quesito, quesito giusto e pertinente posto dal collega Donzel,
comunicandole e comunicandovi anche che stiamo conducendo puntuali
approfondimenti in merito a questo atto, che - come giustamente
ricordato - è stato predisposto dalla Sovraintendenza, per questa
ragione le chiedo, collega, la disponibilità di poterle fornire una
risposta puntuale e articolata non appena avremo ricevuto gli esiti
di questi approfondimenti.
Presidente -
Per la replica, ha chiesto la parola il
Consigliere Donzel; ne ha facoltà.
Donzel (PD-SIN.VDA) -
Guardi Assessore, io la ringrazio
per questa disponibilità a studiare meglio quest'atto. Io ritengo
sia un atto di responsabilità della politica e che in qualche modo
la politica non possa farsi complice di un atto dirigenziale.
Quello che mi interessava è che fosse corretto l'atto dirigenziale
errato perché, ripeto, come ho spiegato prima, c'è una tradizione
che per la mia memoria ovviamente risale solo a un'esperienza
personale, agli anni '80 quando c'erano Viglino, Burro, e poi ha
avuto anche un seguito di un certo tipo. Quest'atto grida vendetta,
va corretto, quindi è ovvio che la parte politica, che già si
prende la responsabilità di studiarlo, in qualche modo si assume la
responsabilità di cercare di fare chiarezza. Però, sia ben chiaro,
mi aspetto chiarezza, quindi non chiedo la testa di nessuno, ma
chiedo che quest'atto venga corretto e che la politica non si
faccia complice di un errore amministrativo.
È chiaro che dal punto di vista personale - vorrei chiarirlo -
sono profondamente toccato. Ho fatto quel discorso prima, sono qui
solo per dovere, non è che mi piace fare queste azioni, però,
ripeto, quante volte ho visto persone che non avevano indicato una
data di nascita, il nome del proprio Comune di residenza, e hanno
perso per anni il posto di lavoro...perché le regole sono uguali
per tutti! Non firmare una domanda d'iscrizione in graduatoria ha
significato per molti compromettere un'intera carriera scolastica.
Allora o saniamo per tutti (e ci sarebbe una fila infinita di
persone che avrebbero bisogno di sanatorie), oppure manteniamo vivo
il principio tenuto in piedi...e anche un po' fuori dal discorso di
altri Assessorati che sono stati spesso coinvolti in questioni più
tecniche...lì le regole han sempre contato, per una tradizione
storica, e quindi, secondo me, un pezzo di Amministrazione che ha
una storia così non può essere macchiato da un atto come questo.
Grazie.
Presidente -
Grazie Consigliere Donzel. Proseguiamo con
l'ordine del giorno, siamo al punto 28.
