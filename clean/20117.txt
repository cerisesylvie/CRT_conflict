Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 102 del 1° ottobre 2003 - Resoconto
OGGETTO N. 102/XII - Situazione occupazionale e finanziaria
della Società Elelys di Hône. (Interpellanza)
Interpellanza
Richiamata la situazione fallimentare della Società
Elelys;
Saputo che nel frattempo i clienti, non vedendo nascere una
prospettiva per il futuro, si sono accordati con altre aziende di
fuori Valle e hanno pertanto ritirato i propri stampi e macchinari
dall'Elelys;
Ricordato che ci sono circa 70 lavoratori che dal mese di
maggio 2003 sono senza stipendio e sono ancora in attesa di
ricevere il pagamento di arretrati salariali e del loro
TFR;
Considerato che tali dipendenti sono ancora in attesa di
sapere se sarà accolta la richiesta di cassa integrazione speciale
per un anno;
Tenuto conto che la proprietà degli immobili è della
Regione;
Preoccupati delle difficoltà economiche finanziarie in cui
certamente si trovano la maggior parte delle famiglie
interessate;
i sottoscritti Consiglieri regionali
Interpellano
la Giunta regionale per sapere:
1) se è a conoscenza di quanto sta accadendo;
2) quali sono le azioni eventualmente già intraprese o che
intende intraprendere al fine di ricercare adeguate soluzioni per i
lavoratori.
F.to: Viérin Marco - Stacchetti - Comé
Président - La parole au Conseiller Viérin Marco.
Viérin M. (SA) - Presumo che i colleghi sappiano della
situazione fallimentare della società "Elelys", anche perché ne
abbiamo discusso in altre sedute nella passata legislatura.
Purtroppo gli ex clienti della "Elelys", non vedendo nascere alcuna
prospettiva per il loro futuro, si sono accordati con altre
aziende, oltretutto di fuori Valle, e hanno ritirato tutti gli
stampi e i macchinari che avevano presso la "Elelys". Questa quindi
è una situazione ormai irreversibile, vi sono circa 70 lavoratori
che, dal mese di maggio 2003, sono senza stipendio e sono ancora in
attesa di ricevere il pagamento di arretrati salariali e del loro
TFR.
Considerato che tali dipendenti sono ancora in attesa di sapere
se sarà accolta la richiesta di cassa integrazione speciale per un
anno e anche tenuto conto che la proprietà degli immobili è della
Regione, siamo fortemente preoccupati delle difficoltà economiche e
finanziarie in cui si trovano queste famiglie valdostane. Vorremmo
quindi chiedere all'Assessore competente e alla Giunta
"se è a
conoscenza di quanto sta accadendo"
, anche a seguito degli
eventi accaduti negli ultimi 12 giorni - perché le interpellanze
vanno presentate 12 giorni prima della seduta consiliare -,
sappiamo perfettamente che le maestranze si sono incontrate di
nuovo con le organizzazioni sindacali, con nessun risultato.
Vorremmo sapere inoltre quali sono le azioni eventualmente già
intraprese o che intende intraprendere l'Amministrazione regionale
al riguardo.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Rispetto alla prima domanda che viene
posta, come ha ricordato il Consigliere Viérin nella premessa, la
questione della "Elelys" è seguita da tempo e già il 23 luglio di
quest'anno si era parlato della situazione di questa azienda e dei
motivi che avevano portato al fallimento dell'azienda stessa. La
questione quindi è stata seguita, vorrei anche informarvi che avrò
ancora nella giornata di domani un incontro con il curatore
fallimentare e, sempre nella giornata di domani, un incontro con
una delegazione di dipendenti della "Elelys".
Per quanto riguarda la seconda domanda, i dipendenti della
"Elelys" sono attualmente 61, il curatore fallimentare ha
presentato la domanda di cassa integrazione per tutti i lavoratori;
tale domanda è pervenuta il 1° agosto 2003 al Ministero del lavoro
e quindi da questa data decorrono i termini del procedimento
riservato al Ministero per l'istruzione e la definizione della
richiesta di utilizzo della cassa integrazione. Da informazioni che
abbiamo assunto presso il Ministero, apprendiamo che, da un primo
esame che i funzionari ministeriali hanno fatto della richiesta,
non sono emersi aspetti problematici rispetto alla domanda stessa,
per cui si prevede che, entro la prima decade di questo mese, si
giungerà alla conclusione positiva, con l'adozione del decreto
direttoriale di accoglimento della richiesta.
La procedura prevede che questo decreto, una volta adottato,
venga inviato alla sede dell'INPS di Aosta e il curatore
fallimentare dovrà richiedere il pagamento diretto da parte
dell'INPS ai lavoratori e consegnare i conteggi relativi alle
retribuzioni per il calcolo dell'indennità di cassa integrazione;
successivamente l'INPS provvederà al pagamento dei lavoratori della
"Elelys". Si tratta di operazioni che vengono gestite localmente,
che possono essere seguite con attenzione rispetto a tempistica ed
eventuali difficoltà. Seguiremo quindi proprio in questi giorni se
l'iter giunge a conclusione positiva - come sembra -, e vedremo
quali ulteriori interventi possono essere studiati da questo punto
di vista.
La riunione con il curatore servirà per fare ulteriormente il
punto della situazione rispetto all'utilizzo dei locali e quindi la
necessità, visto che la Regione si sta attivando anche per
ricercare nuove alternative per lo stabilimento, di vedere quando
sarà possibile da parte della Regione rientrare in possesso dei
locali o comunque quali sono le linee sulle quali si sta movendo il
curatore fallimentare; come avevo annunciato nella passata
riunione, aveva avuto alcune offerte per affitto di ramo di
azienda, offerte che non sono andate a buon fine.
Per quanto riguarda altre iniziative, intendiamo attivare i
servizi dell'Agenzia del lavoro per ricollocare i lavoratori anche
attraverso azioni di orientamento e formazione, quindi formazione
mirata e analisi dei curricula dei singoli dipendenti.
Per quanto concerne misure di carattere più strutturale, sapete
che siamo nella fase di predisposizione del nuovo piano di politica
del lavoro e credo che all'interno di questo si analizzeranno anche
le questioni collegate alla ricollocazione di lavoratori in caso di
crisi aziendale. Il contesto generale - sono dati di Confindustria,
di Federmeccanica - ci dice che non siamo in una fase espansiva del
ciclo, soprattutto in alcuni settori industriali, quindi si tratta
di "costruire" delle misure anche di carattere congiunturale per
far fronte ad azioni come quella della "Elelys", senza dimenticare
che il problema va affrontato non solo sul piano degli interventi
congiunturali, ma anche sul piano degli interventi strutturali. Da
questo punto di vista, la Regione ha già una propria strumentazione
e la nostra intenzione è quella di migliorare e adeguare questo
tipo di strumentazione, per affrontare in termini positivi
situazioni che sappiamo non essere facili.
Président - La parole au Conseiller Viérin Marco.
Viérin M. (SA) - Grazie, Assessore. Avrei preferito avere
qualche ragguaglio più specifico quando lei ha riferito delle linee
seguite dal curatore, in particolare di "offerte di affitto di ramo
di azienda", che però non hanno trovato la giusta definizione.
Abbiamo saputo che i clienti, non vedendo nel frattempo nascere
una prospettiva per il futuro, si sono accordati con altre aziende
di fuori Valle e hanno ritirato i propri stampi e macchinari dalla
"Elelys". Abbiamo proprio voluto mettere "questo dito nella piaga"
perché, a quanto ci risulta, c'era la possibilità di trovare subito
un'intesa, per evitare l'arresto del lavoro in questo stabilimento,
con certe altre imprese, che avrebbero rilevato il parco clienti e
anche i clienti stessi sarebbero stati d'accordo di mantenere i
propri stampi nei fabbricati "Elelys", anche perché per loro
trasferirli presso altri ha voluto significare un costo aggiunto.
Questo non è stato fatto e si è aspettato che oggi nel capannone
della "Elelys" vi sia solo la pavimentazione nuda; adesso dobbiamo
cercare qualcuno che sia interessato ad entrarvi e intanto abbiamo
circa 70 persone che sono da maggio senza una lira, fra queste vi è
gente con famiglia, gente che non ha potuto trovare ancora oggi
alcun lavoro alternativo.
Lei ha detto che, entro il 10 ottobre, sarà definito il decreto
per la cassa integrazione, io spero tanto che questo avvenga, ma
noi saremo molto attenti a questo problema perché, secondo noi,
alcune cose poco gradevoli sono avvenute; avremmo preferito che si
fosse seguita questa situazione in maniera molto diversa.
