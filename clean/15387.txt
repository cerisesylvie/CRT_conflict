Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2702 del 23 luglio 1997 - Resoconto
SEDUTA POMERIDIANA DEL 23 LUGLIO 1997
OGGETTO N. 2702/X Subconcessione per la durata di anni trenta
decorrenti dalla data di subconcessione, alla Cooperativa agricola
Palver di derivazione d'acqua dai torrenti Planey ed Arpettaz, in
Comune di Pré-Saint-Didier, ad uso idroelettrico.
Deliberazione Il Consiglio
Premesso che con domanda in data 20 dicembre 1995, la
cooperativa agricola Palver di Pré-Saint-Didier ha chiesto
all'Amministrazione regionale la subconcessione di derivare, dal
torrente Planey a quota 1242 m.s.m., moduli max. 0,70 e medi 0,40
di acqua e dal torrente Arpettaz a quota 1255 m.s.m. moduli max.
0,70 e medi 0,50 di acqua, per un totale di moduli max. 1,40 e medi
0,90 onde produrre sul salto di metri 190 la potenza nominale media
di Kw 167,65.
Precisato che la domanda, corredata dal relativo progetto a
firma p.i. James Sergio Spando, prevede la costruzione di un
impianto del tipo ad acqua fluente con opera di presa costituita da
una piccola traversa tracimabile, canale di adduzione, vasca di
carico, condotta forzata, edificio di produzione e canale di
scarico.
Tenuto presente che:
- il Magistrato per il Po di Parma, con nota prot. n. 4895 in
data 27 maggio 1996, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- l'Autorità di Bacino del fiume Po di Parma, con nota prot. n.
3172 in data 14 giugno 1996, ha espresso parere favorevole ai sensi
dell'articolo 3 del D.L. 12 luglio 1993, n. 275, subordinatamente
all'indicazione degli elementi per la salvaguardia della fauna
ittica;
- l'E.N.E.L., Compartimento di Torino, con nota prot. n. 1121 in
data 7 giugno 1995 ha fatto presente di non avere particolari
osservazioni da formulare in merito, ai sensi dell'articolo 18 del
D.P.R. n. 342 del 18 marzo 1965;
- l'avviso di presentazione della domanda 20 dicembre 1995 della
cooperativa agricola Palver è stato pubblicato sul Foglio Annunzi
Legali della Valle d'Aosta n. 24 in data 28 agosto 1996 e
riprodotto nel n. 257 della Gazzetta Ufficiale della Repubblica
Italiana (foglio inserzioni) in data 2 novembre 1996, senza dar
luogo alla presentazione di domande incompatibili e
concorrenti;
- con ordinanza n. 211 in data 3 dicembre 1996 dell'Assessore ai
Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 9 settembre 1996 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Pré-Saint-Didier e
copia della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP. Direzione
Generale Difesa del Suolo; alla Sezione Idrografica del Po di
Torino; all'Associazione d'Irrigazione Est-Sesia di Novara;
all'Associazione d'Irrigazione dell'Agro all'Ovest del Sesia di
Vercelli; all'Assessorato dell'Agricoltura, Forestazione e Risorse
Naturali, Servizi S.I.D.S. e Forestazione; all'Assessorato
dell'Ambiente, Servizio Tutela dell'Ambiente; alla Prima Direzione
del Genio Militare di Torino; all'E.N.E.L., Compartimento di
Torino; all'Assessorato dell'Industria Commercio ed Artigianato,
Servizio Energia; all'Assessorato del Turismo, Sport e Beni
Culturali, Ufficio Sovraintendenza; all'Autorità di Bacino del
fiume Po di Parma ed alla cooperativa agricola Palver;
- la pubblicazione presso il Comune di Pré-Saint-Didier, come
risulta dal referto in calce all'ordinanza è avvenuta regolarmente
ed ha dato luogo alla presentazione, da parte delle Associazioni
Irrigue Est-Sesia di Novara ed Ovest-Sesia di Vercelli, di due
esposti, datati 20 dicembre 1996 e 16 dicembre 1996 con i quali, a
salvaguardia delle dotazioni idriche dei canali Naviglio d'Ivrea,
Depretis e Farini, derivati dalla Dora Baltea, della quale i
torrenti Planey ed Arpettaz sono tributari, le Associazioni Irrigue
chiedono che nel disciplinare di subconcessione vengano inserite le
seguenti precisazioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua interessato.
Visto altresì che la visita locale d'istruttoria è regolarmente
avvenuta il 15 gennaio 1997 ed alla medesima oltre al funzionario
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Barmaz Franco, Presidente
della cooperativa agricola Palver e Bieler Riccardo, Sindaco del
Comune di Pré-Saint-Didier assistiti dal p.i. Murari Enzo, i quali,
di comune accordo, hanno rinunciato al sopralluogo alle località
interessate dalla derivazione in quanto a tutti conosciute e
rispondenti, di massima, alle rappresentazioni grafiche di
progetto.
Tenuto conto che, nel corso della riunione, il sig. Barmaz
Franco ha dichiarato che presenterà, entro 30 giorni dalla data del
verbale di visita d'istruttoria, copia della bozza di convenzione
tra la cooperativa agricola Palver ed il C.M.F. Pallesieux ed ha
precisato, inoltre, che su entrambi i torrenti non vi è presenza di
fauna ittica.
In riferimento alle dichiarazioni formulate dal sig. Barmaz è
pervenuta, in data 6 aprile 1997, la bozza di convenzione e
successiva integrazione in data 8 aprile 1997 e poiché le medesime
sono tendenti a tutelare i diritti precostituiti e a regolarizzare
l'uso comune delle acque derivate, si ritengono ammissibili e
pertanto apposita clausola è stata inserita nel disciplinare di
subconcessione.
Per quanto riguarda le osservazioni formulate dall'Autorità di
Bacino, tenendo conto delle dichiarazioni del Presidente della
cooperativa Palver e da informazioni assunte presso il Consorzio
regionale Pesca risulta l'assenza di fauna ittica su entrambi i
torrenti.
In merito agli esposti delle citate Associazioni Irrigue, si
precisa che il canale di derivazione, come stabilito nel
disciplinare di subconcessione, dovrà essere dotato di paratoia
regolata in modo tale da garantire che non entri nella derivazione
una quantità di acqua superiore a quella subconcessa; inoltre
l'impianto di cui si tratta è del tipo ad acqua fluente, in quanto
la vasca di carico serve esclusivamente alla regolazione della
portata ed è di dimensioni modeste, per cui non sono da temere
turbamenti del regime idraulico del corso d'acqua interessato.
Comunque, a maggior tutela delle dotazioni idriche preesistenti,
poste a valle della derivazione in oggetto, le precisazioni
richieste dalle citate Associazioni Irrigue sono state inserite nel
disciplinare di subconcessione.
Tenuto inoltre presente che:
- l'opera di presa, sul torrente Planey, a quota 1257,70 m.s.m.,
consiste in una presa a trappola in cls. della lunghezza di metri.
3,50 e protetta superiormente da una griglia in acciaio;
- l'acqua, una volta derivata, viene convogliata alla vasca di
carico tramite una tubazione in acciaio, interrata, del diametro di
400 mm. e della lunghezza di metri. 114 circa;
- l'opera di captazione sul torrente Arpettaz, a quota 1255
m.s.m., è esistente ed è costituita da una presa a trappola dalla
quale parte una tubazione che convoglia l'acqua alla vasca di
carico di proprietà del C.M.F. Pallesieux;
- la nuova vasca di carico, delle dimensioni di metri 3,50x4,20
con lo sfioratore posto a quota 1225,50 m.s.m., è prevista
sottostante alla vasca, già esistente, del C.M.F. Pallesieux, posta
a quota 1226 m.s.m. e con la stessa collegata per utilizzare il
troppo pieno del torrente Arpettaz;
- dalla vasca partirà la condotta forzata, in acciaio, del
diametro di 400 mm. e della lunghezza di metri. 800 circa che
seguirà per gran parte del percorso l'attuale condotta adibita ad
uso irriguo, per poi deviare nella parte finale, verso l'area dove
è prevista la centrale di produzione;
- l'edificio di produzione, in c.a., verrà realizzato in loc.
Prevoz a quota 1036 m.s.m. e risulterà seminterrato con
caratteristiche di costruzione rurale del luogo;
- le acque, dopo l'utilizzo, vengono restituite, tramite un
breve canale in c.a., interrato, nella Dora Baltea, a quota 1034
m.s.m. circa;
- il dislivello tra il pelo morto dell'acqua, nella vasca di
carico, a quota 1225,50 m.s.m. e quello del canale di restituzione,
a valle dei meccanismi motori, a quota 1035,50 m.s.m., risulta
essere di metri 190. In conseguenza, la potenza nominale media
annua dell'impianto, sulla portata media di moduli 0,90, risulta
essere di:
90x190:102=Kw 167,65.
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max.
1,40 e medi 0,90 si può subconcedere, avendo riguardo delle
condizioni locali, delle utenze preesistenti e della specie di
derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) il minimo deflusso vitale, è stato calcolato secondo i
criteri stabiliti dalla deliberazione Consigliare n. 1193/X in data
22 febbraio 1995 ed ammonta a 7 litri/sec. per il torrente Planey e
12 litri/sec. per il torrente Arpettaz, che verranno, entrambi,
lasciati defluire tramite due bocche a stramazzo opportunamente
tarate e posizionate sul lato destro orografico;
6) la derivazione corrisponde alla razionale utilizzazione dei
torrenti Planey ed Arpettaz ed è compatibile con il buon regime
idraulico, senza che occorrano, oltre a quelle inserite nel
disciplinare di subconcessione, speciali garanzie a tutela di detto
regime;
7) per l'uso della derivazione non è temibile alcun inquinamento
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
8477/97 del 22 maggio 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 del 8 novembre 1956;
Vista la Legge n. 36 del 5 gennaio 1994;
Vista la deliberazione del Consiglio regionale n. 1193/X in data
22 febbraio 1995 ed in esecuzione della medesima;
Visto il parere favorevole rilasciato dal titolare delle
funzioni di responsabile del Servizio Assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13, comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di subconcedere, per la durata di anni trenta successivi e
continui, decorrenti dalla data del decreto di subconcessione, alla
cooperativa agricola Palver, giusta la domanda presentata in data
20 dicembre 1995, di derivare dal torrente Planey, a quota 1242
m.s.m., nel comune di Pré-Saint-Didier, max. moduli 0,70 e medi
0,40, di acqua, e dal torrente Arpettaz a quota 1255 m.s.m., sempre
in comune di Pré-Saint-Didier, moduli max. 0,70 e medi 0,50, di
acqua, per un totale di mod. max. 1,40 (litri al minuto secondo
centoquaranta) e medi 0,90 (litri al minuto secondo novanta), onde
produrre sul salto di metri 190 la potenza nominale media annua di
Kw 167,65;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della
cooperativa agricola Palver;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 1.715.650
(unmilionesettecentoquindicimilaseicentocinquanta) pari a mezza
annualità del canone, ai sensi dell'articolo 11 del T.U. 11
dicembre 1933 n. 1775, a titolo di cauzione, somma che verrà
restituita, ove nullaosti, al termine della subconcessione;
b) lire 85.800 (ottantacinquemilaottocento) pari ad un
quarantesimo del canone, per gli scopi di cui all'articolo 7 del
T.U. 11 dicembre 1933 n. 1775, somma da introitare al capitolo
08800 della parte ENTRATE del bilancio preventivo della regione per
il corrente esercizio finanziario (Canoni per concessioni e
subconcessioni di acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione Fondi per conto terzi per istruttoria domande
e pratiche varie);
5) di stabilire, come specificato nell'articolo 11 del
disciplinare di subconcessione, in lire 3.431.300
(tremilioniquattrocentotrentunmilatrecento) il canone annuo da
versare anticipatamente alla Regione, anno per anno, a decorrere
dalla data del decreto di subconcessione, somma da introitare al
Capitolo 08800 della parte ENTRATE del bilancio preventivo della
Regione per il corrente anno finanziario (canoni per concessioni e
subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Disciplinare di subconcessione
(...Omissis...)
Presidente È aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti: 26
Votanti e favorevoli: 25
Astenuti: 1 (Linty)
Il Consiglio approva
