Classificazione
LAVORO
Infortunistica - Previdenza - Tutela della salute



Oggetto del Consiglio n. 2137 del 20 settembre 2006 - Resoconto
OGGETTO N. 2137/XII - Interventi per la tutela del reddito
dei lavoratori oltre il periodo della cassa integrazione.
(Interpellanza)
Interpellanza
Premesso che non è facile invertire i processi di
globalizzazione, di privatizzazione e di apertura al "mercato" di
interi settori produttivi del nostro Paese: banche, energia,
ferrovie, comunicazioni, industria, commercio, servizi;
Constatato le conseguenze nefaste di tali politiche volute da
Istituzioni Internazionali quali il Fondo Monetario Internazionale,
la Banca Mondiale, l'Organizzazione Mondiale del Commercio,
politiche sostenute anche dalle varie Istituzioni governative quali
Unione Europea (Direttiva Bolkestein), Governi nazionali e Regioni
che hanno creato precarietà, insicurezze, riduzioni di posti di
lavoro e dei servizi pubblici e profitti e benefici per
pochi;
Accertato oramai da anni che i comparti produttivi della
nostra Regione non sono immuni da questi processi di
delocalizzazione, di concentrazioni, di abbandoni, di
precarizzazioni e di chiusure;
Verificato che nel contempo le politiche adottate
dall'Amministrazione regionale a sostegno dei comparti produttivi
sono vecchie, obsolete e insufficienti in quanto basate quasi
esclusivamente su sostegni finanziari fini a sé stessi;
Visto che in termini concreti tutto questo si traduce in
chiusure di stabilimenti: Balzano, Tecdis, Industrie Plastiche,
ecc... con conseguenti perdite di centinaia di posti di lavoro; con
ristrutturazioni, vedi Telecom, passata in pochi anni da più di
duecento dipendenti a meno di cento; crisi di altre aziende quali
Olivetti Jet, con decine di lavoratori in Cassa Integrazione
Guadagni; incertezze per il futuro per i dipendenti della
Rossignol; centinaia di posti di lavoro precari non solo
nell'industria ma anche nella pubblica amministrazione, nella
sanità, ecc... con conseguente peggioramento della qualità dei
servizi erogati;
Considerato che le iniziative intraprese dal Governo
regionale per fare fronte a una crisi di tale gravità sono
estemporanee, legate alle singole aziende e che il Governo
regionale non ha ancora colto il dato strutturale impegnando in tal
senso mezzi, risorse e persone necessarie;
Constatato che mentre sono state tagliate le risorse
finanziarie all'Assessorato Attività Produttive, nel contempo
abbiamo un'azienda regionale, la CVA di proprietà
dell'Amministrazione regionale, che ha chiuso i bilanci con
notevoli profitti;
i sottoscritti Consiglieri regionali
Interpellano
Il Presidente del Governo e l'Assessore alle Attività
Produttive per conoscere:
1) quali sono i risultati delle iniziative e degli incontri,
intrapresi sulle singole aziende in crisi;
2) quali sono i provvedimenti che il Governo intende
intraprendere a tutela del reddito e della riqualificazione
culturale-professionale, per i lavoratori che hanno perso o si sa
che perderanno il posto di lavoro, che vada oltre il periodo di
Cassa Integrazione- disoccupazione;
3) quali strategie, quali progetti, quali indirizzi si
intendono attuare per fronteggiare adeguatamente la crisi;
4) quali risorse finanziarie si intende mettere a
disposizione, quali direttive si intendono dare alla CVA per creare
posti di lavoro e attività, utilizzando i guadagni
accantonati.
F.to: Bortot - Squarzino Secondina
Président
- La parole au Conseiller Bortot.
Bortot (Arc-VA)
- Nel quesito posto dal collega Sandri
poco fa all'Assessore La Torre e indirettamente o direttamente
anche all'Assessore Isabellon si faceva riferimento alla crisi
occupazionale non da poco e di una certa portata. Con la mia
interpellanza vorrei che l'Assessore ci illustrasse i risultati
delle iniziative intraprese rispetto alle aziende in crisi e dalle
quali sono state prese iniziative, incontri pubblici con
l'Amministrazione comunale di Châtillon per la "Tecdis", incontri
per le "Industrie plastiche" di Issogne, incontri per la
"Rossignol" ed eventuale cessazione dell'attività a Verrayes e
trasferimento a Gignod. Sono passati alcuni mesi, nonché la pausa
estiva, questi incontri sono proseguiti, vorremmo che l'Assessore
facesse il punto della situazione per capire a quali risultati
siamo pervenuti, quali soluzioni si possono prospettare. Insistiamo
sul fatto che questa crisi non è una crisi congiunturale, sarà
difficile trovare un imprenditore che si installi a Châtillon e
occupi 250 persone della "Tecdis", per cui, stante questa
difficoltà di uscire, di intravedere delle attività produttive
diverse in tempi brevi, vorremmo sapere in che maniera si vuole
tutelare i lavoratori con provvedimenti che vadano al di là dei
periodi della cassa integrazione e della disoccupazione.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- La sua interpellanza si raccorda con la
mozione sulla valutazione della situazione industriale della
Regione; l'ho letta con molta attenzione perché di questo argomento
è molto che ne stiamo parlando con il Consigliere Bortot, perché ci
rendiamo conto che bisogna "cambiare marcia". È vero, e lo leggo
nelle premesse, che la globalizzazione e l'apertura dei mercati ha
generato una crisi generale, è inutile che ci torniamo sopra; ci
dobbiamo preoccupare della nostra Regione e dobbiamo cercare di
mettere in atto qui con un po' di campanilismo una serie di
iniziative. I punti che ci tengo a sottolineare della tua
interpellanza, nelle tue premesse, sono ad esempio anche il
passaggio del
"verificato"
:
"
Verificato che nel
contempo le politiche adottate dall'Amministrazione regionale a
sostegno dei comparti produttivi sono vecchie, obsolete e
insufficienti in quanto basate quasi esclusivamente su sostegni
finanziari fini a sé stessi"
, su questo varrebbe la pena di
aprire un dibattito, perché non è che le politiche che sono state
fatte fino adesso - e qui non è che voglio difendere il mio
predecessore - siano state sbagliate, è che quelle politiche
traevano origine da un'altra realtà: la realtà della "Olivetti",
che era la realtà che ormai purtroppo viene superata dagli eventi e
dai fatti. Questo cosa vuol dire? Che forse, per fare un po' di
autocritica perché ogni tanto serve, non siamo stati abbastanza
veloci nel capire che quei settori e quelle politiche che avevamo
fatto a sostegno di quei settori purtroppo venivano superate dagli
eventi. Avremmo quindi forse dovuto mettere in atto una serie di
cambiamenti strutturali, di impostazioni nelle leggi e in quelle
che erano le nostre operatività che potessero o accompagnare o
addirittura anticipare... ma d'altronde - guardando anche la
situazione delle altre Regioni - non è che non ci siamo riusciti
solo noi, non c'è riuscito tutto il Paese ad anticipare queste
situazioni. Chi poteva prevedere un'immigrazione così di massa, o
uno spostamento così corposo di tutte le produzioni all'estero con
degli abbattimenti sulla competitività del nostro Paese? Chi poteva
prevedere che il costo del lavoro in Italia esplodesse? Ben vengano
le misure come quella di oggi del Governo, che hanno abbattuto di 2
punti il costo del lavoro e quindi finalmente stiamo prendendo,
però oggi, delle posizioni radicali che fanno sicuramente ben
sperare per il futuro, perché dovrebbero riportarci in una
situazione di competitività.
Per la Valle d'Aosta questo è vero, tanto quanto è vero per il
resto del Paese, dobbiamo puntare su qualcosa di diverso. Lo
anticipo, ne parleremo dopo nell'altra mozione, credo che possiamo
diventare una Regione - proprio perché siamo una Regione piccola e
quindi con una possibilità di essere velocemente incisivi sulle
nostre politiche - che punta su tutto quello che riguarda il
settore dell'energia, del risparmio energetico e della qualità
ambientale, cioè anche nelle produzioni industriali dobbiamo
credere in questi settori: penso al settore che è legato al
fotovoltaico, al settore che è legato alla bioedilizia, al settore
che è legato al risparmio energetico, perché sono questi i settori
in cui la nostra Regione potrebbe andare a creare una sorta di
capacità, di "spin off", cioè di ricerca. Anzitutto quindi una
ricerca tecnologica specializzata in questi settori, abbiamo già la
fortuna di essere "leader" italiani nella produzione di energia
idroelettrica e quindi sicuramente abbiamo già una
caratterizzazione e poi abbiamo questo petrolio che viene già dal
cielo che è il solo, questo nostro pozzo di petrolio. Potremo poi
aprire una discussione e potremo dire che il nostro secondo pozzo
di petrolio potrebbero essere i rifiuti, però so che su questo
apriremmo un grande dibattito e non voglio anticiparlo. Questo per
dire che dobbiamo caratterizzarci collegandoci alla ricerca, ma ad
una ricerca innovativa, ma applicabile, non a una tecnologia
esasperata universitaria, che di fatto potrà avere una sua
applicazione fra 10 anni; dobbiamo invece avere la capacità di
agganciarci a quella ricerca innovativa che però abbia in tempi
brevi, in settori che ho ben specificato che sono di innovamento e
sui quali stiamo puntando e lo stiamo facendo con decisione anche
attraverso una serie di misure purtroppo difficilmente spiegabili,
forse pecchiamo anche un po' di comunicazione. A volte togliere da
qualche parte o spostare o modificare viene interpretato come il
voler essere severi rispetto ad alcune categorie, mentre in realtà
è solo una presa d'atto che occorre cominciare a cambiare le nostre
politiche, senza penalizzare nessuno, ma pensando al futuro di
tutti i figli della Valle d'Aosta, cioè di tutti quelli che avranno
bisogno di un posto di lavoro.
Arrivo quindi al
"Considerato"
:
"Considerato che le
iniziative intraprese dal Governo regionale per fare fronte a una
crisi di tale gravità sono estemporanee, legate alle singole
aziende..."
, su questo argomento ci siamo venuti tante volte,
mi ero preso un impegno con voi, ma poi con tutto il Consiglio e
soprattutto con i Valdostani e vi dico a che punto è l'impegno. Mi
ero preso l'impegno di produrre 2 proposte di legge: una che
riguardasse il percorso delle aziende in crisi, proprio perché non
accada più quello che qui si definisce come
"legato alle singole
aziende"
è necessario che ci dotiamo di una legge così, perché
dobbiamo permettere alle aziende che entrano in crisi di avere un
percorso di sbocco che garantisca i lavoratori e permetta di
sopravvivere all'azienda. Tale legge è pronta, conto di portarla in
Giunta per la conoscenza dei miei colleghi già questo venerdì e di
consegnarla alla Giunta affinché la possa vedere, conseguentemente,
appena il Consiglio avrà modo di vederla poi verrà avviato l'iter
procedurale e spero che questo possa avvenire nei tempi più brevi
possibili.
Per quel che riguarda l'altra legge che mi ero impegnato a
sostenere, quella della dignità del lavoro, cioè quella che doveva
tutelare contro il lavoro precario e che doveva tutelare anche i
precari, perché il lavoratore che ha il posto di lavoro a tempo
indeterminato ha la cassa integrazione, ma quello che è precario,
che lavora nel "call center", da chi va quando viene mandato a
casa? Anche la legge in difesa della dignità del lavoro conto di
poterla presentare alle forze politiche, alla Giunta e a voi già ai
primi di ottobre, come mi ero preso impegno.
Risorse: questo è sicuramente un problema non indifferente. Voi
qui suggerite in modo un po' provocatorio e anche ironico che la
"CVA", che ha molti soldi, potrebbe darmene qualcosa. Se parlo con
il Presidente e se il Presidente di "CVA" me li dà, io li prendo,
perché ce n'è bisogno, ma non so se il Presidente sia così
sensibile alle mie esigenze! È chiaro che non posso andare a
definire se le risorse possono venire da "CVA", credo che comunque
un piano serio di rilancio della nostra industria, un piano che si
basi su dei nuovi scenari deve avere anche bisogno di risorse, su
questo non c'è dubbio. Il dramma è che le spese di investimento si
riducono, le spese fisse comprimono i bilanci, di soldi non ce ne
sono più tanti ed è chiaro che i bilanci hanno una loro rigidità. È
quello che dico sempre, lo dico sempre anche ai miei colleghi
sperando di trovare con loro un po' di solidarietà; i bilanci sì
hanno un po' di rigidità, ma forse l'Amministrazione di anno in
anno, in funzione delle esigenze o delle scelte strategiche che si
fanno, potrebbe spostare di più o di meno su alcuni settori. Mi
auguro che possa essere condivisa da tutti la necessità che occorra
investire in maniera corposa all'interno del settore industriale.
Aggiungo che abbiamo anche costituito una "task force" che sta
iniziando ad operare, anche questo era un impegno che avevamo preso
con la Presidenza della Regione, quindi l'Agenzia del lavoro,
l'Ufficio delle politiche del lavoro, il sottoscritto chiaramente,
che sta mettendo insieme attraverso le opportunità che vengono
offerte dalla legge, un po' quello che stavo dicendo prima, cioè
dei percorsi guidati a sostegno dei lavoratori in cassa
integrazione, perché dobbiamo accompagnarle queste persone,
dobbiamo dare loro la sensazione che la loro tragedia non sia tutta
sulle loro spalle, nel senso che per quel che può fare
l'Amministrazione bisogna che almeno alcuni percorsi vengano
attivati. Questa "task force" inizierà ad agire e la sua prima
uscita operativa sarà a fine, dove incontreremo con una serie di
proposte anche i lavoratori della "Tecdis", per cominciare anche su
di loro a fare questa opera di sostegno che vi ho appena
annunciato.
Président
- La parole au Conseiller Bortot.
Bortot (Arc-VA)
- Non so da che parte cominciare. Noi
come gruppo le abbiamo dato un'enorme fiducia, Assessore, quando si
è insediato, l'insediamento di noi due è avvenuto quasi in
contemporanea, mi sembra però che si facciano dei passi indietro
non dei passi avanti. Le ho chiesto la situazione sulle singole
aziende in crisi e non mi ha risposto, le risorse finanziarie non
le ha ancora trovate, quando noi parliamo di "CVA"...
(interruzione dell'Assessore La Torre, fuori
microfono)
...
no, Assessore. La "CVA" abbiamo sentito appena
l'Assessore Marguerettaz, è una partecipata a totale proprietà
dell'Amministrazione regionale, mi volete spiegare perché
l'azionista non è in grado di dire che gli utili di "CVA" possono
essere utilizzati in questi settori per quel tipo di investimenti?
Oppure si tengono e vengono investiti nel mercato finanziario? Ma a
fare cosa quando siamo in crisi e ne abbiamo fino qui!
Investiamo sul mercato finanziario soldi che ci servono per fare
altri soldi, che poi corriamo il rischio di non sapere cosa farne,
anche perché, quando tutta la polemica è la nomina di Rollandin
alla "CVA", e noi l'abbiamo sollevata, ed è legata ai programmi di
"CVA", sarebbe bene sapere che programmi di investimento ha la
"CVA", perché il rischio è - dato che sono iniziate le assunzioni e
non si sa per quali progetti e per quali criteri e per quali
professionalità, perché la "CVA" non ha piani di investimento, né
progetti - che le assunzioni a "CVA" diventino nuovamente
clientelari. L'Assessorato delle risorse produttive è senza soldi
da investire nei settori produttivi! Ad un certo punto, se non
avete un disegno organico su come governare, ve lo ripeto: non date
le dimissioni, perché avete perso le elezioni, date le dimissioni
perché siete una banda di incapaci!
Tornando all'interrogazione del Consigliere Sandri prima, il
collega è intervenuto sulla crisi occupazionale e ha sollevato un
problema legato ai cantieri della forestale, allora sui cantieri
della forestale va bene quello che ha risposto l'Assessore
Isabellon; abbiamo fatto delle proposte, è possibile sviluppare la
sericoltura, è possibile sviluppare produzioni biologiche che poi
si possono vendere o dare alle mense pubbliche o parapubbliche, è
un settore la sericoltura che si può lavorare tutto l'anno, si
possono creare specializzazioni e quelle persone che se la sentono,
opportunamente assistite, diventano degli imprenditori ed escono
dalla forestazione. Questo è un settore in cui bisognerà "mettere
le mani", altrimenti c'è il rischio che andiamo a gonfiare le
sistemazioni idrauliche, correndo il rischio di andare a fare dei
lavori che sarebbero anche discutibili senza aprire polemiche.
Abbiamo parlato di nuove tecnologie, c'è una convenzione con
"Finsider" da parte della Regione: ci abbiamo "messo mano", il
pezzo di carta è servito a qualcosa? È servito solo al Presidente
per fare la conferenza stampa perché ha incontrato i dirigenti
della "Finsider", oppure si può entrare nel merito di quella
convenzione e a fronte della possibilità di fare investimento
portare in Valle d'Aosta settori produttivi e comparti nuovi? Vi
sono le nanotecnologie, un settore dove stanno investendo tutti,
pubblici e privati e noi siamo in arretrato, ossia facciamo finta
di non capire e di non vedere...
(interruzione dell'Assessore La Torre, fuori
microfono)
... ma allora perché non me lo ha detto? Mi fa urlare come un
disperato... ah, il termovalorizzatore, se è quello stiamo freschi,
"dalla padella alla brace"...
(nuova interruzione dell'Assessore La Torre, fuori
microfono)
... sul piano personale, qui noi pretendiamo della collegialità.
Si sono trovati pacchi di soldi da regalare ai proprietari del
"Billia", comprando un ferro vecchio, e lo ripeto, e si sono
trovati 90 milioni di euro per quella cosa, e non voglio riaprire
la polemica, e non si trovano un po' di soldi da investire? O
mancano le idee, o non ci sono i progetti, perché, se alla fine se
ci sono le idee e ci sono i progetti, i soldi si trovano. Non è che
l'Assessore Marguerettaz può trovare i soldi per quella operazione
e l'Assessore La Torre non può trovare i soldi da investire sui
settori produttivi della nostra Regione; altrimenti chiudiamo il
comparto produttivo ed industriale della nostra Regione e mandiamo
a casa tutti e qui torno a quello che ho detto prima, cioè
spendiamo 7 milioni di euro per la discarica alla nazionale
"Cogne", ma in quella maniera faccio anch'io l'industriale! Fra un
po' gli compreremo anche le materie prime...
Ha usato la legge sull'amianto per ridurre il costo della
manodopera, perché a qualcuno l'amianto, anche se non aveva
diritto, gli è stato dato, sapete a chi? Agli impiegati degli
uffici, perché avevano maturato troppa anzianità e troppi
inquadramenti, costavano troppo, mandando a casa quello con
l'amianto, si può benissimo prendere un ragazzo e pagarlo un terzo,
a questo è servito l'amianto e non voglio entrare nel merito. Anche
con la "Cogne" si potrebbe aprire una bella "partita" su come
assume, chi assume, in quali settori produttivi vuole investire in
Valle d'Aosta, dato che spendiamo 7 miliardi per farle la discarica
e non è che fa profitti e poi li porta solo da qualche altra parte;
per quello dico che bisogna stare attenti a fare le convenzioni con
queste aziende, perché quando guadagnano riportiamo a casa i soldi
che gli abbiamo dato per fare gli investimenti, tanto per essere
chiari. Vi è la bioarchitettura, sono stati fatti dei passi avanti,
però c'è da fare una sistemazione con l'urbanistica, con la
Sovrintendenza per le norme di applicazione della bioarchitettura e
faccio un esempio chiaro. L'"Institut agricole" vuole installare
dei pannelli e gli è stato detto che dove voleva metterli non è
possibile, deve metterli da un'altra parte, quindi bisognerà
"mettere mano", perché anche in questo settore ci sono dei
cittadini e delle aziende. Abbiamo sentito l'Assessore Cerise che
ha voluto dare un incarico questa mattina a un professionista per
il risparmio energetico negli edifici pubblici, alla fine avremo il
progetto e gli uffici nostri all'interno dello stesso edificio
magari poi negano l'autorizzazione per fare gli interventi
necessari al risparmio energetico. Vediamo di capirci tutti assieme
se andiamo nella stessa direzione o meno.
Infine, i 2 provvedimenti non possono dare soldi alle aziende a
senso unico, chiunque arriva, a qualsiasi condizione, credo che su
quello con le esperienze che abbiamo fatto siamo tutti d'accordo.
Sulla tutela del reddito le sue parole mi hanno tranquillizzato,
nel senso che dal Consiglio aperto di Châtillon avevo capito che il
provvedimento riguardava esclusivamente i lavoratori della
"Tecdis"; se è così non siamo d'accordo perché deve riguardare
tutti i lavoratori e cominciare a metterci dentro anche dei
precari... e metterci dentro la formazione professionale, quindi va
aperto con l'Agenzia del lavoro un discorso complessivo, che non è
il percorso individuale della persona che vuole intraprendere. Noi
proponiamo un disegno complessivo del Governo regionale, che
interagisca e crei sinergie fra tutti gli Assessorati, perché la
prossima volta che viene qui a piangere che qualcuno ha i soldi,
lei non ce li ha, gli incontri che sono stati fatti con le aziende
fino ad ora non sappiamo a che risultati hanno portato, nel
frattempo la gente è a casa, alla fine li porteremo qui sotto e
vediamo se loro riescono a capire meglio di me quello che sta
succedendo nel vostro Governo!
Si dà atto che dalle ore 17,38 presiede il Vicepresidente
Fiou.
