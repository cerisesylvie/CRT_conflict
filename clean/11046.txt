Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2039 del 22 aprile 1991 - Resoconto
OGGETTO N. 2039/IX Iniziative per l'acquisto della colonia di
Cavi di Lavagna, di proprietà della Società Ilva s.p.a.
(Interrogazione).
Presidente
Do lettura dell'interrogazione
presentata dal Consigliere Bajocco:
Interrogazione Il Consiglio regionale nella seduta del 27
novembre 1990 approvava il progetto di legge 239, relativo
all'acquisto di im­mobili di proprietà della società ILVA S.p.a.
per un importo di lire 27.416.130.000.
L'elenco degli immobili acquistati non comprendeva la colonia
di Cavi di Lavagna, che faceva invece parte di un elenco
prece­dentemente concordato e che era stata valutata in lire
2.860.000.000.
Durante la discussione del progetto di legge il Consigliere
interrogante aveva chiesto al Presidente della Giunta di farsi
nuovamente promotore dell'acquisto della colonia di Cavi di
Lavagna, perché per una Regione quale la nostra, sarebbe importante
poter disporre di una colonia marina, che potrebbe essere
utilizzata da centinaia di anziani e bambini.
Ciò premesso, il sottoscritto Consigliere regionale del
PCI-PDS
interroga
il Presidente della Giunta per conoscere quali iniziative
sono state prese per addivenire all'acquisto di una struttura
impor­tante per il tempo libero e la salute di giovani ed
anziani.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Devo comunicare al Consigliere Bajocco
che la società Ilva Gestioni Patrimoniali ha recentemente
comunicato al Presidente della Giunta l'intenzione di alienare
parte del pro­prio patrimonio ubicato nel territorio della Regione,
quindi un'altra parte del loro patrimonio che non era stato incluso
nella vendita di cui abbiamo fatto oggetto già in una legge.
Trattasi di immobili che sono siti nei comuni di Arvier,
Aymavilles, Gignod, Gressan, Villeneuve e Valpelline.
Nel corso delle trattative per l'acquisizione degli immobili
of­ferti e che potrebbero rivestire interesse per l'amministrazione
regionale, la Presidenza della Giunta ha comunicato alla socie­tà
il suo interesse precipuo a riprendere trattative per
l'acqui­sizione dell'immobile sito nel comune di Cavi di Lavagna.
La società si è riservata di decidere in merito, aggiungendo che
avrebbe comunicato la propria decisione alla Presidenza della
Giunta in tempi brevi. Tenendo conto dei tempi della Ilva
Patrimoniale, credo che i tempi saranno più lati rispetto a quello
entro i quali avremmo interesse di avere una risposta.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
Ringrazio il Presidente della
Giunta. A quanto mi risulta, ci sono altri che stanno cercando di
trattare per l'acquisto della colonia di Cavi di Lavagna. Mi auguro
che quanto ha detto il Presidente corrisponda a verità e che nel
breve tempo l'azienda veda di comunicare alla Giunta la propria
intenzione.
Vorrei cogliere l'occasione per sottolineare che la colonia di
Cavi di Lavagna è importante per la nostra regione per gli anziani
e per i giovani, soprattutto perché ha una sua spiaggia, quindi non
c'è bisogno di attraversare la Via Aurelia. Non dobbiamo pertanto
farci scappare questa occasione.
Sarebbe opportuno ed interessante che la V Commissione fa­cesse
un sopralluogo alla colonia di Cavi di Lavagna, per ren­dersi conto
di quanto è ancora più utile questa struttura per la Regione.
