Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 527 del 29 ottobre 1981 - Resoconto
OGGETTO N. 527/81 - DISEGNO DI LEGGE CONCERNENTE: "MODIFICHE ED
INTEGRAZIONI ALLA LEGGE REGIONALE 21 DICEMBRE 1977, N. 72 -
ORDINAMENTO DELLA PROFESSIONE DI MAESTRO DI SCI E DELLE SCUOLE DI
SCI IN VALLE D'AOSTA".
Presidente
- Svolge la relazione l'Assessore al Turismo,
Urbanistica e Beni culturali, Pollicini, ne ha facoltà.
Pollicini (DP)
- In data 26 novembre dello scorso anno il
Consiglio aveva esaminato e votato un provvedimento che oggi viene
riproposto. Si trattava di una legge inerente le modifiche per
l'attuazione della professione di maestro di sci e per
l'ordinamento delle scuole di sci. Questa legge è stata rinviata,
non vistata, dalla Commissione di Coordinamento la quale ha
ravvisato che una delle norme previste, cioè quella che imponeva la
conoscenza della lingua francese per poter esercitare la
professione di maestro di sci, è incompatibile con le norme della
Commissione Europea e che la professione di maestro di sci, essendo
considerata una libera professione, in quanto tale non è soggetta
alle obbligatorietà del bilinguismo che è d'obbligo in Valle
d'Aosta per gli Uffici Pubblici. La Giunta ha allora deciso di
ripresentare il disegno di legge dello scorso anno, eliminando
quella norma che prevede l'obbligatorietà della conoscenza della
lingua francese e riservandosi di riproporla come emendamento alla
legge dopo che questa sarà approvata; ciò si è reso necessario
perché la non approvazione di questa legge ha creato alcuni
problemi nei confronti dell'Associazione Maestri di Sci e per
quanto riguarda l'impostazione aggiornata della categoria stessa.
Quindi, la Giunta ha accolto, per motivi tecnici, la richiesta
della Commissione di Coordinamento; intende evidentemente portare
avanti il principio della obbligatorietà del bilinguismo, ma si
premunisce dall'eventualità di un nuovo rinvio da parte della
Commissione di Coordinamento, riservandosi però di fare, in un
secondo tempo, una proposta aggiuntiva.
Questa è una legge indubbiamente necessaria, poiché tende ad
organizzare meglio una categoria importante: oggi vi sono 681
maestri di sci dotati di regolare patentino, ed è questa categoria
che dà un contributo evidente all'immagine di questa Regione nella
stagione invernale; perciò occorre regolamentarla in maniera molto
più precisa e far sì che il maestro di sci sia anche un operatore e
un animatore turistico; l'importanza della categoria richiede che
si debba qualificarne sempre più la professione: occorre promuovere
delle intese fra Associazione Maestri di Sci, gli operatori
turistici e i gestori degli impianti. Altrettanto importante - e la
legge lo prevede - è creare forme di collaborazione per il
miglioramento dell'organizzazione turistica, definire i compiti per
quanto concerne le operazioni di salvataggio e di rastrellamento,
battitura e mantenimento delle piste. Ma la funzione più importante
è organizzare in maniera precisa un tipo di struttura che
rappresenta nell'offerta turistica della nostra Regione un settore
estremamente importante: tant'è che la legge stessa prevede la
figura dell'ispettore dei maestri di sci, che ha il compito di
verificare tutta una serie di comportamenti della categoria: dal
controllo della divisa alla verifica che non vi siano classi
superiori al minimo previsto dalla legge, che gli orari siano
rispettati e che il maestro esegua gli esercizi assieme all'allievo
per creare condizioni di familiarità e confidenza ed evitare
situazioni di difficoltà che molte volte possono verificarsi. Per
la sicurezza delle piste è previsto l'obbligo - ed io l'ho
comunicato con una lettera inviata all'Associazione - di dotare di
ski-stop sia gli sci dei maestri che quelli degli allievi, in
maniera da limitare sempre più i rischi e gli incidenti non solo
per chi esercita la professione ma anche per chi pratica lo
sci.
Questa legge non ha nulla di innovativo rispetto al testo
presentato nel novembre scorso; vi ricordo per sommi capi le
caratteristiche specifiche della legge precedente; fra queste
l'aumento del numero minimo di maestri per poter istituire una
scuola: da 6 a 10. Posso dire che la categoria per il 1981 ha
praticamente mantenuto i prezzi dello scorso anno, salvo per le
lezioni individuali il cui costo è aumentato di mille lire all'ora;
le lezioni collettive, invece, hanno tariffe identiche a quelle del
1980, e mi pare che questo sia un elemento da sottolineare non solo
per il senso di responsabilità, ma anche per l'esigenza di
contenere i prezzi. Tanto più che la categoria dei maestri di sci è
quella che per prima ha risentito della crisi economica; posso
portare un esempio: la stazione di La Thuile, lo scorso anno, ha
avuto un fatturato incrementato del 45%, e se un 20% possiamo
attribuirlo all'aumento dei prezzi, un 25% era proprio dovuto
all'aumento del numero dei turisti, degli utenti; la categoria dei
maestri di sci nello stesso periodo ha ridotto, rispetto all'anno
precedente, quello che era il suo giro di affari; ciò significa che
ci sono delle priorità nelle spese: prima il viaggio, poi il
biglietto di risalita, poi evidentemente la possibilità di
alimentarsi e quindi in quarta posizione la possibilità di
utilizzare il maestro di sci.
Io ritengo quindi che migliorando la qualificazione del maestro
e soprattutto contenendo le tariffe, si possa intervenire su uno
degli elementi importanti della stagione turistica che da noi dura
cinque mesi ed è quindi estremamente vasta; per questo il disegno
di legge in oggetto deve ricevere la dovuta attenzione da parte del
Consiglio.
Presidente
- Colleghi Consiglieri, prima di dare la
parola al Consigliere Viberti, che l'ha richiesta, sottolineerei
all'attenzione dei Consiglieri che intervengono che la Commissione
consiliare permanente per lo Sviluppo Economico propone due
emendamenti agli artt. 4 e 17. Tenete presente questo fatto anche
nel corso degli interventi in sede di discussione generale, in caso
riteniate di dovervi fare riferimento.
La parola al Consigliere Viberti.
Viberti (DPROL)
- Ho chiesto la parola per sottolineare
che, pur essendo d'accordo con quanto si richiede con l'emendamento
all'art. 4, già in sede di Commissione avevo fatto notare a chi si
era fatto promotore di questa iniziativa che se una norma esiste ed
è riconosciuta dal nostro Stato, essa deve essere rispettata, a
prescindere dal fatto che venga richiamata in una legge sia di una
Regione a Statuto ordinario sia di una Regione a Statuto speciale
come la nostra.
Ma la domanda che intendo porre all'Assessore al Turismo,
Urbanistica e Beni culturali, Pollicini, non verte evidentemente su
questo punto, che non dipende da lui e che egli comunque ha
accettato per un migliore funzionamento della maggioranza alla
quale appartiene; la domanda che voglio porgli è questa: perché, in
questo caso, pur trovandosi nella necessità di dare una risposta
alla Commissione di Coordinamento rispetto ad una questione di
principio non si comporta come si era comportato a proposito del
vincolo alberghiero? Voglio chiedergli se si tratta soltanto di una
questione concernente la lingua oppure se ci sono altre questioni
che l'hanno indotto a stralciare, diciamo così, da questa legge il
problema della lingua. E a poco vale tutta la pappardella che il
Presidente della Commissione consiliare permanente per lo Sviluppo
Economico ha fatto scrivere nel parere! Credo che quanto viene
trattato
...(voci fuori microfono)...
no, non era per lei,
Assessore, che attendevo, ma per avere l'attenzione di colui che
non sempre siede insieme a noi anche se in spirito è sempre
presente! Signor Presidente, non avrò più l'occasione di poter
enunciare in modo preciso e personalmente a lei i miei pensieri,
quindi ne approfitto ed ho anche la pazienza di attendere che lei
finisca le sue questioni di partito o quali altre che siano
...(Andrione in sottofondo)...
Non penso di perdere niente a
restare in piedi per fare un piacere a lei, anzi ne sono ben felice
e resterei in piedi per delle ore per sostenere questa Giunta da
lei così validamente condotta! Quindi, quando lei vorrà farmi un
cenno io riprenderò a parlare... La ringrazio, signor
Presidente!
Allora, se l'attenzione del Presidente della Giunta mi è
concessa, ripeto che vorrei conoscere per quale motivo l'Assessore
Pollicini ha un comportamento che a me pare diverso, ma non è detto
che sia tale, rispetto alla Commissione di Coordinamento, anzi
rispetto alla reiezione disposta dal Presidente della Commissione
di Coordinamento, diverso, dicevo, da quello che ha tenuto per la
questione del vincolo alberghiero... Ma allora è proprio un vizio!
Signor Presidente, mi scusi! Io sto cercando di dire delle cose
all'Assessore Pollicini e nello stesso tempo spero che il
Presidente della Giunta le senta, ma l'uno o l'altro per diversi
motivi continuano a non ascoltarmi! Vorrei che sentissero tutti e
due assieme quello che ho da dire! Quindi, la prego, se è
possibile, visto che io non posso farlo, richiami questi
Consiglieri! Signor Presidente, la sua espressione mi lascia
esterrefatto, non capisco se lei è addormentato oppure se depreca
quello che io sto facendo! Se lei non è d'accordo con questo
atteggiamento me lo dica e io mi siedo altrimenti...
Presidente
- No, Consigliere Viberti, se lei si rivolge a
me io la guardo con aria perplessa e anche molta attenzione...
Viberti (DPROL)
- Con aria da pesce lesso, Signor
Presidente! Qui si sente perfino la puzza!
Presidente
- La ringrazio; ma non sta a me, né mi
arrogherò mai questo diritto, di impegnare il Presidente della
Giunta, gli Assessori e gli altri Consiglieri ad ascoltare o non
ascoltare! Sta a loro...
Viberti (DPROL)
- Si tratta semplicemente che lei
impedisca loro di interrompere o disturbare! È un dovere, signor
Presidente, non è un diritto!
Presidente
- Da qui dietro, da questo banco, non mi
risulta che abbiano né interrotto né disturbato. Lei parlando al
microfono si fa sentire ad alta voce, e il Presidente del Consiglio
non può, l'ho già detto, e non farà mai niente per obbligare i
Consiglieri che sono seduti in quest'Aula a sentire o a non sentire
gli altri Consiglieri che parlano! Dipende dalla loro
partecipazione al dibattito e dalle cose che dice l'oratore, se
sono interessanti o meno. Già una volta mi è stato chiesto di
richiedere che gli Assessori o il Presidente dessero delle risposte
a dei quesiti, e ho precisato che non sta a me fare in modo che ad
un quesito sia data una risposta; se il Presidente o gli Assessori
ritengono di dare le risposte, le danno, altrimenti la non risposta
è comunque una presa di posizione politica che riguarda
esclusivamente i Consiglieri interessati. Anche in questo caso,
come in tutte le Assemblee sono ammesse le interruzioni, e i
Consiglieri possono fare più o meno attenzione. Riguarda il loro
comportamento e non quello del Presidente del Consiglio! Se vuole
può continuare, indipendentemente dall'attenzione....
Viberti (DPROL)
- Ben lungi da me, signor Presidente,
avvicinare a lei catene e manette! Però lei presiede questa
Assemblea e se c'è qualcuno che ne disturba il regolare svolgimento
credo che sia lei che deve richiamarli! Non mi permetto certo io di
richiamare l'Assessore ai Lavori Pubblici, Borbey, il quale
evidentemente non potendo in Giunta discutere con l'Assessore al
Turismo, Urbanistica e Beni culturali, Pollicini, di determinati
affari, si permette di approfittare di questi momenti. Io non
volevo fare un appunto a lei né chiederle di pretendere che
l'Assessore o il Presidente della Giunta pensassero le cose che io
dico: le chiedevo semplicemente di svolgere le sue funzioni, che
sono quelle di fare in modo che il Consiglio segua con attenzione
ed eventualmente intervenga nel merito di una questione o di
un'altra. Quindi, signor Presidente, lei ha male interpretato
quello che io dicevo e me ne dispiace perché la sua esperienza non
avrebbe dovuto portarla a questa gaffe!
Comunque, voglio precisare la domanda rivolta all'Assessore al
Turismo, Urbanistica e Beni culturali, Pollicini: come mai in
questa occasione, a differenza di quanto già operato da questa
Giunta nei confronti di un atteggiamento del Presidente della
Commissione di Coordinamento rispetto alla legge concernente il
vincolo alberghiero, si opera in modo diverso. Io voglio sapere
perché allora abbiamo sostenuto una posizione di principio - e a
questo proposito voglio leggervi quel che riguarda il Capogruppo
dell'Union Valdôtaine, Voyat, il quale si dichiara in linea di
massima favorevole all'approvazione del disegno di legge con i
sottoriportati emendamenti, pur esprimendo perplessità e riserve
sul fatto che non è stata prevista in esso l'obbligatorietà della
conoscenza della lingua francese per l'esercizio della professione
di maestro di sci. Si riserva al riguardo di formulare osservazioni
nel corso del dibattito in Consiglio. Purtroppo, il Capogruppo
dell'Union Valdôtaine non è presente, ma non penso che l'Union
Valdôtaine esprimerà le posizioni del suo Capogruppo; non
spetterebbe a me far presenti gli imbarazzi dell'Union Valdôtaine,
certamente, però, visto che anch'io ho avuto modo di capire che
c'era un differente comportamento rispetto a una situazione
precedente, vorrei sapere al di là del fatto tattico che induce a
questo atteggiamento, per quale motivo profondo, se esso esiste,
c'è una differenza di comportamento. Capisco anch'io che è più
facile far approvare questa legge senza prendere posizioni rispetto
alla questione della lingua francese, ma se noi facciamo questioni
di principio su una cosa io credo che come Consiglio regionale che
manifesta l'unanimità su molti problemi, ad esempio quello del
Parco, anche su fatti meno importanti bisogna fare corpo unico e
prendere un atteggiamento deciso nei confronti dei rilievi che fa
il rappresentante dello Stato; altrimenti, agli occhi dello Stato o
di chi lo rappresenta appariremo dei buffoni, perché a seconda
delle necessità, di conseguenza di comportiamo; e facendo questo
diamo allo Stato la possibilità di dare il denaro - in senso lato,
non in senso stretto - che serve per pagare ognuno. Perché,
Assessore Pollicini, non è sempre von la lira o con il dollaro che
si comprano le persone: si può fare questo anche attraverso il
potere, si può fare anche attraverso i sentimenti, e dunque la
dignità, Assessore Pollicini, non si manifesta solo attraverso
l'onestà rispetto a certe forme, ma rispetto a tutte le forme di
corruzione possibili!
Presidente
- Non c'è nessuno iscritto a parlare. Ci sono
altri che intendono intervenire?
La parola al Consigliere Tonino.
Tonino (PCI)
- Per una brevissima considerazione e per
una richiesta di chiarimenti. La considerazione riguarda
l'argomento sollevato anche dal Consigliere Viberti: in effetti,
secondo noi, è abbastanza discutibile che su una questione di
questo tipo si scelgano delle strade tattiche; è una questione che
ha un certo rilievo, e se c'è un campo in cui la perfetta
conoscenza della lingua francese è importante, credo sia proprio
questo, e siamo tutti d'accordo che i maestri di sci sono un
elemento importante di rapporto con tutta la francofonia. Questa è
la considerazione, e la nostra perplessità rispetto a questo punto
rimane.
La richiesta di chiarimenti, invece, riguarda le motivazioni che
hanno portato ad una riduzione dell'organico delle scuole di sci:
c'è un aumento, da 6 a 10 dei maestri di sci richiesti per poter
aprire una scuola. È giusta la preoccupazione di una proliferazione
di scuole di sci nella stessa località, ma questo poteva essere
probabilmente normato in modo diverso, prevedendo ad esempio
l'impossibilità di creare più scuole di sci nella stessa località,
oppure regolamentando in questi casi il numero minimo dei maestri
di sci; invece, portare a 10 il numero minimo di maestri, sembra
penalizzare alcune località che stanno nascendo e probabilmente
avranno serie difficoltà a trovare 10 maestri di sci: dovrebbero in
questo caso dipendere da altre località. La cosa è, secondo noi,
abbastanza discutibile, perciò chiedo all'Assessore, se è
possibile, un chiarimento su questo punto.
Presidente
- Altri chiedono la parola? La parola al
Consigliere Tamone.
Tamone (UV)
- Très rapidement, parce que M. Voyat n'est
pas là, mais je crois que, quand même, le problème subsiste. Nous
voudrions savoir de quelle façon nous en sortirons? Nous aussi,
nous partageons, en grande partie, les observations faites par M.
Viberti et, s'il y a une façon pour récupérer la langue française,
nous sommes là, même si la question de principe n'est pas toujours
à laisser de côté.
Presidente
- La parola al Presidente della Giunta.
Andrione (UV)
- Chiedo scusa, per le questioni più
tecniche risponderà l'Assessore Pollicini, ma su questa questione
della lingua francese voglio dire che abbiamo tenuto lo stesso
comportamento; perché sono tre i ricorsi pendenti dinanzi alla
Corte Costituzionale in materia di obbligatorietà della conoscenza
della lingua francese. Io ricordo bene l'ultimo, che è quello del
personale sanitario delle U.S.L., la legge ci è stata rinviata
perché prevedeva l'obbligo della conoscenza della lingua francese;
che cosa abbiamo fatto? Abbiamo stralciato la norma relativa alla
conoscenza della lingua francese e l'abbiamo inserita in una
leggina a parte, leggina che è stata regolarmente impugnata;
purtroppo, con il ricorso alla Corte Costituzionale si sarebbe
fermata l'intera legge, non esiste la possibilità di stralcio!
Allora, a questo punto, lo stralcio viene fatto prima e si
predispone una leggina a parte. La questione estremamente
importante, di fondo, è questa: che fino ad oggi la giurisprudenza
della Corte Costituzionale ci ha dato ragione in materia, perciò
una volta risolto in maniera positiva uno di questi ricorsi
dovrebbero essere validi anche gli altri, anche se aggiunti
posteriormente. Purtroppo fino ad oggi la Corte Costituzionale non
ha deciso su nessuno di questi ricorsi; da quando c'è stato il
famoso processo Tanassi & C., il ritardo accumulato supera i
2500 ricorsi, non si riesce a smaltire quello nuovo, quindi ci
vorrà evidentemente un certo tempo. Non è solo questione di
tatticismo, è che abbiamo anche individuato l'ufficio, che è quello
diretto dal Prof. Gizzi, che regolarmente si oppone ad ogni
questione di questo genere, come sovente si oppone alle questioni
riguardanti il personale: a questo punto è diventata una specie,
diciamolo chiaramente, di guerra personale! È come all'Indirizzo e
Coordinamento, di cui ritorneremo a parlare di qui a poco. Per non
bloccare l'attività legislativa della Regione preferiamo fare una
leggina a parte, che impone questo obbligo: magari non sarebbe
neppure necessario, perché potrebbero bastare quelle analoghe fatte
in precedenza ma riteniamo di farlo ugualmente. Se poi ancora una
volta si vuole impugnare questa legge, così come ci è stata
rinviata dalla Commissione di Coordinamento, si impugni e si
discuterà in eterno!
Presidente
- Altri che intendono chiedere la parola? La
parola al Consigliere Viberti.
Viberti (DPROL)
- Per esprimere soddisfazione per il
fatto che sia il legale rappresentante della Regione Valle d'Aosta
che ci dà una risposta su questo problema, e per constatare che
purtroppo, pur appartenendo allo stesso Gruppo del Consigliere
Voyat - che mi spiace sia assente ma comunque è stato degnamente
sostituito - il Presidente della Giunta non aveva dato
comunicazione di quanto la Giunta aveva deciso in merito, perché in
Commissione era sembrato che il collega Voyat e di conseguenza
l'Union Valdôtaine fossero disposti a condurre una battaglia. Non è
che noi vogliamo impedire l'approvazione di una legge, siamo anzi
ben contenti che ciò avvenga, anche perché essa è condivisa da chi
poi in effetti deve sottostarvi; certo è che dal punto di vista del
principio ancora una volta si fa una deroga, e questo non sappiamo
fino a che punto sia valido e fino a che punto non sia determinato
dal fatto che l'Assessore al Turismo non appartenga all'Union
Valdôtaine.
Presidente
- Altri che intendono intervenire in sede di
discussione generale?
La parola all'Assessore al Turismo, Urbanistica e Beni
culturali, Pollicini, che concluderà la discussione generale;
passeremo poi all'esame dell'articolato.
Pollicini (DP)
- La risposta è abbastanza semplice. Avevo
detto prima che la Giunta si era riservata di presentare
l'emendamento successivamente all'approvazione della legge, sotto
forma di leggina, come ha detto il Presidente della Giunta. Questo
perché non possiamo rinunciare a questo provvedimento legislativo
destinato ad una categoria così importante per la nostra
Regione.
Perché non è stato riapprovato tale e quale - dice il
Consigliere Viberti - così come si era fatto per il vincolo
alberghiero? In tal caso, gli eventuali rilievi della Commissione
di Coordinamento avrebbero portato la questione dinanzi alla Corte
Costituzionale. Ma sono due i motivi che giustificano il nostro
comportamento: innanzitutto, il problema del vincolo alberghiero
era stato respinto nella sua interezza; qui, invece, ci si è basati
su una interpretazione: la libera professione non è sottoposta
all'obbligo della conoscenza della lingua francese, e così non è
soggetto a quest'obbligo un avvocato che esercita la libera
professione in Valle d'Aosta o un medico, anche lui libero
professionista; poiché l'attività del maestro di sci è definita una
libera professione, come quella del medico e dell'avvocato, la
Commissione di Coordinamento ha ritenuto di non dover disporre
l'obbligatorietà per questo professionista della conoscenza della
lingua francese.
Secondo argomento: questa legge è stata concordata con la
categoria, che è dell'opinione di portare avanti la legge e di
ritornare sulla questione in un secondo tempo, con una legge a
parte: in questo modo potrà essere respinta soltanto la parte
aggiuntiva, cioè l'obbligo della conoscenza della lingua francese,
ma non la struttura complessiva della legge. Non vedo quindi
incoerenza nei comportamenti. C'è comunque da considerare che
questo discorso era stato fatto a livello di maestri di sci, a
livello di categoria, di Associazione e di Giunta.
Per quanto poi riguarda la domanda fatta dal Consigliere Tonino,
il perché del passaggio da 6 a 10 Maestri per avere diritto
all'apertura di una scuola di sci, posso dire che si tratta di una
richiesta fatta dalla categoria; personalmente non ne sono stato
entusiasta, anche perché lo stesso numero di 6 era stato indicato
dalla categoria: probabilmente non hanno saputo riflettere bene,
perché se dopo un anno si chiede di modificare il numero, vuol dire
che qualcosa nella prima o nella seconda fase non è stato fatto in
maniera puntuale. Noi abbiamo deciso di raccogliere la richiesta
dei maestri di sci, ma siamo convinti che non servirà a attenuare
il rischio di proliferazione di altre scuole di sci nella stessa
località; bisognerebbe andare a vedere le esigenze che hanno
portato all'apertura di un'altra scuola e semmai intervenire con
rimedi più efficaci, anche perché per legge non si può proibire il
sorgere di un'altra scuola, che è una libera associazione.
Ma non si può neanche dire che questo aumento da 6 a 10 maestri
per aprire una scuola di sci vada a penalizzare le località piccole
che potrebbero, secondo quello che diceva il Consigliere Tonino,
non avere un numero sufficiente di maestri per avere una scuola: la
legge prevede anche questo, quando all'art. 11, 4° comma, lettera
a) dispone che: "Può essere autorizzata l'apertura di una scuola di
sci con un numero di maestri inferiore a quello sopra previsto, nei
Comuni o nelle stazioni di soggiorno e turismo in cui risiedono
meno di 10 maestri di sci esercenti la professione". Quindi, se in
una stazione risiedono solo 4 maestri di sci esercenti la
professione e si vuole aprire una scuola, si può farlo anche con
solo 4 maestri.
Mi pare di avere risposto alle domande dei Consiglieri.
Presidente
- Passiamo all'esame dell'articolato.
Do lettura dell'art. 1:
Art. 1
Nell'art. 1 e nell'art. 18 della legge regionale 21 dicembre
1977, n. 72, le parole "Assessorato del Turismo, Antichità e Belle
Arti" sono sostituite dalle seguenti: "Assessorato regionale del
Turismo, Urbanistica e Beni Culturali".
Presidente
- Metto in approvazione l'art. 1.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 2:
Art. 2
Il testo dell'art. 2 della legge regionale 21 dicembre 1977,
n. 72, è sostituito dal seguente:
"Nella Regione Valle d'Aosta l'esercizio stabile della
professione di maestro di sci, di cui all'art. 123 del t.u.
18.6.1931, n. 773, all'art. 238 del r.d. 6.5.1940, n. 635 ed alla
legge 1.12.1971, n. 1051, è subordinato ad autorizzazione a norma
della presente legge.
L'autorizzazione di cui al comma precedente è concessa, per i
cittadini residenti in Valle d'Aosta, dal Comune di residenza del
richiedente.
Per i cittadini residenti in altre Regioni o all'estero
l'autorizzazione di cui al primo comma è concessa dal Comune nel
quale essi intendono svolgere la loro attività.
I Consigli Comunali della Valle d'Aosta determinano procedure
e competenze degli organi comunali in relazione all'esercizio delle
funzioni di cui ai commi secondo e terzo.
Il Comune interessato, all'atto del rilascio della licenza di
cui ai commi precedenti, deve comunicare tempestivamente
all'Assessorato regionale del Turismo, Urbanistica e Beni
Culturali, l'avvenuto rilascio".
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 2.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 3:
Art. 3
Il testo dell'art. 3 della legge regionale 21 dicembre 1977,
n. 72, è sostituito dal seguente:
"L'esercizio saltuario della professione da parte di maestri
di sci autorizzati, provenienti con i loro clienti da altre Regioni
o dall'estero, non è soggetto ad autorizzazione di cui al
precedente art. 2, purché si tratti di persone autorizzate ai sensi
delle leggi dello Stato italiano, di altre Regioni o Province
autonome italiane o dello Stato estero di provenienza.
L'esercizio saltuario di cui al comma precedente è comunque
subordinato all'osservanza delle norme di cui ai successivi artt.
10, 19 e 20".
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 3.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 4:
Art. 4
Il testo dell'art. 4 della legge regionale 21 dicembre 1977,
n. 72, è sostituito dal seguente:
"L'autorizzazione di cui all'art. 2 è concessa a coloro che
siano in possesso dei seguenti requisiti:
a) cittadinanza italiana o di altro Stato facente parte della
C.E.E.;
b) non aver riportato condanne e non essere sottoposti alle
misure di cui all'art. 11, primo comma e 123, secondo comma del
r.d. 18.6.1931, n. 773 e successive modificazioni;
c) capacità tecnica comprovata dalla frequenza dei corsi e
dal superamento degli esami organizzati a norma del successivo art.
22, secondo comma, lettera a) o dai corrispondenti certificati
rilasciati da altri organismi pubblici a ciò abilitati da legge
dello Stato;
d) idoneità psico-fisica, comprovata dal certificato
rilasciato dal competente servizio dell'U.S.L. in data anteriore a
tre mesi;
e) possesso della licenza media o, per i nati in data
anteriore al 1° gennaio 1957, della licenza elementare;
f) età minima di 18 anni;
g) aver frequentato i corsi di aggiornamento obbligatori a
norma del successivo art. 9".
Presidente -
All'art. 4 è stato presentato un emendamento
proposto dalla Commissione per lo Sviluppo Economico; si tratta di
un emendamento sostitutivo del comma e) ed è stato allegato con il
parere della Commissione. Ne dò lettura:
Il punto e) è
sostituito dal seguente: "e) possesso della licenza media o, per i
nati in data anteriore al 1° gennaio 1957, della licenza
elementare. Per i cittadini degli altri Stati aderenti alla C.E.E.
è richiesto il possesso di un titolo di studio equipollente ai
sensi di legge".
L'Assessore Pollicini accetta l'emendamento? L'emendamento è
stato accettato.
Metto dunque in approvazione l'emendamento sostitutivo del comma
e) dell'art. 4.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 4 così come
emendato:
Art. 4
Il testo dell'art. 4 della legge regionale 21 dicembre 1977,
n. 72, è sostituito dal seguente:
"L'autorizzazione di cui all'art. 2 è concessa a coloro che
siano in possesso dei seguenti requisiti:
a) cittadinanza italiana o di altro Stato facente parte della
C.E.E.;
b) non aver riportato condanne e non essere sottoposti alle
misure di cui all'art. 11, primo comma e 123, secondo comma del
r.d. 18.6.1931, n. 773 e successive modificazioni;
c) capacità tecnica comprovata dalla frequenza dei corsi e
dal superamento degli esami organizzati a norma del successivo art.
22, secondo comma, lettera a) o dai corrispondenti certificati
rilasciati da altri organismi pubblici a ciò abilitati da legge
dello Stato;
d) idoneità psico-fisica, comprovata da certificato
rilasciato dal competente servizio dell'U.S.L. in data non
anteriore a tre mesi;
e) possesso della licenza media o, per i nati in data
anteriore al 1° gennaio 1957, della licenza elementare. Per i
cittadini degli altri Stati aderenti alla C.E.E. è richiesto il
possesso di un titolo di studio equipollente ai sensi di
legge;
f) età minima di 18 anni;
g) aver frequentato i corsi di aggiornamento obbligatori a
norma del successivo art. 9".
Presidente -
Metto in approvazione l'art. 4 testé
letto.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 5:
Art. 5
Il testo dell'art. 5 della legge regionale 21 dicembre 1977,
n. 72, è sostituito dal seguente:
"Le domande per la concessione dell'autorizzazione di cui
all'art. 2 devono essere inoltrate al Comune competente a norma
della presente legge.
Il Comune rilascia l'autorizzazione entro 30 giorni dalla
data di presentazione della domanda.
Il silenzio dell'amministrazione comunale, protratto per
oltre trenta giorni dalla data di presentazione della domanda di
autorizzazione, equivale a diniego della stessa ai fini di cui al
comma seguente.
Contro il diniego dell'autorizzazione, che deve essere
motivato, è ammesso il ricorso entro 30 giorni alla Giunta
regionale, che decide entro i successivi 90 giorni.
Analogamente il silenzio dell'amministrazione regionale,
protratto oltre 90 giorni dalla data di presentazione del ricorso,
equivale a rigetto del ricorso stesso ai fini degli ulteriori
gravami esperibili dall'interessato".
Presidente -
Nessuno chiede la parola? Vi sono
dichiarazioni di voto?
Metto in approvazione l'art. 5.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 6:
Art. 6
Il testo dell'art. 6 della legge regionale 21 dicembre 1977,
n. 72, è sostituito dal seguente:
"L'autorizzazione di cui all'art. 2 è revocata, in ogni
tempo, con provvedimento del Comune che l'aveva concessa, allorché
l'interessato abbia perduto uno dei requisiti di cui alle lettere
a), b), d) e g) del precedente art. 4.
Contro la revoca dell'autorizzazione è ammesso ricorso entro
30 giorni alla Giunta regionale, che decide entro i successivi 90
giorni.
Il silenzio dell'amministrazione, protratto oltre 90 giorni
dalla data di presentazione del ricorso, equivale a rigetto del
ricorso stesso ai fini degli ulteriori gravami esperibili
dall'interessato".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 6.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 7:
Art. 7
Dopo l'art. 6 della legge regionale 21 dicembre 1977, n. 72,
è aggiunto il seguente articolo:
"Art. 6 bis - Tessera personale.
I maestri di sci esercenti stabilmente la professione in
Valle d'Aosta devono munirsi di una tessera personale dove sono
trascritti gli estremi dell'autorizzazione. La tessera è rilasciata
dal Comune concedente, su modelli predisposti a cura
dell'Assessorato regionale del Turismo, Urbanistica e Beni
Culturali ed è soggetta a vidimazione annuale da parte del Comune
stesso.
In sede di vidimazione si accerta la sussistenza dei
requisiti di cui all'art. 4, secondo comma, lettera a), b), d) e
g)".
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 7.
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 8:
Art. 8
Nel secondo comma dell'art. 7 della legge regionale 21
dicembre 1977, n. 72, la parola "regionale" è sostituita dalla
seguente: "comunale".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 8.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 9:
Art. 9
Il testo dell'art. 8 della legge regionale 21 dicembre 1977,
n. 72, è sostituito dal seguente:
"Per l'assegnazione alle categorie di maestro di sci di terzo
grado di discipline alpine e maestro di sci di fondo sono richiesti
il superamento del test tecnico di ammissione, la frequenza degli
appositi corsi regionali organizzati a norma del successivo art.
22, secondo comma, lettera a), e il superamento dei relativi
esami.
I candidati residenti in Valle d'Aosta non possono
partecipare a test di ammissione, corsi ed esami di formazione,
nelle discipline alpine e nordiche, organizzati da altre Regioni o
da organismi pubblici a ciò abilitati dalla legge, che non sia
l'Associazione Valdostana Maestri di Sci.
Per l'assegnazione alla categoria di maestro di sci di primo
e secondo grado di discipline alpine, l'interessato deve aver
prestato, all'atto della presentazione della domanda di ammissione
ai relativi corsi regionali, attività professionale nel grado
immediatamente inferiore, presso una scuola di sci autorizzata
dalla Regione a norma del successivo art. 13, per almeno una
stagione invernale.
Per i maestri di sci liberi professionisti l'ammissione ai
corsi è consentita solo dopo che sia trascorso un anno dal momento
del conseguimento dell'autorizzazione nel grado immediatamente
inferiore".
Presidente -
Nessuno chiede la parola? Ci sono
dichiarazione di voto?
Metto in approvazione l'art. 9.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 10:
Art. 10
Il testo dell'art. 9 della legge regionale 21 dicembre 1977,
n. 72, è sostituito dal seguente:
"I maestri di sci di ogni grado di entrambe le discipline
sono tenuti, salvo casi di forza maggiore riconosciuti
dall'Assessore regionale al Turismo, Urbanistica e Beni Culturali,
a frequentare una volta almeno ogni tre anni uno dei corsi di
aggiornamento e perfezionamento organizzati a norma dell'art. 22,
secondo comma, lettera a).
Per i maestri di sci di 2° e 3° grado di discipline alpine la
partecipazione a un corso per il passaggio alla categoria superiore
equivale, ai fini del comma precedente, alla frequenza di un corso
di aggiornamento".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 10.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 11:
Art. 11
Il testo dell'art. 13 della legge regionale 21 dicembre 1977,
n. 72, è sostituito dal seguente:
"L'apertura di scuole di sci, anche stagionali, in Valle
d'Aosta è soggetta ad autorizzazione regionale.
L'autorizzazione è concessa con decreto dell'Assessore
regionale al Turismo, Urbanistica e Beni Culturali ed ha validità
stagionale.
L'autorizzazione per la stagione invernale vale dal 1°
novembre al 31 maggio; l'autorizzazione per la stagione estiva vale
dal 1° giugno al 31 ottobre.
L'autorizzazione è concessa allorché ricorrano le seguenti
condizioni:
a) che la scuola abbia un organico di almeno 10 maestri che
esercitano la professione esclusivamente nell'ambito della scuola
medesima, di cui la metà maestri di 1° grado, nel caso di scuola di
discipline alpine; nel caso di scuola di sci funzionante nella
stagione estiva l'organico deve essere almeno di 10 maestri di sci
di 1° grado; nel caso di scuola di sci di sole discipline nordiche,
l'organico minimo di cui alla presente lettera è ridotto a 5 unità.
Può essere autorizzata l'apertura di una scuola di sci con un
numero di maestri inferiore a quello sopra previsto nei Comuni o
nelle stazioni di soggiorno e turismo in cui risiedono meno di 10
maestri di sci esercenti la professione;
b) che la scuola sia in grado di funzionare senza soluzione
di continuità per tutta la stagione invernale o estiva;
c) che la direzione della scuola sia affidata ad un maestro
di 1° grado nel caso di scuola di discipline alpine, o a un maestro
di sci di fondo; nel caso di scuola mista (sci alpino e fondo)
dovrà essere altresì nominato un responsabile tecnico del settore
al quale non appartiene il direttore;
d) che la scuola abbia uno statuto e un regolamento
deliberati dall'Assemblea dei maestri di sci che ne fanno parte, a
maggioranza degli stessi, i quali disciplinino l'organizzazione
della scuola medesima in conformità alle norme della presente
legge, e in particolare di quelle di cui agli artt. 12, 14 e 15, e
che si ispirino a criteri di democraticità e di partecipazione
affettiva di tutti gli associati.
Per l'autorizzazione all'apertura di una scuola si richiede
altresì:
a) l'esistenza nella località di impianti di trasporto a fune
funzionanti, qualora sia previsto l'insegnamento dello sci
alpino;
b) l'effettiva agibilità estiva di un bacino sciistico, per
le scuole di sci estivo".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 11.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 12:
Art. 12
Il testo dell'art. 16 della legge regionale 21 dicembre 1977,
n. 72, è sostituito dal seguente:
"Le domande per la concessione dell'autorizzazione regionale
di cui al precedente art. 13 devono essere inoltrate
all'Assessorato regionale al Turismo, Urbanistica e Beni Culturali
corredate da:
a) nome del direttore, sede legale e sede operativa della
scuola;
b) elenco dei maestri con specificazione della categoria di
appartenenza;
c) statuto e regolamento della scuola, deliberati a norma del
precedente art. 13, quarto comma, lettera d).
L'Assessore regionale al Turismo, Urbanistica e Beni
Culturali rilascia l'autorizzazione entro 30 giorni dalla
domanda.
Contro il diniego dell'autorizzazione, che deve essere
motivato, è ammesso ricorso entro 30 giorni alla Giunta regionale,
che decide entro i successivi 90 giorni.
Il silenzio dell'amministrazione regionale, protratto per
oltre 30 giorni dalla data di presentazione della domanda, equivale
al diniego dell'autorizzazione ai fini di cui al comma
precedente.
Analogamente, il silenzio dell'amministrazione regionale,
protratto oltre 90 giorni dalla data di presentazione del ricorso,
equivale al rigetto del ricorso stesso ai fini degli ulteriori
gravami esperibili dall'interessato".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 12.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 13:
Art. 13
Il testo dell'art. 19 della legge regionale 21 dicembre 1977,
n. 72, è sostituito dal seguente:
"La vigilanza, anche mediante ispezioni, sull'attività dei
maestri e delle scuole di sci in Valle d'Aosta è esercitata
dall'Assessore regionale al Turismo, Urbanistica e Beni Culturali,
o da persone da esso delegate".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 13.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 14:
Art. 14
Il testo dell'art. 21 della legge regionale 21 dicembre 1977,
n. 72, è sostituito dal seguente:
"L'Associazione Valdostana maestri di sci è dotata di
personalità giuridica ed è posta sotto la vigilanza
dell'Assessorato regionale del Turismo, Urbanistica e Beni
Culturali.
L'Associazione valdostana maestri di sci ha un bilancio
proprio, alimentato dalle quote degli iscritti, dai contributi
erogati dalla Regione ai sensi del successivo art. 23, e da ogni
altra eventuale entrata.
Fanno parte dell'Associazione valdostana maestri di sci, con
piena parità di diritti e di doveri, tutti i maestri di sci
residenti ed esercenti stabilmente in Valle d'Aosta che facciano
richiesta di adesione e che dichiarino di accettare lo statuto e i
regolamenti dell'Associazione.
Lo statuto e i regolamenti dell'Associazione valdostana
maestri di sci e le eventuali modifiche degli stessi sono
deliberati dall'Assemblea degli iscritti con la maggioranza dei due
terzi dei presenti all'Assemblea stessa aventi diritto di voto e
sono sottoposti all'approvazione della Giunta regionale.
Lo statuto dell'Associazione Valdostana maestri di sci
stabilirà le modalità per l'elezione degli organi direttivi
dell'Associazione stessa, garantendo la presenza in tali organi di
tutte le categorie dei maestri.
Lo statuto dell'Associazione valdostana maestri di sci dovrà
inoltre prevedere la creazione di un collegio di revisori dei conti
del quale dovrà far parte di diritto un componente designato
dall'Assessore regionale al Turismo, Urbanistica e Beni
Culturali.
Nel caso di accertate gravi deficienze amministrative o altre
irregolarità tali da compromettere il normale funzionamento
dell'Associazione valdostana maestri di sci, gli organi direttivi
di questa possono essere disciolti con decreto del Presidente della
Giunta regionale, previa conforme delibera della Giunta regionale
adottata su proposta dell'Assessore al Turismo, Urbanistica e Beni
Culturali.
Con il decreto di cui al comma precedente viene nominato un
Commissario, il quale provvede alla ordinaria amministrazione e
convoca, entro il termine massimo di tre mesi, l'assemblea degli
iscritti per il rinnovo degli organi direttivi."
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 14.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 15:
Art. 15
Il testo dell'art. 22 della legge regionale 21 dicembre 1977,
n. 72, è sostituito dal seguente:
"L'Associazione valdostana maestri di sci ha lo scopo di
promuovere la migliore qualificazione tecnico-professionale dei
maestri di sci esercenti in Valle d'Aosta, di favorire la
collaborazione e la solidarietà fra i professionisti e di
contribuire alla migliore organizzazione della professione.
L'Associazione valdostana maestri di sci in
particolare:
a) provvede alla preparazione tecnica, culturale e
professionale dei maestri di sci, organizzando fra l'altro per
conto e d'intesa con la Regione i corsi e gli esami per
l'accertamento dell'idoneità tecnica all'esercizio della
professione di maestro di sci, nonché i corsi di aggiornamento e
perfezionamento per maestri di sci, anche con riferimento ai
compiti di direttore di scuola;
b) promuove intese fra l'Associazione medesima, le scuole di
sci autorizzate, gli operatori turistici e i gestori di impianti di
trasporto a fune, allo scopo di definire, da un lato le
agevolazioni da riservare ai maestri aderenti all'Associazione, e
dall'altro le forme più opportune di reciproca collaborazione per
il miglioramento dell'organizzazione turistica delle rispettive
località, sia per quanto attiene alle operazioni di soccorso e
rastrellamento sulle piste e di salvataggio sugli impianti
funiviari, sia riguardo alla battitura e manutenzione delle piste
servite dagli impianti di trasporto a fune e delle piste di
fondo;
c) promuove e organizza manifestazioni dirette a incoraggiare
e sviluppare la pratica delle discipline sciistiche;
d) promuove studi e provvede alla diffusione di informazioni
sulle questioni interessanti la professione di maestro di
sci;
e) collabora con l'Assessorato regionale al Turismo,
Urbanistica e Beni Culturali, con le aziende autonome di soggiorno,
le pro-loco, le associazioni delle categorie interessate e con
altri enti e operatori turistici locali nelle azioni promozionali e
pubblicitarie, ivi comprese le attività agonistiche, intese a
incrementare l'afflusso turistico nella Regione e nelle singole
stazioni di sport invernali;
f) collabora con le competenti autorità scolastiche regionali
e locali e con l'ASIVA (Associazione Sports Invernali della Valle
d'Aosta - Comitato valdostano della Federazione Italiana Sports
Invernali) per favorire la più ampia diffusione della pratica dello
sci nelle scuole e per agevolare la preparazione agonistica dei
giovani".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 15.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 16:
Art. 16
Il testo dell'art. 23 della legge regionale 21 dicembre 1977,
n. 72, è sostituito dal seguente:
"La Regione eroga a favore dell'Associazione valdostana
maestri di sci un contributo annuo a parziale copertura delle spese
di funzionamento dell'Associazione, quali risultano da un
preventivo di massima approvato dall'Assessore regionale al
Turismo, Urbanistica e Beni Culturali e salvo conguaglio da
effettuarsi dopo l'approvazione del conto consuntivo.
Ai fini della determinazione del contributo di cui al comma
precedente, si intendono per spese di funzionamento le
seguenti:
a) spese di ufficio dell'Associazione, in relazione alle
quali il contributo regionale non può comunque eccedere il 70%
delle spese stesse;
b) spese per l'organizzazione dei corsi di cui all'articolo
22, secondo comma, lettera a). Ai fini del presente articolo si
intendono per spese di organizzazione solo quelle tecnicamente
necessarie per realizzare i corsi, quali le spese per l'acquisto di
materiali e per la remunerazione degli istruttori, nonché quelle
relative all'uso dei mezzi di trasporto necessari allo svolgimento
delle esercitazioni; sono invece escluse le spese concernenti
l'alloggiamento dei partecipanti e il loro trasporto nella località
sede del corso.
L'ammissione ai corsi dovrà in ogni caso essere subordinata
al pagamento di una quota di iscrizione, il cui ammontare deve
essere di volta in volta concordato con l'Assessorato regionale al
Turismo, Urbanistica e Beni Culturali. Il contributo regionale può
arrivare sino alla copertura integrale delle spese di
organizzazione come sopra definite, previa deduzione dell'ammontare
del provento delle quote di iscrizione.
La Regione è autorizzata a erogare somme in conto contributo
per corsi da svolgersi anche in esercizi successivi a quello
corrente, fermo restando che l'ammontare globale dell'intervento
regionale per ogni singolo corso, da definirsi sulla base del
rispettivo conto consuntivo, non potrà eccedere il limite di cui
alla lettera b) del secondo comma del precedente articolo.
I contributi di cui al presente articolo sono concessi con
deliberazione della Giunta regionale".
Presidente -
Nessuno chiede la parola? Ci sono
dichiarazioni di voto?
Metto in approvazione l'art. 16.
Esito della votazione:
Presenti, votanti e favorevoli: 23
Maggioranza: 12
Il Consiglio approva all'unanimità.
Presidente
- Do lettura dell'art. 17:
Art. 17
A decorrere dall'esercizio finanziario 1982 la spesa annua di
cui al primo comma dell'art. 27 della legge regionale 21 dicembre
1977, n. 72, è elevata a L. 20.000.000.
Il maggior onere di L. 5.000.000 graverà sul capitolo di
spesa del bilancio preventivo della Regione per l'anno 1982
corrispondente al capitolo 37450 della Parte Spesa del bilancio
preventivo della Regione per l'anno 1981 la cui descrizione viene
così modificata: "contributi per corsi per maestri e aspiranti
maestri di sci e contributi per il funzionamento della relativa
Associazione", e sul corrispondente capitolo dei bilanci per gli
anni successivi.
Il finanziamento del predetto maggiore onere di Lire
5.000.000 sarà determinato con legge di bilancio.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente -
All'art. 17 la Commissione ha proposto un
emendamento sostitutivo del terzo comma. Do lettura
dell'emendamento in oggetto:
Il terzo comma dell'art. 17 è
sostituito dal seguente: "Alla copertura dell'onere di cui al comma
precedente si provvede per il 1982 e il 1983 con la disponibilità
relativa al programma 2.2.2.13 "Interventi promozionali per il
turismo" del bilancio pluriennale 1981/1983. Per gli anni
successivi l'onere sarà iscritto con legge di approvazione dei
relativi bilanci di previsione".
Questo è un emendamento di puro carattere finanziario.
L'Assessore Pollicini lo accetta? Il Consiglio è d'accordo? C'è
nessuno che chiede la parola sull'emendamento?
Metto dunque in approvazione l'emendamento testé letto.
Esito della votazione:
Presenti, votanti e favorevoli: 24
Maggioranza: 13
Il Consiglio approva all'unanimità.
Presidente
- Do lettura dell'art. 17 così emendato:
Art. 17
A decorrere dall'esercizio finanziario 1982 la spesa annua di
cui al primo comma dell'art. 27 della legge regionale 21 dicembre
1977, n. 72, è elevata a L. 20.000.000.
Il maggior onere di L. 5.000.000 graverà sul capitolo di
spesa del bilancio preventivo della Regione per l'anno 1982
corrispondente al capitolo 37450 della Parte Spesa del bilancio
preventivo della Regione per l'anno 1981 la cui descrizione viene
così modificata: "contributi per corsi per maestri e aspiranti
maestri di sci e contributi per il funzionamento della relativa
Associazione", e sul corrispondente capitolo dei bilanci per gli
anni successivi.
Alla copertura dell'onere di cui al comma precedente si
provvede per il 1982 e il 1983 con la disponibilità relativa al
programma 2.2.2.13 "Interventi promozionali per il turismo" del
bilancio pluriennale 1981/1983.
Per gli anni successivi l'onere sarà iscritto con legge di
approvazione dei relativi bilanci di previsione.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 17 testé
letto.
Esito della votazione:
Presenti, votanti e favorevoli: 24
Maggioranza: 13
Il Consiglio approva all'unanimità.
Presidente
- Vi sono dichiarazioni di voto?
La parola al Consigliere Voyat.
Voyat (UV)
- Purtroppo sono arrivato in ritardo, perché
quel concorso ove ero delegato al posto dell'Assessore alla Sanità
ed Assistenza sociale, Rollandin, si è protratto più del
previsto.
Volevo comunque solo precisare che in Commissione avevo espresso
perplessità e riserve sul non inserimento di una norma
sull'obbligatorietà della conoscenza del francese perché avevo
ricevuto il testo della legge all'ultimo minuto e non avevo avuto
la possibilità di consultare gli organi dell'Union Valdôtaine; ero
quindi costretto ad esprimermi in quel modo. Ora, dopo aver
consultato l'Union Valdôtaine sciolgo la riserva, con la
convinzione però che al più presto si debba presentare un
provvedimento integrativo di questa legge per la questione del
francese.
Presidente -
Altri chiedono di intervenire per
dichiarazione di voto?
La parola al Consigliere Viberti.
Viberti (DPROL) -
Non mi pare che le cose vengono
presentate all'ultimo momento, certo è che la libera associazione
dei muratori o comunque tutte quelle che non vengono definite come
cosche mafiose, ma hanno invece altri onori sotto il simbolo del
triangolo e del compasso, possono evidentemente influenzare in modo
diverso questo Consiglio!
Ribadisco che voteremo a favore di questo provvedimento; sono
soddisfatto di vedere che l'ordine e ...
(voce fuori
microfono)
... prego? ...
(Andrione fuori microfono)
...
Ma non è solo l'ordine, è proprio anche l'accordo! L'accordo regna
sovrano in questa Giunta, e noi ci rimettiamo a questa Giunta
sempre, anche se non sarà la nostra persona ad assistere alla
presentazione di questa legge concernente il francese; siamo in
trepida attesa di questa proclamazione di principio della necessità
della conoscenza della lingua francese da parte dei maestri di sci,
e ci auguriamo che presto per tutti coloro che esercitano una
libera professione sia posto questo requisito. Vedremo quando
magari il Presidente della Giunta - e auguriamoci che questo non
sia vero - comincerà a perdere l'uso della vista e dovrà recarsi a
Barcellona e il francese, purtroppo, non gli sarà molto di aiuto!
Auguriamoci che questo non avvenga.
Certo è che privilegiare una cosa rispetto all'altra non è
sintomo e indice di ampiezza di vedute, nonostante le dimensioni
della rappresentanza dell'Union Valdôtaine. Comunque, ripeto, noi
votiamo a favore di questo provvedimento e aspettiamo, anche se non
saremo più presenti nella persona del sottoscritto in questa sede,
di vedere questo pronunciamento rispetto alle libere professioni
che un tempo, e ancora oggi, si riuniscono sotto certi simboli ed
hanno un loro peso. Ma questo non lo si vuole dire.
Presidente
- Altri chiedono di intervenire per
dichiarazione di voto?
Il Consiglio è chiamato a votare per scrutinio segreto sul
complesso della legge; metto pertanto in approvazione il disegno di
legge n. 323 nel suo complesso:
Votazione segreta
Esito della votazione:
Presenti: 28
Votanti: 28
Maggioranza: 15
Favorevoli: 25
Contrari: 3
Il Consiglio approva.
Presidente
- Colleghi Consiglieri, come convenuto questa
mattina, il Consiglio è chiamato ad esaminare quegli oggetti
all'ordine del giorno che sono stati rinviati per l'assenza del
Presidente della Giunta o dell'Assessore alla Sanità ed Assistenza
sociale. Pertanto, riprendiamo l'ordine del giorno per completarlo
con la trattazione di questi oggetti.
