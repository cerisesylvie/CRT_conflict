Classificazione
EDILIZIA
Edilizia residenziale



Oggetto del Consiglio n. 3587 del 8 maggio 2024 - Resoconto
OGGETTO N. 3587/XVI - Interrogazione: "Criticità derivanti
dall'installazione di ponteggi in alcuni condomini di edilizia
residenziale pubblica".
Marguerettaz (Presidente) -
Punto n. 17 all'ordine del
giorno. La parola all'assessore Sapinet per la risposta.
Sapinet (UV) -
Torniamo a occuparci dei lavori per
l'efficientamento energetico e la riqualificazione degli edifici di
edilizia residenziale pubblica con un aggiornamento fornito da ARER
sullo stato dei cantieri. Il punto della situazione riguarda la
rimozione dei ponteggi, in particolare per i due volti del
quartiere Cogne di Aosta, oggetto dei ritardi nell'esecuzione dei
lavori, con conseguente avvio da parte di ARER delle procedure di
rescissione contrattuale e di riaggiudicazione degli stessi.
Primo quesito: "se le segnalazioni ricevute corrispondano al
vero", ARER ci rende noto che lo smontaggio dei ponteggi utilizzati
per l'esecuzione dei lavori del 110 è stato quasi completato in
tutti i lotti oggetto degli interventi di riqualificazione ed
efficientamento energetico; fanno eccezione i cantieri del lotto
Stura i cui lavori sono stati avviati successivamente rispetto agli
altri interventi e i due lotti per i quali è intervenuta la
rescissione contrattuale, rispettivamente denominati Liconi L3 e L5
e Giacchetti G1. Lo smontaggio dei ponti sui fabbricati Giacchetti
è pressoché completo e verranno a breve rimontati per completare i
lavori, mentre dovrà avvenire nel brevissimo periodo lo smontaggio
del lotto Liconi L3 - L5 rispetto al quale nei giorni scorsi è
stata affidata la riaggiudicazione provvisoria dei lavori.
Secondo quesito: "quali siano state le valutazioni effettuate a
fronte della richiesta di rimozione dei ponteggi e di
reinstallazione degli stessi". Sul punto specifico ARER rende noto
che, poiché le attività di manutenzione e smontaggio dei ponteggi,
oltre alla proprietà degli stessi, sono stati oggetto di subappalto
da parte delle imprese aggiudicatarie e poiché il contratto di
subappalto è di esclusiva competenza delle parti, di appaltatore e
subappaltatore, fatte le verifiche di legge, l'azienda non ha
alcuna possibilità di intervenire o di subentrare in tale
contratto.
Quesito 3: "se i costi ulteriori di rimozione e reinstallazione
siano sostenuti dalle imprese appaltatrici o siano a carico di ARER
e quindi della collettività". ARER specifica che tutti i costi
relativi al completo ripiegamento del cantiere al successivo
ripristino sono totalmente a carico dell'appaltatore originario in
danno al quale è stato risolto il contratto per il grave
inadempimento.
L'ultimo quesito è: "quali siano le date di rimozione delle
impalcature dei cantieri del 110". Condividiamo con lei quello che
è, ed è nostro interesse, che abbiamo a cuore la salute degli
inquilini e sul punto, come già accennato, nella quasi totalità dei
cantieri del 110 sono già completate o si stanno completando le
attività di smontaggio, fatta eccezione per i cantieri oggetto di
rescissione contrattuale per il lotto Stura. ARER ci rende noto che
l'obiettivo è quello di ultimare tutti i lavori di riqualificazione
ed efficientamento energetico entro il corrente anno 2024. Se il
cronoprogramma sarà rispettato, entro lo stesso termine saranno
rimosse tutte le residue impalcature dei cantieri, anche quelle dei
lotti Liconi L3, L5 e Giacchetti G1, oggetto di rescissione
contrattuale e di riaggiudicazione dei lavori.
Presidente -
Per la replica, la parola al collega
Manfrin.
Manfrin (LEGA VDA) -
Innanzitutto una constatazione:
quando all'epoca, Assessore, si ricorda, le dissi che i cantieri
erano in forte ritardo, lei ci disse che tutti i cantieri sarebbero
stati terminati per tempo, evidentemente non è così. Era l'estate
del 2023, sta per arrivare l'estate del 2024 e chissà se vedremo la
luce, anzi, non era neanche l'estate 2023, erano i primi mesi del
2023, già partivano i lavori e galoppavano le cifre ma ad oggi
ancora non abbiamo visto una fine.
Peraltro mi pregio di evidenziare che, rispetto al documento che
abbiamo discusso in Commissione sui debiti contratti da ARER per
questa meravigliosa opera di aggiornamento, ristrutturazione,
efficientamento energetico del quartiere, quando lei ci disse che
era inferiore ai 10 milioni, aveva torto, oggi abbiamo visto
dall'assestamento che pare ci siano addirittura sopra gli 11
milioni di denari pubblici che vanno dati ad ARER per finire questi
lavori, ma questo lo approfondiremo in seguito.
Prendo atto della sua risposta dicendo che, da una parte, le
persone sono ingabbiate con i problemi che le abbiamo segnalato,
persone addirittura che con le impalcature bloccate, senza che
neanche un operaio ci metta piede, non soltanto non hanno potuto
aprire le finestre di casa, ma addirittura hanno patito delle
conseguenze delle infezioni, che le hanno portate addirittura a
essere soccorse al Pronto Soccorso, perché si è accumulato il guano
dei piccioni, quello famoso di cui nei progetti non si è tenuto
conto, si è accumulato anche sulle infrastrutture, sulle
impalcature e da qui evidentemente poi dopo sono diventate oggetto
di gravi criticità.
Quello che mi interessa principalmente è la risposta che lei ha
dato rispetto ai costi ulteriori di rimozione, perché lei, forse
tratto in inganno dalla risposta che ARER le ha scritto, ha parlato
solo dei costi di rimozione, che correttamente sono a carico
dell'impresa che se ne va, ma io avevo scritto rimozione e
reinstallazione. Lei sa che l'installazione o la rimozione di
impalcature di un cantiere, soprattutto di cantieri come quelli di
cui parliamo noi, costa - largo circa come direbbe l'assessore
Marzi - qualche centinaio di migliaio di euro che si sarebbe potuto
evitare semplicemente trovando una quadra con l'azienda uscente e
l'azienda entrante dicendo: c'è un subappalto che l'azienda che si
occupava del cantiere prima ha preso i ponteggi, mettiamo in
contatto le due aziende, tanto un'azienda ha montato il ponteggio,
l'altra comunque lo deve usare, poi lo smonterà, l'azienda a cui
appartiene questo ponteggio poi lo riprenderà perché tanto il suo
lavoro è noleggiarlo, passatevi il ponteggio con risparmio per i
costi di tutti. No, lei giustamente dice: sapete che c'è? Li
mandiamo via e non cerchiamo neanche di risparmiare, perché forse
la rimozione sarà a carico dell'azienda che se ne va, ma la
reinstallazione lo sa di chi è a carico? Lo sa, Assessore, di chi è
a carico, lo sa vero? Lo sa che è a carico della collettività,
vero, Assessore? Lo sa che si potevano risparmiare 200-300 mila
euro di soldini nostri e invece si sono spesi comunque
allegramente? Lo sa vero questo, Assessore? Lo sa che si aggiunge
al conto? Perché poi parleremo anche ovviamente dei cantieri, dei
costi e dei subentri, perché anche qui ci sarà da ridere e da
divertirsi, un po' meno per chi paga le tasse e mantiene questo
sistema, un po' di più per chi ve l'aveva detto e vi aveva
avvertito su potenziali problemi che questi cantieri avrebbero
portato.
Avete fatto di testa vostra, volete continuare a fare di testa
vostra, io, Assessore, le ripeto che lei probabilmente
politicamente magari qualcun altro, magari più economicamente,
pagherà il prezzo del buco che si è creato e sarò stato felice
quando accadrà, perché sono le stesse persone che non si fanno
scrupoli nello sbattere fuori di casa persone fragili, quindi è
giusto che subiscano anche un po' la legge del contrappasso e
capiscano cosa significa essere presi e trascinati in un turbinio
di responsabilità che tendenzialmente magari non si comprendevano,
quindi io prendo atto della sua risposta e le chiederei - come le
chiedo sempre, Assessore, ma vedo che probabilmente questo stimolo
non funziona - di analizzare meglio le risposte che le forniscono e
soprattutto che queste risposte coprano la totalità delle domande
che vengono fatte e non soltanto la parte che si vuole evidenziare
ma tutto, perché poi è dai particolari che vengono fuori i
problemi.
