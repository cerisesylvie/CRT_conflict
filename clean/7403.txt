Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1906 del 19 marzo 1986 - Resoconto
OGGETTO N. 1906/VIII - RICHIESTE AL GOVERNO DI AUTORIZZARE LA
TRASLAZIONE IN ITALIA DELLE SALME DEGLI EX SOVRANI D'ITALIA.
(Reiezione di mozione).
PRESIDENTE:
Do lettura della mozione presentata dal
Consigliere Baldassarre:
MOZIONE
Da anni è ancora insoluto il problema della concessione
dell'autorizzazione per il ritorno in Patria delle salme degli
ultimi sovrani di Casa Savoia, Vittorio Emanuele III°, la Regina
Elena ed Umberto II°, deceduti in esilio.
Oggi, a quarant'anni esatti dalla proclamazione della
Repubblica, a seguito del referendum popolare del 2.6.1946,
appaiono infondati i motivi che possano impedire la sepoltura in
Patria degli ultimi appartenenti alla dinastia di Casa
Savoia.
Tale misura restrittiva perdurante, in Italia, appare oggi
incomprensibile, non soltanto nel nostro Paese, ma anche
all'estero, ove sono state fatte cadere assurde pregiudiziali che
contrastano ormai con la coscienza civile della quasi totalità dei
cittadini.
Risulta infatti che anche il Governo egiziano ha concesso di
recente l'autorizzazione al rientro in Patria delle spoglie mortali
dell'ultimo sovrano di quel Paese deceduto anch'egli in esilio ed
ora sepolto nella più nobile delle moschee del Cairo.
Tutto ciò premesso
IL CONSIGLIO REGIONALE DELLA VALLE D'AOSTA
delibera di:
1)
intraprendere tutti gli opportuni passi presso il
Governo italiano al fine di avviare le opportune procedure per la
traslazione in Italia delle salme degli ex sovrani d'Italia,
Vittorio Emanuele III°, la Regina Elena e di Umberto II°;
2)
di trasmettere copia del presente deliberato al
Presidente della Repubblica, ai Presidenti dei due rami del
Parlamento ed al Presidente del Consiglio dei Ministri.
PRESIDENTE:
Ha chiesto di illustrare la mozione il
Consigliere Baldassarre, ne ha facoltà.
BALDASSARRE (P.S.D.I.):
Lo scopo di questa mozione è di
solidarietà umana, perchè non credo che i morti possano più fare
paura, a quarant'anni dal referendum.
Era desiderio degli ex sovrani di morire in patria, questo non è
stato possibile, per cui chiediamo di intraprendere, inviando copia
della presente mozione al Presidente della Repubblica, ai
Presidenti dei due rami del Parlamento e al Presidente del
Consiglio dei Ministri, tutti i passi necessari presso il Governo
italiano al fine di avviare le opportune procedure per la
traslazione in Italia delle salme degli ex sovrani d'Italia,
Vittorio Emanuele III°, la Regina Elena e Umberto II°.
Qualcuno può obiettare che tale richiesta non è di competenza
del Consiglio regionale; a tale scopo faccio osservare che neanche
quando abbiamo approvato la mozione sui missili a Comiso, la
questione era di competenza del Consiglio regionale.
Ho un comunicato che è stato inviato a tutte le forze politiche,
alla Rai, al TG3 della Valle d'Aosta, il quale si è preoccupato
come fa sempre di non darne cenno, con il quale si rivolge a tutti
i partiti presenti in Consiglio regionale per (leggo testualmente)
"far tornare in patria le salme degli ultimi sovrani di Casa
Savoia, Vittorio Emanuele III°, la Regina Elena, Umberto II°,
deceduti in esilio.) Invita tutte le forze politiche a
sensibilizzare detta proposta, auspica inoltre, a quarant'anni dal
referendum, il ritorno dei membri maschi di Casa Savoia e della
Regina Maria José, che fu partecipe per le lotte per il ritorno
della democrazia nell'Italia rinata e quindi all'abrogazione della
13^ norma transitoria della Costituzione".
È un comunicato stampa del Movimento Monarchico Italiano della
Valle d'Aosta; non si discute qui di posizioni politiche, si tratta
di un fatto personale, e quindi si fa appello alla coscienza di
tutti i Consiglieri regionali.
PRESIDENTE:
Ha chiesto di parlare il Vice Presidente
Dolchi, ne ha facoltà.
DOLCHI (P.C.I.):
La mozione del Consigliere Baldassarre
pone un problema di cui si è recentemente occupata la stampa,
dandogli anche una importanza maggiore di quanto non ne abbia.
Concordo con quanto dice la premessa della mozione, ritengo che
a quarant'anni dalla proclamazione della Repubblica il problema non
sia tale da sollevare confronti o dibattiti che sarebbero
sproporzionati, ritengo, alla decisione da assumere. Però non è
comunque un problema che può passare sotto silenzio, anche perchè
implica variazioni costituzionali che interessano tutti i cittadini
italiani.
Al di là del fatto sentimentale o emotivo, come è già stato
affermato da eminenti parlamentari e come ha detto testè il
Consigliere Baldassarre, la Repubblica si è ormai sufficientemente
consolidata da non dover temere l'ombra e le spoglie dei Signori
Vittorio Emanuele ed Umberto di Savoia e della Signora Elena di
Savoia. Farei questa precisazione rispetto all'illustrazione del
Consigliere Baldassarre.
Comunque consideriamo fuorviante un dibattito fra le forze
politiche e di gruppi consiliari all'interno di questo Consiglio su
un argomento che ormai è lontana nel tempo ed anche privo di ogni
riflesso reale; pertanto i Consiglieri comunisti si asterranno
dall'esprimere un voto sulla mozione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Il partito socialista ha lasciato
libertà di voto, e quindi di giudizio, ai singoli Consiglieri.
Posso anticipare che il gruppo ha deciso di votare a favore della
mozione in questione, anche perchè ci sembra che questa Repubblica
non debba diventare una Repubblica ingiusta, che guarda indietro
anzichè avanti.
Si tratta dei resti degli ultimi sovrani che, nel bene e nel
male, hanno contribuito alla storia del nostro paese, è in questa
chiave che diamo il nostro assenso perchè dei personaggi che hanno
fatto parte della nostra storia possano trovare riposo eterno anche
nell'ambito del nostro paese.
Una raccomandazione amichevole che rivolgiamo al Consigliere
Baldassarre è che, dopo questa tornata di Consiglio, torni ad
occuparsi di argomenti un po' più allegri, perchè fra i resti dei
Savoia e le placente non vorremmo che si andasse nell'al di là.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Con tanti problemi che abbiamo, ci
soffermiamo su cose di poco conto. Voglio solo raccontare un
episodio serio: nel 1924, nel mese di luglio, quando c'è stato
l'assassinio di Matteotti, un gruppo di parlamentari si è recato da
Vittorio Emanuele III° con le prove lampanti dell'omicidio di
Giacomo Matteotti.
Questa grande figura, le cui spoglie chiediamo vengano sepolte
sul territorio italiano, anzichè prendere in considerazione quel
momento particolare, si mise a parlare con i parlamentari della
figlia che era in giro per il mondo. Se fosse intervenuto allora,
come era suo dovere fare, forse le catastrofi che si sono
verificate dopo non sarebbero successe.
Dichiaro comunque che mi asterrò anche io sulla mozione, per
amor di patria.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Penso che la storia renderà giustizia di
ciò che è successo nel passato. Non sono monarchico, nè simpatizzo
con loro, però ritengo che a distanza di quaranta anni dobbiamo,
come ha detto giustamente il Consigliere Torrione, guardare avanti
e non voltarci indietro.
In considerazione di questo, ritengo che questa Repubblica,
cosiddetta nata dalla Resistenza, sia talmente forte e sicura di sè
da non aver paura dei morti. Mi associo alla richiesta del
Consigliere Baldassarre, votando a favore della mozione.
PRESIDENTE:
Ha chiesto di parlare il Consigliere
Baldassarre per il secondo intervento, ne ha facoltà.
BALDASSARRE (P.S.D.I.):
Devo ringraziare personalmente il
Vice Presidente Dolchi ed i Consiglieri Torrione e Aloisi per la
solidarietà che con il loro voto vogliono esprimere; vorrei inoltre
sottolineare che la salma del re Faruk, che fu esiliato e che è
morto in Italia, riposa oggi nella terra nativa, in una delle più
grandi moschee del Cairo.
Nel corso di una intervista che aveva rilasciato al settimanale
"Oggi" Umberto II°, al giornalista che gli chiedeva quale fosse il
suo più grande desiderio, dette questa risposta: "Tornare in
Italia. Se questo non fosse possibile da vivo, almeno da morto. Se
fossi certo di questa seconda soluzione, vorrei morire subito, pur
di tornare in Italia".
Da queste parole traspare la disperazione dell'uomo, il suo
coraggio, il desiderio della terra nativa.
Dopo quarant'anni non possiamo avere ancora paura dei morti,
quindi mi affido ancora alla coscienza ed alla sensibilità dei
singoli Consiglieri. Ringrazio ancora il Partito Comunista per il
voto di astensione, ma non credo che gli altri partiti possano
avere le stesse remore o le stesse preoccupazioni, astenendosi o
votando contrario, perchè non ci sono i motivi validi per una
iniziativa che ha solo lo scopo di sollecitare il Governo italiano,
quando di iniziative ne abbiamo prese in diverse occasioni.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
La treizième disposition de transition
et finale de la constitution dit: "Agli ex re di Casa Savoia, alle
loro consorti, ai loro discendenti maschi sono vietati l'ingresso
ed il soggiorno nel territorio nazionale", et il y a là toute une
série d'interprétations qui disent que par exemple le discours de
"l'ingresso" est dû à une volonté. Mais quand même, sans entrer
dans le mérite du problème, au-delà de ce qui est l'interprétation
que justement quelqu'un a fait de l'histoire et de l'évènement
historique, que chacun doit juger selon ce qu'il peut connaître,
l'attitude à l'intérieur des forces de la majorité est différente.
Il y a des représentants qui sont favorables, d'autres qui, au
contraire, n'ont pas voulu entrer dans le mérite de la question,
elle n'étant pas de stricte compétence du Conseil régional, par
conséquent l'attitude des forces de la majorité est
d'abstention.
Je voudrais même justifier le fait qu'on s'abstient sur cette
motion par rapport à d'autres problèmes, comme venait de dire M.
Baldassarre. Par exemple le problème de la paix ou d'autres ont, à
mon avis, un intérêt au niveau national et européen et aussi au
niveau régional, tandis qu'il s'agit ici d'une question strictement
juridictionnelle et c'est tout à fait normal qu'elle soit discuté
avant au niveau parlementaire et qu'après on puisse prendre les
décisions conséquentes.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Devo dire che, a titolo assolutamente
personale, senza svolgere alcuna considerazione, voterò a favore di
questa mozione.
PRESIDENTE:
Metto in approvazione la mozione in
oggetto:
ESITO DELLA VOTAZIONE
Presenti 26
Votanti 5
Favorevoli 5
Astenuti 21 (Bajocco, Beneforti, Bondaz, Borbey, Cout, De
Grandis, Dolchi, Faval, Fosson, Lanièce, Lanivi, Mafrica,
Maquignaz, Marcoz, Martin, Millet, Perrin, Pollicini, Ricco,
Rollandin e Tamone)
Il Consiglio non approva
PRESIDENTE:
I lavori del Consiglio sono terminati,
riprenderanno domani mattina alle ore 9,30, con l'accordo che i
lavori saranno terminati nella mattinata.
La seduta è tolta.
La seduta termina alle ore 19,49.
