Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 2242 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2242/X Dibattito sull'approvazione del rendiconto al
30 giugno 1996 del Casinò de la Vallée - gestione straordinaria, a
norma dell'articolo 8, 3° comma, della legge regionale n. 88/1993.
Autorizzazione al Commissario straordinario a trattenere quote
nette dei proventi eccedenti a quelle devolute alla Regione, a
copertura del disavanzo registrato nel 2° anno.
Presidente Ha chiesto la parola il Presidente della Giunta,
Viérin Dino.
Viérin D. (UV) Aux termes de l'article 8, 3ème alinéa de la loi
portant Institution de la gestion extraordinaire de la Maison de
jeu de Saint-Vincent, le commissaire extraordinaire a présenté le
deuxième bilan concernant la gestion de la maison de jeu.
Il s'agit du bilan se rapportant à la période 1er juillet - 30
juin 1996, que nous avons eu la possibilité d'examiner au sein de
la IVème commission. Le commissaire fait toute une série de
considérations se rapportant aux aspects de la gestion de la maison
de jeu, aux problèmes des rapports et des mouvements financiers,
aux questions économiques, et également met en évidence des aspects
de caractère général se rapportant aux nécessités de la maison de
jeu de Saint-Vincent liées aux thèmes qui sont aujourd'hui en
discussion, concernant l'ouverture des nouvelles maisons de jeu à
l'intérieur du Pays.
Ce sont des considérations que vous avez eu la possibilité
d'examiner, je me limiterais à souligner la question se rapportant
aux aspects financiers, parce que s'il est vrai que ce bilan se
solde par un résultat négatif de 2 milliards, à la page 8 du
rapport du commissaire il y a les raisons pour lesquelles le bilan
présente ce résultat.
Ce résultat est dû au fait que, sur la base des dispositions de
la convention précédente, la Région n'a pas versé les sommes qui
seraient dues au titre des articles 5, 6 et 13, le coût du
personnel, les manifestations et le problème des chèques qui sont
présentés pour avoir de l'argent liquide. Si ces dispositions
étaient appliquées, ce bilan présenterait un solde positif, parce
que cette même somme se chiffre à plus de 64 milliards de
lires.
C'est également pour ces raisons que, compte tenu des résultats
du premier bilan, qui ajouté à ce deuxième bilan présente un solde
négatif de 12 milliards de lires, le Gouvernement a prévu qu'une
partie de ce solde soit réintégrée pour un montant de 4 milliards
de lires, tandis que la partie restante pourra être considérée dans
le cadre des résultats futurs de la gestion extraordinaire, à
savoir, sans toucher les rapports qui réglementent le versement des
recettes de la maison de jeu, si les prochains résultats de la
gestion extraordinaire sont positifs, au lieu de verser ces mêmes
résultats à la Région à la fin de chaque trimestre, comme il est
prévu par la loi portant institution de la gestion extraordinaire,
la même gestion est autorisée - dans le cas où il y aurait des
résultats positifs - à porter ces mêmes résultats en déduction de
la partie qui reste encore à recouvrer des résultats financiers de
ces deux premières années.
Je me réserve, sur la base du débat qui en suivra, d'apporter
d'ultérieures précisions quant aux remarques qui sont formulées par
le commissaire et qui ont repris les différents thèmes qui ont été
soumis à notre attention au cours de cette dernière période.
Presidente É aperta la discussione generale.
Ha chiesto la parola il Consigliere Collé.
Collé (PpVA) Il Presidente giustamente ha detto che abbiamo
discusso in IV Commissione ampiamente sulla relazione della
gestione al bilancio. In effetti, le mie, più che altro vogliono
essere alcune raccomandazioni su quanto già esposto in IV
Commissione, in modo particolare mi riferisco al discorso del
regolamento delle assunzioni, che è al vaglio delle organizzazioni
sindacali e sul quale, come ho ricordato in commissione, la
minoranza non ha ancora avuto modo di addentrarsi per esaminare
quelle che sono le prospettive di questo nuovo regolamento.
Così come sottolineato più volte dal commissario e sottolineato
anche in questa relazione, vi è un'oggettiva necessità di alcune
nuove assunzioni; è vero che l'organico non è stato ampliato, è
altresì vero che in questi 2 anni e mezzo sono state fatte delle
assunzioni, quindi credo che il problema di vedere quelle che
saranno le future assunzioni sia una cosa più che legittima, su cui
questo Consiglio dovrà al più presto discutere per porre fine ad
una situazione che più volte, soprattutto in IV Commissione, ci ha
fatto discutere spesso anche animosamente.
Il secondo aspetto che voglio ricordare prende spunto dalla
relazione del commissario, il quale dice a pagina 5 che vi è un
progressivo declino dei giochi tradizionali di tipo francese a
vantaggio dei più moderni giochi americani, che meglio si adattano
agli attuali gusti della clientela. La mia raccomandazione è in
questo senso: facciamo attenzione a non spostare quello che deve
essere un giusto equilibrio all'interno di un casinò e quindi a
dirigerci verso una sola soluzione, che è quella del casinò
americano, anche se questo nell'immediato può dare una prospettiva
di maggiore introito.
Credo che invece il Casinò di Saint-Vincent debba fare uno
sforzo affinché i giochi tradizionali e i giochi francesi
riprendano quell'aspetto importante, quell'aspetto che faceva
arrivare a Saint-Vincent clienti di un certo tipo, clienti
importanti, clienti "granosi" per così dire, che per tutta una
serie di motivazioni hanno nel tempo abbandonato le sale del
casinò. Quindi ritengo che dobbiamo porre una certa attenzione su
questo aspetto, senza farci incantare dall'aspetto economico
dell'immediato.
Un altro aspetto importante, che peraltro è stato riportato dal
commissario a pagina 9, riguarda gli investimenti futuri. É un tema
che più volte abbiamo discusso, è stato portato avanti un progetto
di ristrutturazione del casinò; a questo riguardo il Commissario
oggi ci dice che "la mancanza di capitale proprio e le difficoltà
di approvvigionamento di capitale sul mercato rendono quanto meno
problematico l'avvio del piano di investimento per l'ampliamento
del casinò, come sarà più oltre descritto". Qui si gioca un po'
tutto il futuro del casinò, perché siamo tutti coscienti - lo
abbiamo detto più volte, è giusto comunque ribadirlo - che presto
avremo nuove case da gioco sul territorio italiano. Ricordavo
nell'ultima occasione che abbiamo discusso del casinò che sono
stati presentati 25 disegni di legge alla Camera: ho avuto modo di
leggerli, alcuni sono provocatori, ma altri sono degni di
attenzione anche per le firme di coloro che li hanno presentati e
sottoscritti, trattandosi di parlamentari di una certa fama, di
certi ambienti, che fanno pensare che un qualcosa vada avanti.
Quindi credo sia necessario uno sforzo per mettere a punto uno
strumento ideale affinché questi lavori proseguano. Come dice il
commissario e come ci rendiamo tutti conto, oggi questo strumento
non c'è, dobbiamo identificarlo meglio perché vi sono più
possibilità ma dobbiamo studiare quella che è la migliore, quella
che metta tutti nelle condizioni di restare tranquilli e, al tempo
stesso, dia delle risposte a che si prosegua sulla strada che
peraltro il Consiglio ha già indicato.
Un ultimo aspetto riguarda le manifestazioni. Come ricordava il
Presidente, questo è uno di quei punti che fa sì che il bilancio
sia per certi versi negativo, ma che nella realtà se si vanno a
scorporare gli articoli 6, 7 e 13 e il discorso delle
manifestazioni, che viene gestito direttamente dalla gestione
straordinaria, non è negativo, così come è evidenziato qui. Credo
però che per il discorso delle manifestazioni si debba fare
un'accurata scelta - e l'ho detto più volte ai dirigenti della
gestione straordinaria - nel senso di fare uno sforzo affinché le
manifestazioni che facciamo siano effettivamente veicolo di
promozione per l'intera Valle d'Aosta e per il Casinò di
Saint-Vincent.
Mi spiego meglio. Oggi vengono fatte molte manifestazioni a
carattere medico, scientifico, eccetera, che hanno però un
riscontro a livello nazionale non eccessivo; le stesse Grolle d'oro
che hanno avuto anche un certo successo sono però lontane da
manifestazioni che vengono fatte in altre località italiane e che
hanno un eco a livello nazionale, come ad esempio il Festival di
Venezia, perché probabilmente mancano di quelle caratteristiche che
fanno sì che i mass media di livello nazionale vengano a
Saint-Vincent. Grolle d'oro che peraltro sono costate circa 900
milioni. Ricordavo in IV Commissione come tutti in Valle d'Aosta
hanno un buon ricordo del Disco per l'estate, una manifestazione
canora che era diventata importante per il periodo estivo e che era
un appuntamento tradizionale paragonabile al Festival di Sanremo
per il periodo invernale. Questa cosa si è lasciata perdere, è
stata presa da alcune località del Lago di Garda, e credo che in
questo caso si sia persa un'occasione; in quei momenti c'era il
geom. De Fazio che mandava avanti il discorso casinò e che,
essendosi indirizzato più sul discorso del calcio, aveva iniziato a
portare avanti il discorso del Trofeo Baretti (che peraltro oggi
non c'è più).
Questo per dire che uno sforzo maggiore si deve fare su
manifestazioni che possono anche incidere economicamente ad un
certo livello, ma che possono portare molto di più di 3-4
manifestazioni messe assieme, che poi danno lo stesso importo e che
obiettivamente non hanno quel riscontro nazionale che vorremmo per
la Casa da gioco di Saint-Vincent e di riflesso per tutta la Valle
d'Aosta.
Queste erano le raccomandazioni che volevo fare; mi auguro che
il Presidente nella sua replica ne accenni per verificare se c'è
riscontro in quanto ho detto. Grazie.
Presidente Ha chiesto la parola il Consigliere Tibaldi.
Tibaldi (Ind) In IV Commissione è già stato sviscerato
ampiamente l'argomento, tuttavia alcune considerazioni le possiamo
riproporre o anche dire ex novo in quest'aula.
La prima constatazione che si può fare è quella sull'andamento
della gestione straordinaria nel biennio, che è stato
contraddistinto dalla guida di una persona e che ha visto il
passaggio dalla gestione privata a quella pubblica il 1° luglio
'94.
C'è stata in questo periodo un'invasione di dati provenienti
magari da diverse fonti, che ci hanno portato a conoscenza della
situazione che vige in questo momento presso il casinò, o perlomeno
dati che ci hanno dato un quadro di riferimento su questo primo
biennio della gestione straordinaria. Quali sono questi dati? Sono
dati che hanno valori assoluti che possono essere considerati anche
positivi; in particolare mi riferisco all'introito totale dove il
valore complessivo dei montanti è salito in questi due anni da 217
miliardi a 241 miliardi, come giustamente propagandato sia dalla
gestione straordinaria che dalla Presidenza della Giunta.
Però questo dato, come altri dati, non va letto solo nella
chiave del valore numerico assoluto, ma va letto nel contesto in
cui opera la Casa da gioco di Saint-Vincent, e il contesto è quello
del mercato, ovvero delle quattro case da gioco italiane che si
spartiscono quella torta di 600 miliardi di utenza, cioè di
giocatori; 600 miliardi che si dirigono verso un casinò o verso
l'altro a seconda del gradimento, della qualità dei servizi
offerti, delle novità che si propongono, e così via.
A fronte di questo valore assoluto che è cresciuto di oltre 20
miliardi in questi due anni, c'è da dire che la quota di mercato si
è notevolmente compressa, e questo è un primo dato su cui dobbiamo
tutti riflettere: una quota di mercato che si è ridotta di oltre 2
punti percentuali, passando dal 38,89 percento al 36,60 percento.
Questo vuol dire che, sì, sono cresciuti gli introiti globali lordi
nelle casse della Casa da gioco di Saint-Vincent, ma si è ridotta
la capacità di essere competitiva da parte della stessa casa da
gioco in rapporto alle altre esistenti a livello nazionale.
Questo è il primo dato che possiamo collegare direttamente a
questa gestione. Il passaggio tumultuoso dalla gestione ex SITAV
alla gestione pubblica ha creato, è vero, degli scompensi, ma è
altrettanto vero che per due anni c'è stata una gestione pubblica
che avrebbe potuto fare senz'altro di più, cioè il commissario
straordinario avrebbe potuto perlomeno impostare in altra maniera
determinate scelte che sono state fatte per avviare da un lato la
gestione straordinaria regionale, e dall'altro lato permetterne una
continuità maggiormente redditizia.
Per quanto riguarda gli altri dati sui quali conviene fare
alcune constatazioni, e non solamente cercando di guardare la parte
vuota del bicchiere, come si suole in genere replicare alle
osservazioni che da parte dei consiglieri di opposizione vengono
fatte, ma cercando di avere una visione distaccata, un po' più
obiettiva, senza né propendere a favore dell'una o dell'altra
versione, c'è da segnalare - secondo quanto aveva già anticipato il
Consigliere Collé - il notevole calo dei giochi francesi, i quali
non sono più scelti come momento di svago e di gioco da parte degli
utenti.
Tant'è che qui il calo non è solamente vertiginoso a livello di
percentuale, ma è vertiginoso anche a livello di valore assoluto:
molti miliardi in meno rispetto alle gestioni privatistiche. É
vero, cambiano i costumi e quindi ci si indirizza verso giochi più
tecnologici, come le slot, ma è altrettanto vero che non è stata
fatta una politica di indirizzo a favore di una clientela elitaria,
ovvero si è puntato più verso una clientela di massa trascurando
spesso e volentieri la clientela elitaria che - come diceva prima
chi mi ha preceduto - ha dei grossi vantaggi di immagine ed anche
di indotto sulle attività funzionali all'esercizio della casa da
gioco. Mi riferisco essenzialmente a quello che è il ménage che
riguarda il paese di Saint-Vincent e paesi limitrofi.
Se i giochi americani hanno segnalato una crescita in notevole
aumento in valore assoluto, da 118 a 147 miliardi, anche qui la
quota di mercato si è compressa, scendendo di 4 punti in
percentuale; anche questo significa che si è privilegiato una
strategia, quella della clientela di massa, che non è stata
probabilmente quella giusta perché se la quota si è compressa, vuol
dire che i fenomeni non sono solo congiunturali o relativi al
passaggio da una gestione privata ad una pubblica, ma ci sono
senz'altro anche dei difetti a livello di scelte politiche e
gestionali. Tant'è che sulle slot il grosso business che è stato
conseguito nel '95, nel '96 non sembra più essersi replicato: sulle
slot il Casinò di Saint-Vincent è passato al secondo posto, dietro
al Casinò di Campione, nonostante il numero delle slot che offre il
Casinò di Saint-Vincent rispetto a quello di Campione, e nonostante
che il Casinò di Saint-Vincent sia stato il primo che abbia cercato
di dare questo nuovo indirizzo tecnologico nei confronti di altre
case da gioco.
Quindi vuol dire che anche sulle slot, su quelle che sono sempre
state in questi mesi di gestione straordinaria l'asse portante
degli introiti globali della casa da gioco, ci sono segni di
preoccupante cedimento.
All'inizio ho fatto riferimento alla gestione Arrigoni, che ha
condizionato - e uso questo termine non a caso - questi due primi
anni di management pubblico della casa da gioco, ed io penso che
comunque oggi sia il caso di ribadire che la gestione Arrigoni ha
lasciato dei segni indelebili al futuro della casa da gioco. Quando
è stata avviata la gestione straordinaria sappiamo che
l'atteggiamento avrebbe potuto essere più rigido e severo nei
confronti di SITAV, la Regione avrebbe potuto essere un contraente
un po' più forte di quello che in realtà è apparso, ma è stata
preferibilmente scelta una linea morbida, per timore forse che l'ex
SITAV opponesse difficoltà insormontabili, come d'altronde
testimoniano quei contratti che ci sono stati proposti in IV
Commissione e che riguardano tutta una serie di situazioni, a
partire dal vuoto per pieno delle camere del Billia, ai parcheggi,
al software, al logo, dove il commissario in questione ha delle
responsabilità che non sono di secondo piano.
Abbiamo visto che i contratti di valore miliardario sono stati
conclusi con lettere a distanza, con lettera di proposta e lettere
di accettazione; normalmente quando si tratta di decidere oneri e
obbligazioni a nove cifre, ci si siede con tranquillità e
ragionevolezza attorno ad un tavolo. Abbiamo visto come questa
clausola penale dei 100 milioni al giorno, che oggi viene invocata
dalla nuova SITAV, rischi di essere una mannaia su quello che è il
ciclo finanziario, su quelle che sono le risorse, su quello che è
il gettito della Casa da gioco di Saint-Vincent. Penso che questa
leggerezza nell'affrontare queste situazioni, senza dubbio
situazioni difficili e complesse, non possa passare inosservata,
anche perché le spese di questa leggerezza comunque le fa l'ente
Regione. E non è errato ipotizzare che forse ci sia stata più una
tutela di interessi della società ex SITAV, piuttosto che della
gestione straordinaria regionale.
Queste cose vanno dette, su queste cose bisogna fare una
riflessione, perché gli scompensi anche finanziari che la GSR ha
affrontato o andrà ad affrontare portano delle firme, portano delle
responsabilità, quindi non bisogna solo limitarsi ad analizzare o a
confrontare dati numerici di introiti prima, nel '94, nel '95, nel
'96 e previsionali nel '97, perché ci sono state una serie di
operazioni e di scelte che hanno delle responsabilità; prima fra
tutte direi che sia il caso di additare quella del commercialista
che ha gestito in questi due anni la casa da gioco. In particolare,
è edificante un articolo che è stato pubblicato sul Corriere
dell'economia - purtroppo in rassegna stampa per noi consiglieri
non arrivano questi articoli interessanti - dove viene descritta
l'attività di questo biennio da parte del Commissario Arrigoni. Il
titolo è già eloquente: "Io manager a quel tavolo verde". Per oltre
due anni - si legge nell'articolo - ad Arrigoni è stata affidata la
gestione straordinaria della principale casa da gioco italiana,
un'azienda che fattura 260 miliardi l'anno, e lui ha cercato di
guidarla proprio come una normale impresa.
Alcuni passaggi sono poi particolarmente significativi, ne do
lettura perché è giusto che si conoscano queste cose: "Ho scoperto
che la SITAV, pur estromessa dalla gestione e dai relativi utili,
aveva trovato il modo per continuare a pesare sull'andamento
economico del casinò". Penso che certi presupposti e certe
condizioni siano state favorite per continuare ad esercitare questo
peso sulla Casa da gioco di Saint-Vincent.
Sappiamo l'entità e la qualità dei contratti che sono stati
stipulati nel '94; nel '95 vengono rivisti e aggiornati e si dice:
"Ma l'anno successivo con la situazione più sotto controllo
Arrigoni e i suoi negoziano un nuovo patto più vantaggioso, 500
milioni al mese, più 480 per la fornitura del nuovo software. A
questo punto la SITAV passa a Lefebvre, il quale disconosce il
contratto e dice che l'unico in vigore è quello precedente,
invocando una penale da 100 milioni al giorno, emette una fattura
di 50 miliardi e subito dopo l'istanza di fallimento". Quindi viene
descritta questa situazione con una leggerezza tale, che lascia
presumere che certi presupposti per permettere la continuazione di
questo peso siano stati creati.
Non so se da parte della Giunta è stata fatta questa
valutazione, però è opportuno che se non l'ha fatta la Giunta,
almeno il Consiglio si pieghi su questa cosa. Anche perché lo
stesso Arrigoni nella sua relazione, che è stata allegata ai dati
del consuntivo, cita espressamente la difficoltà istituzionale
nella quale si trova ad operare la GSR.
Allora, la GSR, istituita con legge dell'88, ha un'incertezza
istituzionale - ecco il termine che usa Arrigoni - che non è ancora
stata completamente sanata o è stata solo parzialmente sanata.
Paradossalmente vediamo che con una prima delibera del novembre '95
la Giunta introduce la cosiddetta filosofia degli assensi: certe
scelte da parte della GSR devono essere preventivamente
autorizzate. Qui c'è tutto un elenco di delibere relative agli
assensi, che hanno contraddistinto questi anni di gestione, ne cito
qualcuna perché significative: assenso alla gestione straordinaria
per l'esercizio della casa da gioco per l'acquisto di due motocarri
APE. Allora, per l'acquisto di due motocarri APE il 29 marzo 1995
c'è l'assenso della Giunta nei confronti della gestione
straordinaria. IL 29 marzo 1995 ce n'è un altro - ed è il secondo -
per la cessione in locazione alla STV di locali, attrezzature e
arredi. C'è un terzo assenso alla Cooperativa Zeta per la pulizia
di alcuni locali del casinò e per la gestione del guardaroba. E
così via, per la gestione del bar degli impiegati del casinò della
Valle, per la gestione di nuovo dei servizi di guardaroba, per
concedere l'ingresso gratuito alle case da gioco alle sole presenze
femminili dal lunedì al giovedì. Insomma c'è tutta una serie di
atti, che saranno anche importanti ma che non hanno il peso e il
significato di scelte di indirizzo politico e gestionale della casa
da gioco, che sono state invece lasciate nei pieni poteri di un
commissario straordinario.
Di fronte a questa difficoltà di qualificare l'istituzione
gestione straordinaria regionale, che opera per alcuni versi con
l'assenso della Giunta, per altri versi in completa autonomia, ma
paradossalmente le scelte per le quali opera con l'assenso sono per
decisioni di secondo piano - mi riferisco all'acquisto di due
motocarri, eppure questi sono stati criteri che sono stati fissati
con delibera di Giunta nel novembre '94 - mentre quando si tratta
di compiere delle scelte di carattere contrattuale di un certo peso
sembra quasi che venga lasciato alla gestione l'onere di questa
decisione e della successiva responsabilità.
Quale conclusione a questo discorso? Innanzitutto deve essere
ripensata questa figura della gestione straordinaria, se è
destinata ad andare avanti come sembra, perché di fronte alle
previsioni ottimistiche che quanto prima si arrivi ad una
conclusione mi sembra ci siano ancora molte perplessità e molti
ostacoli da superare; deve essere ripensata con figure decisionali
e di responsabilità che siano maggiormente operative e meglio
definite. Ritengo che questo sia uno dei punti essenziali che la
Presidenza della Giunta e la stessa Giunta siano chiamate a
risolvere.
Vi è poi un altro discorso di cui si parla in questi giorni, ed
è il regolamento delle assunzioni che dovrebbe arrivare a
conclusione entro il prossimo mese di novembre. Più volte è stato
detto che i 12 miliardi di passivo che sono stati accumulati dalla
gestione in questi due anni sono dovuti anche all'esecuzione di
alcune clausole contrattuali che fanno parte del vecchio contratto
con SITAV, in particolare ci sono gli scorpori degli articoli 6, 7
e 13, quindi è naturale che la situazione finanziaria tenda - così
ci è sempre stato detto - ad essere piuttosto in rosso che in senso
positivo. Allora, si parla di regolamentare l'ingresso di nuovi
dipendenti nella casa da gioco, però si scopre che gli scorpori ex
articolo 13 ammonterebbero ancora a diversi miliardi.
Oltre a proporre un regolamento sulle assunzioni, sarebbe
interessante sapere dal Presidente o dalla Giunta quali sono le
prospettive a livello occupazionale per la casa da gioco, se si
intende ancora aumentare l'organico, oppure se si tende a
razionalizzarlo, per sapere questo regolamento in quale funzione
prospettiva viene inserito. Anche da questo punto di vista mi
sembra che ci siano molte zone d'ombra e molte cose da
chiarire.
Non ho altro da aggiungere per ora, mi riservo eventualmente di
fare una replica.
Presidente Ha chiesto la parola il Consigliere Bich.
Bich (RV) Dopo la discussione che si è svolta nella IV
Commissione la settimana scorsa su argomenti che poi vengono
ripresi qui, oggi, mi ero ripromesso uscendo dalla commissione che
non avrei più sprecato un decimetro cubo d'aria per parlare di
casinò e avrei lasciato argomentazione agli altri, pensando con
questo di fare al meglio, perché è inutile parlare quando le parole
sono rivolte ad una specie di roccia, quindi fatica assolutamente
inutile, ignobile e da scansare!
Quel che mi fa tornare su questo punto, che è centrale perché se
ne discute ormai ogni Consiglio, è quel leggero senso del disagio
che ti dà la "presa per i fondelli". Quando uno si sente "preso per
i fondelli", se ha un po' di carattere, se - secondo quella
classifica fatta da Sciascia dei vari uomini - non è proprio un
"quaquaraqua", allora si arrabbia e risponde. Io sono stato preso
dalla provocazione e rispondo a quegli articoli e a quelle
comunicazioni, che non sono certo di tipo redazionale ma piuttosto
promozionale, che il dr. Arrigoni ha colato penso anche con
consistente esborso di denaro su giornali di enorme risonanza, tipo
"Il Corriere della Sera" di una decina di giorni fa, su giornali di
riflesso economico, come "Il Sole 24Ore", e via discorrendo, dove
in sostanza dice: ecco come si può gestire in modo manageriale,
moderno, con l'immaginazione al centro dell'azione amministrativa e
gestionale una casa da gioco.
Questo mi ha fatto arrabbiare, perché pensavamo che Arrigoni se
ne fosse andato con l'onore delle armi, ma con quell'onore che
viene attribuito ad una formazione militare che non ha combattuto
bene, che ha perso malamente la battaglia, solo che alla fine è
arrivato il sergente maggiore scalcagnato che ha detto: "Mi date
l'onore delle armi"? Ma certamente, non lo si declina mai a
nessuno.
E qui tutti quanti hanno dato l'onore delle armi, non tutti,
perché qualcuno no; io sono uno di quelli che purtroppo l'ha fatto
e quindi l'ha fatto in buona fede, dimenticando che Arrigoni è
stato gestore di una situazione che oserei definire al limite della
censura, vuoi per i famosi contratti sui beni mobili e immobili e
sul software, di cui abbiamo lungamente parlato, vuoi per la
gestione Billia, vuoi per una serie di altre soluzioni date alla
gestione del casinò e alla gestione normale dei giochi. Noi avevamo
già preso atto nel corso dei forsennati dibattiti avuti all'interno
della IV Commissione che certi conti non tornavano nel modo più
assoluto.
Iniziando dal contratto del software, parcheggi eccetera,
avevamo detto che in quel contratto erano sì presenti le parti,
perché la SITAV era ben rappresentata, perché la Regione aveva
delle sue rappresentanze anche istituzionali centrali, ma che il
supporto di tipo tecnico amministrativo dato a quei contratti o a
quelle scritture, perché di contratti veri e propri non si può
neanche parlare, era un supporto molto ambiguo. Un supporto che
giocava di sponda a favore della SITAV.
Da tutte queste vicende emerge una mano molto sensitiva, molto
facile alla mobilitazione delle risorse e al far di conto, che
sposta le condizioni contrattuali a suo favore. Immaginate voi se
in un tratto qualsiasi per lavori pubblici, per prestazioni di
servizi, fosse stata posta una clausola così rilevante come è stata
posta in uno di questi contratti, che io chiamo accordi, scritti
tutti in un modo anodino, con le firme messe non dappertutto, senza
i timbri, senza tutto quello che la nostra burocrazia vuole, in cui
per il reintegro del proprietario nella sua proprietà e per il
ritorno dei beni ai proprietario stesso si preveda la penale di 100
milioni al giorno.
Ma una clausola così neanche per un tronco di autostrada -
riprendo l'esempio che facevo prima - ancorché il tronco di
autostrada è un bene reale, sul quale passano delle autovetture,
che dà dei servizi e quindi l'utilizzo di questo tronco dà dei
benefici e conferisce dei diritti reali che sono espliciti; noi,
qui, per il ritardo di restituzione di questi beni, per l'utilizzo
di beni materiali e immateriali abbiamo una penale di 100 milioni
al giorno. Il che, andando a calcolare bene, se l'affitto veniva
pagato 1 miliardo al mese, noi con 100 milioni al giorno avremmo
dato tre volte tanto l'affitto; quindi la penalità è un
moltiplicatore per tre dell'affitto dato a questi beni e
servizi.
Allora lascio dire qual è quel cervello, quella meninge che si è
messa a funzionare e che da una parte del tavolo, ma per conto
dell'Amministrazione regionale della Valle d'Aosta, quindi di un
ente pubblico, che è tutelato da tutta la giurisdizione presente ed
attiva, possa aver accettato una clausola del genere. Credo che
questa sia la clausola peggiore che abbia mai osservato su un
contratto. Si dice: ma poi non si pagano perché abbiamo scoperto,
eccetera; questo fa parte del diritto, fa parte del futuro,
eccetera.
Sulla questione delle nuove assunzioni, scopriamo che fra tutti
i giochi praticati nel casinò quello che va forte è la slot, che ha
mangiato quote all'interno portandole via soprattutto ai giochi
francesi; però la slot non ha personale. E si viene a dire che è
necessario procedere ad una forte reintegrazione di personale per
rilanciare i giochi francesi. Allora quantomeno osserviamo una
visione deleteria e sclerotizzata dell'uso del personale tecnico,
carente di quella flessibilità che è necessaria in un casinò,
perché la gente non viene a comando, per cui si possono gestire i
turni di lavoro a piacimento, in senso "sindacalese". Abbiamo
assistito fra l'altro ad alcune riunioni alla "verbosità
sindacalese", secondo cui è il giocatore che deve stare alle mie
condizioni di lavoro, e non viceversa.
Si vede chiaramente come si sviluppino due temi che sono stati
deleteri in questi quattro anni di gestione, e cioè, ed è il primo
tema, data l'assenza di personale tecnico alle roulette non è stato
possibile aprire tutti i tavoli di roulette, quindi c'è stata una
contrazione nell'offerta del gioco e un aumento anomalo delle
mance. Questo è vero, infatti quando si va a visitare un casinò
europeo e si dice che si viene da Saint-Vincent, per prima cosa
tirano fuori tutta la questione delle mance e si mettono a ridere
perché nessuno ha quei parametri per i giochi francesi. Nessun
casinò in Italia e all'estero, almeno di quelli che io conosco, per
carità nel nostro mondo occidentale, ma neanche a Porto Rosa per la
verità, ha questi rapporti sulle mance.
Ma a cosa è dovuto? Non penserai mica che il croupier metta la
mano nel recipiente per le mance e si porti fuori i soldi? No.
Allora a cosa è dovuto? É dovuto al fatto che mancano le squadre e
quindi, in una situazione in cui il casinò ha una pianta organica
dei dipendenti addetti ai giochi di tutto rispetto, più elevata per
certe circostanze di altri casinò italiani ed esteri, non si riesce
a gestire la flessibilità dell'orario di lavoro di alcune squadre
dei giochi francesi, per cui questa strozzatura crea delle anomalie
dannosissime: aumento spettacolare delle mance, che ha ritorni
negativi sotto molti aspetti, e poi riduzione dell'appetibilità del
giocatore verso questi giochi, perché un giocatore deve aspettare
delle ore prima che giri la macchina e prima che il gioco possa
avere un andamento normale così come avviene in tanti altri
casinò.
Allora cosa si escogita? L'apertura di nuove assunzioni. Che è,
ripeto, il peggior modo di gestire l'esistente economicamente,
perché se da un lato si fa felice una famiglia, dall'altro è un
ritorno ad una visione assolutamente assistenzialista del casinò.
Quello che aveva detto Ramojno all'inizio è vero: diamo lavoro, è
una variabile indipendente, anche se andiamo in passivo comunque
diamo lavoro.
Ma questo è in contrasto con quanto aveva sostenuto il Consiglio
e tutte le forze politiche, che chiedevano una gestione
privatistica, di mercato, economicamente valida ed accettabile
della gestione del casinò. Questo è un altro punto che è rimasto
oscuro: non si è capito perché in quattro anni non si è modificato
alcunché di questo aspetto, mentre semplicemente modificando
l'orario di lavoro e la gestione dello stesso da parte dei
sindacati e della direzione, tutto poteva avvenire con
l'assorbimento di altre squadre di personale disponibile.
Piano di sviluppo: si continua a dire che prima si fa il piano
di sviluppo e poi si passa all'appalto; allora vorrei sapere se
facciamo prima un nostro piano di sviluppo e poi passiamo ad un
nuovo bando, oppure viceversa. Anche qui mi sembra ci sia nebbia
perché c'è un piano di sviluppo, ma è il vecchio piano di sviluppo
degli anni '94-'95 di cui avevamo detto che era ormai ingestibile e
dannoso, a seguito di dichiarazioni di addetti ai giochi, alle
tecniche e quant'altro mai. Costruire in un piano di sviluppo con
delle strutture tali che permettano il ripristino del vecchio
sistema della manifestazione-promozione, un piano che nel sistema
della promozione riservi la quota principale alla forma di
ospitalità alberghiera soprattutto con una sala delle feste per
4-500 persone, vuol dire pensare ad un casinò destinato a chiudere,
come è già successo per casinò di grandi dimensioni, che hanno
cercato di fare subito economie di scala, chiudere e recuperare
quelle quote. Noi, se non mi viene detto diversamente, stiamo
andando su un piano di investimenti che è quello che è.
Non torno sulla questione del Billia, perché anche lì aleggia
un'ambiguità folle, e vorrei capire chi è andato a contrattare; ma
chi è andato a contrattare non si è accorto che il Billia era in
attivo negli anni '90-'91-'92 con la presenza semplicemente di
60mila persone? E adesso andiamo a regalare un pacchetto di 112mila
persone tout court, pagate, con promozioni che di fatto sono
promozioni alla cecoslovacca, perché si è voluto un po'
ripristinare il vecchio casinò, intralpino, com'era Saint-Vincent
negli anni '60, dove si parlava un po' in meneghino, quello portava
i soldi, tutto girava e alla fine se era necessario si teneva
aperto un'ora in più, e quando c'erano i gala c'era una rincorsa
folle per avere quell'orribile farfallino rouge et noir.
Si erano creati dei miti di cartapesta, ma queste cose non
tornano più, pensare di andare a prendere il macellaio ciociaro,
metterlo sull'airbus, portarlo su e aspettare che questo tiri su il
bel gioco alla roulette francese, quando la roulette è inceppata
già dal gioco che c'è, vuol dire vedere il romano che si
imbufalisce perché viene e gioca poco, perché non c'è nessuno che
lo accompagna, il sostegno della casa è molto limitato e poco
appariscente. Tutto questo sappiamo già cosa comporta: comporta
follie; però vorrei sapere il nome di quella persona che per conto
dell'Amministrazione regionale ha siglato dicendo va bene 112mila,
quando sapevamo già - perché i bilanci erano oggetto di studio e di
recepimento da parte della Regione - che il Billia era in attivo
per molto meno.
Non sono qui a sostenere che il lavoratore del Billia dovesse
andare a casa, ma semplicemente che stesse a condizioni economiche
più legate ad una congruità di offerta. Invece qui abbiamo un nome,
e giuro che non so chi sia, che ha giocato per il nemico; in questi
contratti ci sono delle persone che hanno giocato per il nemico e
quando Tibaldi ed altri colleghi in IV Commissione, all'inizio di
questa esperienza della gestione straordinaria, ci misero in
guardia perché il passaggio di tutto il grosso management poteva
comportarci dei guai, una magari qualche suggestione di tradimento,
attenzione, che se qui non c'è stato tradimento siamo andati molto
vicini al tradimento!
Vorrei avere il tempo e il piacere di vedere il risultato di
questa situazione, in questo contenzioso balordissimo in cui ci
hanno schiaffato dentro questi della FINOPER con richiesta di
fallimento, proiezione di immagine, eccetera. Vorrei vedere con che
parola fine andremo ad assaporare la chiusura di questa situazione,
perché ho l'impressione che l'Amministrazione regionale sarà ancora
soccombente, ed è forse troppo ottimista chi pensa che li abbiamo
in tasca, perché tutti qui hanno in tasca il Codice civile e citano
a memoria articoli, però abbiamo del personale tecnico che fino
adesso, se avesse dovuto vivere per la rendita che ha dato
all'Amministrazione regionale, cioè per la vittoria sul contenzioso
che ha potuto dare all'Amministrazione regionale, questo avrebbe
dovuto essere quanto meno cambiato.
Invece mi risulta che abbiamo alle nostre dipendenze, con
rapporti di consulenza o quant'altro mai, persone che prima erano
alle dipendenze della SITAV, poi sono passate alle dipendenze della
FINOPER, successivamente sono venute a gravitare nella gestione
straordinaria e oggi ce li ritroviamo lì come convitati di pietra,
ogni stormir di pagina di contratto che alla fine rappresenta un
danno per la Regione.
Queste sono le questioni che erano rimaste sul gargarozzo di
tutti noi, avevamo detto che ognuno si prendeva le sue
responsabilità, si andava avanti fino alla fine; invece quello che
mi ha fatto venire ancor più la rabbia è che lì appariva come un
vero occhiello, come se fosse stata una di queste nuove aziende
gestite da manager di ottima preparazione, che fossero quindi più
che all'altezza della situazione. Però se andate avanti nella vita
di tutti i giorni con una visione che è quanto meno paternalistica,
senza dire clientelare, perché ci sono dei consulenti che sono
stati presi non so per quale motivo, con delle condizioni
contrattuali di estremo favore, di estrema gratitudine verso chi ha
potuto attribuirgliele, e mi dispiace dire così perché ogni tanto
mi sento dire: ti credevo un amico, ma non me ne frega niente,
preferisco essere considerato un nemico.
Mi riferisco a gente che ha assunto dei contratti di
brockeraggio, in cui in pratica sono solo loro a guadagnare, ma la
gestione straordinaria non si sa bene che funzioni abbia e cosa
porti a casa da questi contratti. Si modificano solo i termini, i
rapporti magari con la casa madre, facendo scoppiare la iugulare di
qualche agente assicurativo o roba del genere, però con contratti
che attribuiscono in pieno - lo ha letto Tibaldi l'altro giorno - i
poteri dirimenti dei rapporti fra le varie società al brocker e non
già all'amministrazione pubblica, che dovrebbe essere lei stessa a
guidare, a formarsi una strategia, eccetera.
Quindi vedo delle soluzioni non buone e vedo anche della
malafede, vedo persone che hanno voluto fare i furbi e che hanno
voluto giocare molto su questa situazione. Non sono state date
delle risposte; mi dispiace, Viérin, ma la Giunta non ha dato delle
risposte conclusive, precise, in modo da fugare ogni dubbio nel
senso che tutto quello che poteva essere fatto per
l'Amministrazione regionale era stato fatto. Questo giuramento
sulla spada non lo ha fatto nessuno e non abbiamo in mano niente
per poterlo dire.
E non si venga a dire che noi eravamo poverelli; figuratevi, noi
il 29 giugno eravamo qui e non avevamo neanche il manico del
contatore dell'elettricità da tirare giù, e questo con il potere
che concentriamo nelle nostre istituzioni e con la possibilità che
abbiamo di imporci a chi con noi deve avere un rapporto funzionale.
Mi rivolgo in particolare all'ENEL: ma tu pensi che l'ENEL in due
giorni non ti avrebbe messo il filo volante per mandare avanti il
casinò? Ma se lo abbiamo fatto per tantissime altre cose!
E per la Telecom, con cui abbiamo avuto contratti miliardari sui
quali anche lì mi fermo, perché ci sarebbe da andare a vedere sul
progetto della Valle d'Aosta cablata e quant'altro mai, quanto è
servita la Valle d'Aosta alla Telecom e quanto poco è servita la
Telecom alla Valle d'Aosta: ebbene, credete che non ci avrebbero
dato la voce? Non avrebbero messo sull'elenco telefonico il nostro
numero? Abbiamo avuto l'offesa di dover cercare la SITAV - con il
nome scritto in caratteri corpo dieci sulle pagine - per più di un
anno sull'elenco telefonico per avere il numero della Casa da gioco
di Saint-Vincent, questo perché non doveva disturbare...
Noi avevamo questi poteri per modificare, per fugare dubbi,
sospetti, forme anche irose e rancunose di polemica. Concludo il
mio intervento dicendo che se si vuole tornare ad un casinò con le
sue caratteristiche di buona gestione, di buon nome, di buona
immagine sul mercato anche del gioco d'azzardo, che è un mercato in
crescita - in televisione ne parlano una sera sì e una sera no - a
questo punto è indispensabile prima di tutto scegliere i tempi, fra
questi che sia stabilito molto chiaramente il piano di sviluppo,
siano stabiliti dei criteri gestionali che portino a delle economie
là dove queste cose non vengono effettuate attualmente, e che ci
sia un controllo preciso e continuo di tutta la parte
politico-amministrativa.
Mi spiego meglio: non è che si voglia arrivare lì con un
rappresentante per ogni forza politica, non vogliamo una
lottizzazione partitica, vogliamo un organo che possa seguire
queste cose in modo collegiale, in modo sincrono con il Consiglio e
con la Giunta. Questo è indispensabile, altrimenti nasceranno
sempre questi sospetti di presenze di terze persone, che non
conosciamo e che giocano a favore di altri. Proprio per questo, per
un senso di buona fede, ma buona fede al positivo, e perché non
posso dare il mio voto favorevole ad operazioni che non considero
nella piena chiarezza dovuta dai tempi e dai rapporti fra le forze
in campo, mi astengo su questo punto.
Si dà atto che, dalle ore 13,03, riassume la Presidenza il
Presidente Stévenin.
Presidente Non ci sono più iscritti a parlare, dichiaro chiusa
la discussione generale.
I lavori riprendono alle ore 16.
Il Consiglio prende atto concordando.
La seduta è tolta.
