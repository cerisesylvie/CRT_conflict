Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1761 del 9 gennaio 1991 - Resoconto
OGGETTO N. 1761/IX - Irregolarità
nell’aggiudicazione dell’appalto dei
lavori di costruzione del 1° e 2° lotto del tratto di tangenziale
Aosta centro - Aosta ovest.
(Interpellanze)
Président: Je lis l’interpellation présentée par
les Conseillers Mafrica et Bajocco, inscrite au point 15 de
l’ordre du jour.
INTERPELLANZA
Con deliberazioni n. 4279 e 4280 del 18 del maggio 1990 la
Giunta regionale approvava rispettivamente:
a) l’aggiudicazione, a seguito di cessione al
raggruppamento Follioley Freydoz (Capogruppo Freydoz) dei lavori di
realizzazione del 1° lotto del tratto di Tangenziale Aosta centro -
Aosta ovest, alle condizioni già stabilite con il raggruppamento
Bertino-Multiservice-Geoval;
b) l’aggiudicazione, a seguito di cessione al
raggruppamento Freydoz-Follioley (Capogruppo Follioley) dei lavori
di realizzazione del 2° lotto del tratto di Tangenziale Aosta
centro - Aosta ovest, alle condizioni già stabilite con il
raggruppamento Lauro-Bitumix-Coseval.
Poiché nei bandi di gara, di cui alle deliberazioni di Giunta
1726 e 1727 del 17 febbraio 1989, era esplicitamente esclusa la
possibilità di cessione;
i sottoscritti Consiglieri regionali
interpellano
la Giunta regionale per conoscere:
1) i motivi per i quali a suo tempo si è ritenuto opportuno
derogare a norme precedentemente stabilite;
2) se a partire dal luglio 1990 si sono verificate analoghe
cessioni di lavori pubblici da un raggruppamento
all’altro;
3) quale è il comportamento della Giunta rispetto alla
partecipazione agli appalti di ditte facenti capo allo stesso
gruppo industriale.
Président:
Je lis l’interpellation
présentée par le Conseiller Riccarand et inscrite au point 18, qui
aborde le même sujet
INTERPELLANZA
Appreso che, nel corso di una recente Conferenza Stampa, la CGIL
della Valle d’Aosta ha denunciato gravi irregolarità
nell’aggiudicazione degli appalti per le opere di
costruzione del tronco Pont Suaz-Sarre
dell’Autostrada del Monte Bianco;
rilevato, in particolare, che è stata denunciata
l’irregolarità delle deliberazioni di Giunta n. 4279
e 4280 del 18 maggio 1990 con cui si è provveduto ad aggiudicare le
citate opere di costruzione al Raggruppamento Freydoz S.p.A. -
Follioley S.p.A.;
rilevato, inoltre, che il Raggruppamento Freydoz-Follioley
avrebbe a sua volta subappaltato lavori di movimentazione materiale
ad imprese fantomatiche;
il sottoscritto Consigliere regionale del Gruppo "Verde
Alternativo"
interpella
la Giunta regionale per sapere che cosa si intende fare per
chiarire la situazione che si è determinata e se non ritiene
opportuno procedere alla revoca delle deliberazioni di Giunta n.
4279 e 4280.
Presidente
Ha chiesto la parola il Consigliere Mafrica;
ne ha facoltà.
Mafrica (PCI):
Il sindacato che si occupa del settore
delle costruzioni ha indetto recentemente una conferenza stampa nel
corso della quale sono state denunciate situazioni non chiare, che
crediamo debbano essere acclarate, almeno per quanto possibile, da
parte del Consiglio.
Nel maggio del 1990, con due deliberazioni, la Giunta regionale
ha approvato cessioni di appalti da un raggruppamento
all’altro. Si tratta di due lotti del tratto di
tangenziale Aosta centro-Aosta ovest. Il primo lotto era stato
precedentemente vinto da un raggruppamento costituito dalle imprese
Bertino-Multiservice-Geoval e poi è stato ceduto al raggruppamento
Follioley-Freydoz. Il secondo lotto era stato vinto dal
raggruppamento Lauro-Bitumix-Coseval e poi è stato ceduto al
raggruppamento Freydoz-Follioley. Le questioni da chiarire sono
sostanzialmente tre. La prima è sapere come mai la Giunta regionale
ha sostanzialmente smentito quanto aveva deliberato in precedenza.
Nelle deliberazioni del febbraio 1989 la cessione di questi
particolari appalti era stata esplicitamente esclusa al punto 5°,
lettera g, dove si dice:
"Per questi lavori non è ammessa la
cessione dell’appalto prevista
dall’articolo 334 della legge n. 2248".
La prima
questione, quindi, mira a conoscere come mai, avendo esplicitamente
escluso in una deliberazione ogni possibilità di cessione, poi si è
ammessa la cessione dell’appalto stesso.
La seconda questione vuole conoscere come mai nelle
deliberazioni con cui si accetta la cessione si parla di cessione
da un raggruppamento ad un altro raggruppamento però costituendo,
quindi non ancora costituito. Non si capisce come un raggruppamento
che di per sé non ha partecipato ad una gara possa poi diventare
soggetto del trasferimento.
La terza questione tende ad accertare se corrisponde a verità
quanto affermato dalle organizzazioni sindacali, cioè che il
raggruppamento Freydoz-Follioley abbia subappaltato parte dei
lavori di movimentazione di materiali ad un’impresa
che, a sua volta, ha anch’essa subappaltato questi
lavori. Vorremmo sapere se questa circostanza è conosciuta, se è
stata autorizzata e come sia potuta avvenire. Queste sono le tre
questioni sulle quali vorremmo dei chiarimenti.
Al secondo punto della nostra interpellanza chiediamo inoltre se
cessioni di appalti da un raggruppamento ad un altro si sono ancora
verificate a partire dal luglio 1990, mentre al terzo chiediamo
come si comporta la Giunta regionale quando più ditte che fanno
capo ad uno stesso gruppo industriale partecipano ad uno stesso
appalto. Nel caso in questione, infatti, tra i raggruppamenti
vincitori e quelli che successivamente hanno ottenuto in cessione
gli appalti, ci sono società che in realtà fanno parte degli stessi
gruppi industriali.
Vorremmo che fosse fatta chiarezza su questi punti, perché, come
si sa, la materia degli appalti è sempre molto delicata ed esige
opportunamente la massima chiarezza e trasparenza.
Presidente:
Ha chiesto la parola il Consigliere
Riccarand.
Riccarand (VA):
Anche l’interpellanza
presentata dal nostro gruppo è partita dalla conferenza stampa
organizzata dal settore costruzioni della CGIL, nel corso della
quale è stato presentato un dossier che documenta in modo preciso
ed inequivocabile la presenza di situazioni anomale e probabilmente
irregolari nell’aggiudicazione degli appalti di due
lotti del tronco Pont Suaz-Sarre dell’autostrada del
Monte Bianco.
Come ha già detto il Consigliere Mafrica, la deliberazione da
cui era partita la licitazione privata prevedeva
esplicitamente:"
Per i lavori di cui si tratta non è ammessa la
cessione dell’appalto prevista dalle normali
normative...
". Nonostante questa clausola, inserita nel
capitolato, si è poi verificata una cessione in tutti e due i lotti
la cui competenza era della Regione Valle
d’Aosta.
Fra l’altro, le motivazioni con cui è stata
realizzata questa cessione di appalto sono scarsamente credibili.
Leggo infatti dalla deliberazione della Giunta regionale:
"Considerato che le imprese costituenti il raggruppamento
subentrante hanno partecipato alla licitazione con offerta assai
vicina e comunque superiore a quella del raggruppamento
aggiudicatario e che da un punto di vista occupazionale
l’affidamento alle stese dei lavori, in quanto
imprese locali, può essere giudicato in maniera non negativa,
accoglie la
richiesta...
.". Quindi non si capisce
assolutamente per quale motivo si è proceduto al passaggio della
titolarità fra due raggruppamenti di imprese che avevano
partecipato separatamente e che avevano presentato offerte simili,
ma la cui aggiudicazione era andata ad un raggruppamento
diverso.
Desta poi sospetti il fatto che entrambi i lotti vengano di
fatto assegnati al raggruppamento Follioley-Freydoz, costituito
dalle due imprese che già gestiscono due lotti
dell’autostrada assegnati non attraverso una
regolare gara d’appalto, ma attraverso una
assegnazione fiduciaria sul tronco da Sarre a Morgex. Oltretutto,
fra il raggruppamento che aveva vinto e quello che ha avuto la
cessione, ci sono degli intrecci e dei rapporti.
Tutto questo non è ben chiaro, anzi a noi sembra che ci sia una
violazione delle regole iniziali, per cui chiediamo chiarimenti in
merito e vorremmo sapere dalla Giunta regionale se non ritenga
opportuno revocare le due deliberazioni n. 4279 e 4280 del 18
maggio 1990 con cui era stata formalizzata la cessione
dell’appalto.
Vorremmo capire esattamente come stanno le cose anche su altre
questioni segnalate nel dossier e nella conferenza stampa della
CGIL, che riguardano lavori di subappalto operati da alcune imprese
che non avevano né mezzi né personale.
Presidente:
Ha chiesto la parola
l’Assessore ai Lavori pubblici, Martin; ne ha
facoltà.
Martin (ADP):
Ringrazio gli interpellanti che con le loro
domande sicuramente permetteranno al Consiglio regionale di fare su
questa vicenda quella chiarezza che non è stata fatta con la
conferenza stampa cui si è fatto cenno, perché in quella sede sono
state dette molte inesattezze ed è stata fatta parecchia
confusione.
E’ vero che la materia è molto complicata e
delicata, per cui è facile fare confusione se non si conoscono a
fondo tutti i passaggi, però questa è l’impressione
che se è tratta leggendo le informazioni fornite dalla stampa.
Io non voglio esprimere un giudizio politico, che non tocca a
me, sull’opportunità o meno della cessione di questi
appalti, posso dire però che, dagli atti e dai documenti in mio
possesso, tale cessione rientra perfettamente nelle norme che
regolano gli appalti pubblici.
Come è stato ricordato, i due lotti della tangenziale di Aosta
vennero aggiudicati il 24 novembre 1989, con il sistema della
licitazione privata, alle associazioni temporanee
d’impresa Bertino-Multiservice-Geoval per il primo
lotto di lire 5.755.000.000 e Lauro-Bitumix-Coseval per il secondo
lotto di lire 2.599.000.000.
Alle rispettive gare di licitazione erano state invitate 138
ditte per il primo lotto e 98 per il secondo. Parteciparono 86
imprese per il primo lotto e 79 per il secondo.
Le imprese Bertino e Lauro furono invitate come ditte
individuali, ma, in forza di una facoltà loro concessa dalla legge,
parteciparono all’appalto in associazione
temporanea, le cui mandanti nella fattispecie erano state associate
ai sensi del quarto comma dell’articolo 9 della
legge 8 ottobre 1984 n. 687, che dà facoltà, ad imprese singole o
ad associazioni di impresa richiedenti, se già in possesso di tutti
i requisiti richiesti, di associare liberamente a sé altre imprese,
purché iscritte all’albo nazionale dei costruttori,
anche se per categorie di importi diversi da quelli richiesti nel
bando, a condizione che queste ultime non eseguano lavori per un
importo superiore al 20 per cento di quello complessivo dei lavori
oggetto dell’appalto.
In seguito, i soggetti aggiudicatari, si sono avvalsi di una
possibilità loro concessa dalla legge e qui sta forse la causa di
quella confusione che mi pare sia stata evidenziata nelle due
interpellanze, ossia, sul bando di gara si dice che per questo tipo
di lavori non è ammessa la cessione dell’appalto, ai
sensi dell’articolo 334 della legge 20 marzo 1865 n.
2248. Questo è vero, nel senso che questa dicitura non è stata
scritta solo su questo bando, ma su tutti i bandi, perché
l’articolo 334 vincola
l’Amministrazione ed ecco allora che, proprio perché
essa non sia vincolata, questo articolo viene ribadito in tutti i
bandi con questa formula.
L’articolo 334 recita testualmente:
"Occorrendo il caso che il deliberatario,
nell’atto della stipulazione del contratto
definitivo, volesse cedere il suo appalto ad altro imprenditore,
l’Amministrazione ha diritto di rifiutarsi se il
nuovo appaltatore non riunisce i requisiti che
l’avrebbero fatto ammettere all’asta
per la medesima impresa".
Voi capite che sulla base di questo
articolo, può cedere l’appalto ad
un’altra impresa, purché quest’ultima
abbia i requisiti - e naturalmente se aveva partecipato
all’appalto, come in questo caso, sicuramente aveva
i requisiti - senza che l’Amministrazione possa fare
alcunché. L’Amministrazione quindi non può fare
assolutamente nulla e l’impresa può cedere il
proprio appalto. Questo articolo viene quindi inserito in tutti i
bandi, proprio per non vincolare
l’Amministrazione.
Ma la cessione dell’appalto in questione non è
stata fatta in base all’articolo 334, quindi non
c’è contraddizione tra le due deliberazioni. La
cessione, come è riportato nella deliberazione n. 1130 del 2
febbraio, che prima è stata citata dal Consigliere Riccarand, è
stata fatta ai sensi dell’articolo 339 della stessa
legge, che invece riconosce alla Regione la facoltà di concedere o
meno la cessione dell’appalto, perché recita
testualmente:
"E’ vietato
all’appaltatore di cedere o subappaltare tutta o in
parte l’opera assunta senza
l’approvazione dell’autorità
competente, sotto la comminatoria dell’immediata
rescissione del contratto e di una multa corrispondente al
ventesimo del prezzo di deliberamento; è pure vietata qualunque
cessione di credito e qualunque procura le quali non siano
riconosciute. Sono permessi soltanto i cottimi per
l’esecuzione dei movimenti di terra, sempre però
sotto la responsabilità dell’appaltatore".
E’ chiaro che questo articolo dà facoltà alla
Regione di aderire o meno alla cessione
dell’appalto, cosa che è stata fatta in occasione
dell’approvazione della deliberazione n. 1130. Non
entriamo nel merito se fosse giusto o meno concedere la cessione
dell’appalto, ma, secondo la richiesta fatta in base
all’articolo 339, citato nella stessa deliberazione,
e non in base all’articolo 334 che non
c’entra assolutamente, l’impresa
poteva chiedere e la Regione poteva concedere la cessione
dell’appalto. In questo caso la Regione
l’ha concessa e le motivazioni sono riportate nella
deliberazione, dove si parla di condizioni che voi potete leggere,
senza bisogno ch’io entri nel loro merito. Tutto
comunque è perfettamente in regola.
Altra cosa che sembra essere poco chiara, anche se non si riesce
a capire come si sia potuta fare un’affermazione di
questo genere, è il riferimento alla cessione di subappalti. A me
non risulta che a tutt’oggi si sia verificato alcun
subappalto, perché la Regione non ha mai autorizzato alcun
subappalto. C’è stata questa cessione di appalto
all’impresa Freydoz, capogruppo del primo lotto, ed
all’impresa Follioley, capogruppo del secondo lotto,
ma non è stato concesso alcun subappalto. Ciò peraltro sembrerebbe
un po’ strano, visto che la consegna dei lavori è
stata fatta da pochissimo tempo, a metà ottobre per il primo lotto
e verso la fine di dicembre per il secondo lotto, anche per
consentire agli uffici che si occupano di espropriazione delle aree
di poter procedere nel loro lavoro. Capite bene che non sarebbe
stato materialmente possibile effettuare dei subappalti, proprio
perché i lavori sono appena iniziati. Posso garantire comunque che
non sono stati concessi né effettuati subappalti.
L’aspetto più curioso è che in quella conferenza
stampa si è parlato di cessione di appalti ad imprese che non hanno
strutture, mezzi ed operai. Per ragioni di chiarezza, credo che
tutti conosciamo le imprese Freydoz e Follioley, per cui credo che
sarebbe piuttosto difficile dire che non abbiano strutture, mezzi
ed operai.
Cerchiamo ora di rispondere in modo più specifico alle domande
delle interpellanze.
In merito al primo punto dell’interpellanza dei
Consiglieri Mafrica e Bajocco, devo precisare che non si è derogato
a nessuna norma precedentemente stabilita ed ho cercato anche di
dimostrare la ragione. Nel bando di gara si fa, infatti,
riferimento all’articolato di una deliberazione,
mentre l’appalto è stato ceduto in base ad un altro
articolato che consente tale operazione, ma le due disposizioni non
sono affatto in contrasto tra di loro. Non avendo io responsabilità
di questo genere a quel momento, non posso sapere perché si è
ritenuto opportuno agire in tal senso, ma posso leggere, così come
possono fare anche gli interpellanti, le ragioni che sono scritte
nel testo della deliberazione.
Al secondo punto dell’interpellanza rispondo
dicendo che dal luglio 1990 non si sono verificate analoghe
cessioni, quindi non vi è stata alcuna cessione di nessun tipo di
appalto.
In merito alla terza domanda dell’interpellanza
posso precisare che il comportamento della Giunta è stato
improntato alla massima trasparenza, che si è esplicata in due
modi:
- primo, evitando gli "omissis" - formula così di moda in questo
periodo e sulla quale il gruppo comunista ha condotto apposite
battaglie - su tutte le deliberazioni di Giunta, cosicché tutte le
ditte invitate vengono regolarmente inserite nel deliberato,
insieme a quelle eventualmente escluse, con la motivazione
dell’esclusione;
- secondo, proprio per evitare che ci siano intrecci tra le
imprese e possano essere in qualche modo manipolate certe gare
d’appalto, la Giunta regionale ha pensato di non
invitare più alle gare quelle imprese che siano in qualche modo
collegate tra di loro, ma di invitare solo imprese che non hanno
rappresentanti in altre ditte.
Le figure che potrebbero portare ad una turbativa
d’asta sono state individuate nel titolare, nel
socio di una società in nome collettivo, nel socio accomandatario
di una società in accomandita semplice, nel consigliere di una
società per azioni, di una società a responsabilità limitata, di
cooperative o di consorzi, nelle persone investite della
rappresentanza dell’impresa anche solo per la
partecipazione ad appalti e nei direttori tecnici. Tutte queste
figure, se in qualche modo collegate a varie imprese, fanno sì che
quell’impresa non venga invitata
all’appalto. Questo è stato quanto abbiamo cercato
di fare in questo periodo.
Al Consigliere Riccarand, che chiede se la Giunta non ritenga
opportuno revocare le delibere n. 4279 e 4280 del maggio 1990,
rispondo dicendo che c’è stata
un’aggiudicazione definitiva e che non mi pare che
ci siano validi motivi per ritornare sulle decisioni prese, specie
alla luce delle considerazioni che ho espresso in
quest’aula e che non fanno intravedere alcunché di
irregolare nella cessione degli appalti.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI):
Per quanto riguarda i punti due e tre
dell’interpellanza, vale a dire il comportamento
della Giunta dal luglio 1990, mi sembra che le risposte siano state
chiare e possano essere giudicate positivamente.
Per quanto attiene al primo punto
dell’interpellanza, credo che
l’Assessore, sia pure in modo abile e preciso, sia
riuscito ad evitare la sostanza della domanda, che mirava a
conoscere i motivi per cui si è ritenuto opportuno passare da un
raggruppamento ad un altro. Sicuramente la deroga non è avvenuta ai
sensi dell’articolo 334, ma ai sensi
dell’articolo 339; resta il fatto però che due
appalti consistenti sembra siano stati ceduti senza che nella
deliberazione siano state esplicitate motivazioni sufficientemente
convincenti. Su questa scelta della Giunta in carica nel maggio
1990 noi manteniamo delle riserve.
Mi pare invece che debba ancora essere verificato il particolare
dei subappalti. Siccome le organizzazioni sindacali partono da
verifiche "de visu", più che da verifiche formali, chiedo
all’Assessore di sorvegliare - perché questo rientra
tra i compiti della Regione - affinché di fatto non avvengano
subappalti non esplicitamente autorizzati dalla Regione, perché
tale eventualità sarebbe ancora più criticabile di una qualche
autorizzazione concessa loro della Regione.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
L’Assessore ci ha dato
delle spiegazioni di natura tecnica, ma, stando alla sostanza del
problema, non si è assolutamente capito come viene giustificata la
cessione verificatasi in questi due importanti lavori della
tangenziale. Ci troviamo di fronte ad una strana situazione: o non
si fanno le gare d’appalto, come nel tronco
Sarre-Morgex, ma i cui lavori sono stati affidati a Freydoz ed a
Follioley, oppure si fanno, ma i lavori vengono ugualmente
aggiudicati a Freydoz ed a Follioley, anche se non li vincono.
Questa situazione non è assolutamente chiara ed io vorrei
rilevare che l’Assessore ai Lavori pubblici
dell’epoca, che ha presentato ed approvato questa
deliberazione, era l’attuale Assessore
all’Industria, Commercio, Artigianato e Trasporti
Fosson, dal quale sarebbe opportuno avere dei chiarimenti più
dettagliati sul perché di questo tipo di scelte, perché - ripeto -
dalle deliberazioni non risulta assolutamente per quale motivo sia
stato fatto questo tipo di scelta.
Una cessione d’appalto per degli importi così
elevati può essere compresa solo per gravi motivazioni, mentre qui
in sostanza non c’è alcuna motivazione, perché si
dice solo che le condizioni sono le stesse, per cui tanto vale
passare dall’una all’altra impresa.
E’ evidente che in questo modo viene vanificato
qualsiasi tipo di gara o di procedura.
Dichiariamo la nostra insoddisfazione verso le risposte della
Giunta regionale e cercheremo di avere ulteriori chiarimenti sulla
vicenda.
***
