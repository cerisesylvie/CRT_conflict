Classificazione
AMBIENTE
Stoccaggio e smaltimento rifiuti



Oggetto del Consiglio n. 1016 del 23 ottobre 2019 - Resoconto
OGGETTO N. 1016/XV - Interrogazione: "Notizie in merito alla
mancata attivazione dell'impianto di recupero rifiuti sito in
località Feisoulles nel comune di Morgex".
Farcoz (Président) -
Point n° 25 de l'ordre du jour. La
parole à l'assesseur Chatrian pour la réponse.
Chatrian (AV) -
I colleghi interrogano il Governo
regionale per sapere "
se corrisponde al vero che attualmente la
discarica non è ancora in attività e pertanto non sono stati ancora
eseguiti controlli e monitoraggi sulla medesima
". Mi sembra che
da qualche settimana i colleghi abbiano avuto modo di ricevere la
risposta all'articolo 116. Solo una breve premessa per poi
rispondere in maniera puntuale ai quesiti che ci ponete. In data 25
novembre 2016 con deliberazione della Giunta regionale 1626 è stato
approvato il progetto presentato dall'impresa Gaglianone Gennaro di
Courmayeur per la realizzazione di un impianto di recupero dei
rifiuti speciali inerti da ubicare nel comune di Morgex. La
deliberazione stabiliva che le opere di approntamento devono essere
eseguite entro i 54 mesi dalla data di approvazione della
deliberazione stessa, pertanto il termine per la realizzazione
delle opere previste dal progetto approvato scade il 25 maggio
2021. I tempi relativamente lunghi necessari alla realizzazione
delle opere nel caso specifico sono determinati dalla complessità
della costruzione dei valli di protezione del pericolo frane da
realizzare in conformità alle prescrizioni fissate dalla relazione
geologica e a quanto contenuto nello specifico studio di
compatibilità con lo stato di dissesto esistente. Per evitare
equivoci, faccio presente che l'impianto di cui stiamo parlando è
un centro di trattamento dei rifiuti speciali inerti destinati al
successivo recupero, come espressamente indicato
nell'autorizzazione rilasciata dal Governo regionale nel 2016 e non
una discarica.
Tutto ciò premesso, in riferimento al quesito posto con
interrogazione, si conferma che l'impianto di recupero non è ancora
in esercizio in quanto sono ancora in corso i lavori di
approntamento del centro, come già comunicato, lo dicevo prima in
premessa in risposta alla richiesta dell'articolo 116, così come
non sono ancora stati eseguiti i controlli dell'attività di
monitoraggio riguardante l'esercizio delle attività
autorizzate.
Per quanto concerne le segnalazioni provenienti da parte della
cittadinanza circa l'emissione di polvere e rumori, alla struttura
competente in materia nulla in merito è pervenuto direttamente,
questo per quanto riguarda le strutture dell'Assessorato. La
struttura Attività estrattive, rifiuti e tutela delle acque, il
Corpo forestale della Valle d'Aosta, oltre che l'Assessorato delle
opere pubbliche, hanno ricevuto per conoscenza copia di due missive
scambiate tra due studi legali di Aosta nei mesi di aprile e maggio
2018, quindi un anno e mezzo fa, dalle quali si evince che
l'avvocato Menegatti di Aosta segnalava per conto della titolare
del campeggio Du Parc in comune di Morgex disagi a seguito della
presenza di polvere e di rumori, la cui origine veniva attribuita
al centro dell'impresa Gaglianone. In risposta l'avvocato Sciulli
evidenziava che tali fatti non erano da ricondurre all'impianto di
recupero dei rifiuti dell'impresa Gaglianone, peraltro non ancora
in attività come dicevo prima, ma ad altre attività similari
presenti in altre aree vicine. Risposta tutta tecnica fornitami
dalle strutture e questa è la fotografia aggiornata... in queste
settimane.
Président -
La parole au collègue Aggravi.
Aggravi (LEGA VDA) -
Sì, grazie, Assessore, della
risposta tecnica. In effetti, la documentazione... in realtà
l'interrogazione forse era tautologica, ma era necessario comunque
farla passare dal Consiglio, quello che io riporto infatti è in
calce alla risposta in cui si conferma che l'impianto non è ancora
in funzione ed effettivamente, dai documenti che abbiamo ottenuto,
c'è tutta una serie di progetti e soprattutto di pareri
interessanti, funzionali a identificare anche delle misure
correttive per rendere questo impianto non problematico rispetto al
vicinato. È vero che la località Feisoulles non è vicina a dei
centri abitati o a aree che possono essere sensibili da questo
punto di vista, ma effettivamente ci sono due campeggi: uno di
fronte quello che lei citava del Du Parc e un altro verso il
viadotto dell'autostrada. Effettivamente dei pareri sia poi di ARPA
e anche già nello studio dei livelli sonori del maggio 2016,
diciamo che la problematica che si poteva riscontrare era legata a
queste due attività, ma in particolare al Du Parc, che è di fronte
all'area Feisoulles e, in particolare, c'è un passaggio del parere
tecnico di ARPA che conferma appunto la necessità che venga
inserito un vallo di schermatura, una barriera acustica che
diminuisca il livello sonoro emesso dal frantoio di almeno 12
decibel.
Il vero problema... giustamente lei ricordava che non è una
discarica, è un impianto, però purtroppo i rumori si sa quelli che
sono. L'intenzione, al di là del caso specifico, era prima di tutto
sottolineare e attenzionare comunque l'impianto proprio perché
siamo una valle a vocazione turistica e i campeggiatori sappiamo
che sono comunque una clientela molto in voga soprattutto in
quell'area e quindi è bene tenerne conto, ma soprattutto è bene
valutare bene e monitorare nel tempo non soltanto quello che viene
gestito nell'impianto, ma anche quello che l'impianto genera. Il
problema del rumore non è assolutamente banale, come le polveri che
in parte già si andava a citare, soprattutto di fronte a una
necessità di nuove discariche di inerti, o comunque di aree di
stoccaggio, o di impianti di stoccaggio che in parte è già emerso
ed è una necessità a cui bisognerà far fronte. L'attenzione quindi
rimarrà anche su altre realtà, io quello che le chiedo appunto è di
monitorare e di valutare anche molto bene - e lo dico da un punto
di vista anche di indirizzo politico - le aperture di questi
impianti, che spesso purtroppo cozzano con la vocazione turistica
della nostra Regione. Non soltanto le grandi discariche possono
essere oggetto di attenzione, ma anche i piccoli impianti possono
anche portare, purtroppo, diciamo dei disagi a chi comunque lavora
e ha necessità di quiete per poter lavorare.
