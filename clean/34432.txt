Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2213 del 8 febbraio 2012 - Resoconto
OGGETTO N. 2213/XIII - Interpellanza: "Interventi per
tutelare la salubrità delle strutture ospedaliere della
regione".
Interpellanza
Avendo appreso che nell'Ospedale Beauregard è stata segnalata
la presenza di animali, probabilmente faine o roditori, che si
aggirano nelle controsoffittature, anche nelle aree dove si trovano
i pazienti;
Avendo appreso altresì che una numerosa colonia di piccioni
si è insediata su tetti dell'Ospedale U. Parini;
Atteso che tali animali, prima che nuocere al decoro delle
strutture interne ed esterne, possono arrecare seri danni alla
salute umana;
i sottoscritti Consiglieri regionali
Interpellano
l'Assessore competente per sapere se intenda chiarire quali
misure ha messo in atto per eliminare la presenza di animali
nell'interno delle strutture e contenere la presenza esterna al
fine di rendere salubri le strutture ospedaliere della
Regione.
F.to: Donzel - Rigo
Presidente
- La parola al Consigliere Donzel.
Donzel (PD)
- Grazie Presidente.
La questione che sottopongo corre il rischio di essere un po'
comica, ma non è detto che le cose con un carattere comico non
siano assolutamente gravi, la questione è comica perché dobbiamo
parlare di una sorta di zoo-ospedale, ossia un ospedale dove
albergano gli animali, ma è grave il fatto che esista nel Reparto
di patologia neonatale del Beauregard la presenza di animali nel
sottotetto che si configurano - non ci sono determinazioni
scientifiche, perché le ispezioni della forestale non hanno ancora
portato alla cattura di questi animali - come possibili faine o
roditori. Non sono certo animali che possono girare in un ospedale,
tanto più nel Reparto di patologia neonatale, tant'è che l'ASL
aveva provveduto ad un intervento di trasloco del Reparto di
patologia neonatale per fare un intervento deciso per beccare
questi animali che stavano nelle controsoffittature. Voi direte: se
sono nelle controsoffittature, si può stare tranquilli. No, perché
le loro deiezioni si vedono, alle volte cadono nelle piume nel
Reparto di patologia neonatale, dove ci sono dei bambini che
qualche problema ce l'hanno se stanno lì. Non è stato possibile
intervenire perché non si configurava un altro locale idoneo per
spostare il Reparto di patologia neonatale e poter intervenire e,
siccome - ci dispiace - si stanno susseguendo dei casi di neonati
che hanno problemi particolari, bisogna continuare a mantenerli lì,
perché ci sono impianti elettrici particolari per far funzionare le
macchine, quindi non si è potuti intervenire. Certo è che la
situazione è gravissima e paradossale, perché ogni volta ci
sentiamo ripetere la storia dell'efficienza, della qualità
dell'ospedale valdostano, la sanità, ma non riusciamo a risolvere
un problema del genere. Cosa che ho messo insieme, e ci sta tutta,
ad un'altra che mi è stata segnalata da una serie di fotografie,
che, quando le ho viste...ho visto una filata di piccioni, ho
pensato che fosse una foto di Piazza San Marco a Venezia, invece
era l'Ospedale Umberto Parini di Aosta, che ormai è ricovero di
piccioni come se fosse Piazza San Marco a Venezia. Non fosse che a
Venezia fu segnalato dall'ASL veneziana il fatto che i piccioni
erano portatori della salmonella; nelle foto che ho a disposizione
ci sono i piccioni sul tetto dell'ospedale con le finestre aperte e
capite che, se un piccione si infila nella finestra dell'ospedale,
andiamo a creare delle situazioni al limite. Intorno all'ospedale
poi ci sono centri commerciali, luoghi dove si vendono generi
alimentari, eccetera. Tanto per parlarci chiaro, a Venezia hanno
dovuto vietare di dare da mangiare agli animali anche con delle
sanzioni pesanti, si beccano 500 euro di multa se si dà da mangiare
ai piccioni! Perfino quindi nella storica Piazza San Marco hanno
dovuto prendere dei provvedimenti per limitare queste cose, noi li
abbiamo ospitati nell'Ospedale Umberto Parini. Chiediamo cosa sta
facendo l'Assessorato per eliminare la presenza di questi animali
all'interno delle strutture sanitarie e garantire quella salubrità
dei locali, che è indispensabile per svolgere l'attività
ospedaliera.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda il presidio Beauregard, a seguito di
segnalazioni di dipendenti circa rumori provenienti dalle
controsoffittature di una particolare area di degenza, è stato
predisposto, un piano di trasferimento del settore interessato allo
scopo di rimuovere la controsoffittatura, murare gli eventuali
accessi per animali provenienti dall'esterno e stanare gli stessi
qualora presenti all'interno della struttura. La Direzione del
presidio ospedaliero ha già identificato il luogo ove fisicamente
sarà trasferito il reparto interessato dai lavori e ha stimato il
periodo di intervento in circa 10 giorni.
Per quanto concerne invece la numerosa colonia di piccioni
insediatasi nei pressi dell'Ospedale Parini, il problema degli
inconvenienti igienico-sanitari legati allo stazionamento di
colombi in ambiente urbano è già stato preso in considerazione
dalla Direzione strategica dell'azienda USL. Nel mese di settembre
è stato chiesto il parere scritto al Dipartimento di prevenzione,
igiene, sanità pubblica e sanità animale circa le implicazioni
igienico-sanitarie derivanti dalla presenza di volatili. A seguito
delle indicazioni contenute in tale documento, sono state
predisposte le seguenti azioni: applicazione di reti metalliche a
copertura dei cavi per evitare la nidificazione all'interno degli
stessi da parte di colombi; utilizzo di dissuasori metallici per
non consentire ai piccioni di stazionare sui davanzali (tale
procedura è risultata efficace); utilizzo di dissuasori ad
ultrasuoni o acustici, che tuttavia non hanno sortito particolari
effetti, perché la possibilità di allontanamento degli uccelli
dagli edifici è risultata limitata nel tempo e temperata da una
progressiva assuefazione da parte degli animali ai nuovi stimoli.
Si sta valutando la possibilità di utilizzare un dissuasore
biologico, sono stati contattati alcuni falconieri per verificare
la possibilità che un uccello predatore, come il falco pellegrino,
nidifichi sul tetto dell'ospedale e possa cacciare i colombi
definitivamente. Non sono stati presi in considerazione gli
interventi di cattura e soppressione, perché considerati
inefficaci. La causa della presenza di alcuni animali nella zona
limitrofa dell'Ospedale Parini è stata tuttavia chiaramente
identificata ed è legata ad un problema annoso e conosciuto che,
malgrado gli sforzi, non si è ancora riusciti a risolvere. In un
immobile di via Saint-Martin de Corléans abita una cittadina
anziana, che, malgrado le informazioni e i tentativi di
sensibilizzazione, le sollecitazioni, gli interventi di strutture
sociali e sanitarie, continua a fornire direttamente sul proprio
balcone grande quantità di cibo ai piccioni. La Direzione con le
proprie strutture continua gli sforzi dissuasivi nei confronti
della cittadina.
Presidente
- La parola al Consigliere Donzel.
Donzel (PD)
-Se tutto è stato fatto, se tutto quello che
doveva essere fatto è stato effettuato, noi quindi continueremo a
convivere con le faine, o i roditori e ad avere i piccioni. Lei ha
fatto bene il suo dovere, ha fatto tutto quello che doveva fare,
quindi i piccioni, le faine continuano a rimanere lì...ossia quello
che si chiede è un intervento straordinario, qualcosa di
eccezionale che modifichi la realtà attuale. Se tutte le volte il
Governo regionale dice:" abbiamo fatto il meglio di quello che
potevamo fare, nessuno poteva fare meglio di noi", vuol dire che il
problema esiste e che i cittadini dovranno conviverci! Ci dovremo
abituare a vedere i piccioni al Parini e i bambini dell'Ospedale
Beauregard, che non hanno la ludoteca attrezzata come una volta,
potranno giocare con animali vivi! Non ho capito, c'è un'emergenza,
si tratta di animali presenti nel Beauregard...non si mette una
task force
a disposizione per risolvere questo problema! Ma
stiamo scherzando! È un'emergenza! Io l'ho presa morbida
aspettandomi da parte sua: "vedremo di intervenire subito"; se lei
mi dice che tutto è stato fatto, bene, allora io dico molto male,
non siamo per nulla soddisfatti! Ci vuole un intervento di
emergenza straordinaria, è un'emergenza! Se poi l'opposizione è
morbida, la risposta è che va tutto bene; allora non sono morbido e
le dico: no, noi vogliamo un intervento di emergenza e, se non lo
farete, torneremo alla carica!
