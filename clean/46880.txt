Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 3228 del 7 febbraio 2024 - Resoconto
OGGETTO N. 3228/XVI - Interpellanza: "Informazioni in merito
all'ampliamento e ristrutturazione del Presidio ospedaliero
regionale Umberto Parini".
Bertin (Presidente) -
Punto n. 39. Consigliere Lucianaz,
ne ha facoltà.
Lucianaz (RV) -
Si prepari, assessore Marzi, non sarò
tenero nei suoi confronti: da troppo tempo, da almeno 16 mesi, da
che sono qui dentro, lei cincischia sulle informazioni e sulla
documentazione da fornire ai suoi colleghi, che sono Consiglieri
regionali al pari di lei, non intendendo, Assessore, affrontare il
problema nella Commissione competente.
Con quest'iniziativa Rassemblement Valdôtain focalizza
pubblicamente l'attenzione sulla realizzazione del nuovo corpo G3,
cioè la costruzione della nuova centrale tecnologica costituente il
terzo lotto della Fase 3 di ampliamento e ristrutturazione del
Parini.
L'Ospedale interessa tutti noi Valdostani, in particolare coloro
che per tanti motivi, soprattutto anagrafici, non si sono espressi
nel referendum del 2007. Ricordiamoci che si parla di oltre 16 anni
fa, non dimentico che siete voi, esponenti dell'Union Valdôtaine in
particolare, ad avere la cultura d'invitare gli elettori a
disertare le urne. Ricordiamocelo, e anche gli organi di stampa
dovrebbero ricordarselo ogni tanto.
Ricordo anche che l'opera rappresenterà, per gli anni a venire,
il più grande impegno finanziario per la Regione.
Parto dal 19 dicembre scorso, data in cui mentre noi Valdostani
eravamo occupati a celebrare la storica Dichiarazione dei
rappresentanti delle popolazioni alpine, si è pensato bene
d'organizzare ad Aosta un incontro dei vertici aziendali della
società SIV S.r.l. con l'impresa appaltatrice per la
formalizzazione della consegna dei lavori delle centrali
tecnologiche, per un impegno di spesa ben superiore ai 4 milioni di
euro.
La questione ci ha incuriosito non poco - ecco la ragione di
quest'interpellanza - pur ammettendo che qualche notizia mi è nel
frattempo arrivata, infatti, nei quindici giorni trascorsi dopo il
caos combinato dalla maggioranza Testolin durante il Consiglio
scorso, grazie a un accesso agli atti, abbiamo intanto ottenuto
alcune più che soddisfacenti risposte che mi permettono di avere
già in mano preziose informazioni.
All'assessore Marzi oggi chiedo sul progetto definitivo della
nuova centrale G3; tra l'altro abbiamo studiato con attenzione le
carte e direi che ci si prospetta un quadro agghiacciante: vedremo
infatti realizzare proprio sotto le finestre della rianimazione e
delle sale operatorie non quel parcheggio pluripiano che avrebbe
dovuto ospitare 200 posti auto cancellati nella riprogettata
struttura blocco K in seguito a ritrovamenti archeologici, bensì
un'opera che consisterà in un manufatto vuoto, non funzionante,
senza alcuna apparecchiatura, è quindi un falso (Glielo anticipo
già Assessore) che lei ci racconti che la centrale sarà terminata
entro il 2026.
La centrale non sarà terminata perché assolutamente non sarò
funzionante, infatti SIV con quest'opera non ha appaltato i lavori
per una nuova centrale termica: qui si sono appaltate al costo di
oltre 4 milioni di euro le sole opere edili della nuova
centrale.
Lei sa bene, Assessore, e non ce l'ha mai detto, che le attuali
centrali tecnologiche dell'Ospedale, ora in funzione - quelle poste
nell'angolo sud-ovest del Parini per intenderci - non saranno messe
in dismissione fino ad avvenuto completamento delle fasi 4 e 5 del
nuovo Ospedale. Ciò significa che per tanti anni ancora lì avremo
in funzione sempre le vecchie centrali tecnologiche, in attesa che
la centrale nuova diventi operativa, con le evidenti problematiche
di un impianto vetusto, che è datato 2004, e di continue spese da
affrontare per tutti gli acquisti tecnologici necessari
all'efficientamento ospedaliero, questo per il periodo che oggi mi
dovrebbe quantificare, cioè fino alla totale ristrutturazione del
vecchio Mauriziano. Quando avverrà?
Secondo me un vero sperpero di denaro pubblico, roba da Corte
dei conti!
Passiamo alla logistica: in quest'interpellanza le chiedo,
Assessore, per favore risposte puntuali: in quale data avverrà
l'inizio materiale dei lavori di scavo per la realizzazione della
struttura e se ciò comporterà il taglio degli alberi, su Via
Saint-Martin-de-Corléans e su via Chaligne, e l'occupazione totale
del marciapiede con la distruzione delle aiuole delle sedi stradali
di Via Chaligne e Via Saint-Martin-de-Corléans; in cosa consisterà
la modifica al traffico veicolare in quella zona e per quanto
tempo; qual è la data prevista per la consegna della struttura
totalmente operativa.
Le chiedo ancora di rispondere puntualmente alla domanda sul
percorso previsto per tutte le condutture in uscita dalla nuova
centrale tecnologica, comprensivo degli apprezzamenti sotto viale
Ginevra, compreso il passaggio interrato dei cavi di media tensione
e se tutte le condutture dell'acqua di scarico del blocco K
confluiranno nell'area centrale tecnologica G3.
Siamo particolarmente preoccupati anche della cantierabilità,
che vede proprio in quel ristretto spazio numerose interferenze,
anche esterne; mi riferisco ai lavori propedeutici allo spostamento
della cosiddetta isola tecnologica, dove confluiscono tutti i
rifiuti solidi dell'Ospedale, ridimensionata in modo assurdo e che
prevedono lavori di disattivazione delle attuali linee di gas
metano, cabina di decompressione, alimentanti le centrali termiche,
con successivo spostamento della cabina della linea di
alimentazione gas delle centrali attuali, cui seguirà l'esecuzione
di nuove linee di alimentazione della nuova cabina, procedendo
infine alla rimozione delle vecchie linee e della cabina vecchia,
dismessa e procedendo allo spostamento anche delle linee elettriche
a media tensione lungo Via Chaligne, che confluiranno anch'esse
sempre nell'area in cui si realizzerà l'isola ecologica, proprio in
quell'area di manovra dei camion che andranno a caricare i
container dei rifiuti. Tutto questo in uno spicchio di terra. Ma
come faranno quei camion a fare manovra? Dovrebbe insegnarcelo lei,
proprio davanti alle cabine della distribuzione elettrica di media
tensione, roba da matti!
Rimane poi l'accesso da Via Saint-Martin verso l'interno per
tutti i mezzi delle forniture e delle manutenzioni nell'area.
Ancora: lo spostamento dei pali dell'illuminazione pubblica,
insieme alle relative linee di alimentazione elettrica, e la
rimozione di tre grandi cisterne interrate dell'acqua, attualmente
presenti in adiacenza alle centrali esistenti.
Da dissotterrare le vasche raccolta fango e acque luride che
verranno sistemate - lo sa dove, Assessore? - le vasche con la
raccolta fanghi e acque luride verranno sistemate esattamente sotto
le finestre della sala urgenze della rianimazione.
Gradirei anche qui una risposta come richiesto
nell'interpellanza.
Infine, prima di sentire la sua risposta, le chiedo la cosa più
importante, quella che potrebbe interessare ognuno di noi,
purtroppo, perché chiunque potrebbe trovarsi in condizioni di
salute critiche. Mi riferisco ai reparti di cardiologia, unità
coronarica, urologia, rianimazione e alle sale operatorie. Abbia la
pietà, assessore Marzi, abbiate la pietà tutti voi membri del
Governo presenti in sala, esclusi quelli che se ne sono andati -
assessore Sapinet, anche a lei mi riferisco -, abbiate la decenza
di pensare a chi è ricoverato in questi reparti, a coloro che,
sofferenti, si ritroveranno per mesi e mesi un cantiere a pochi
metri dalle loro finestre.
Avremo pala e scavatrice, decespugliatori, motoseghe,
cippatrici, betoniere, seghe circolari, trivelle, montaggio delle
autogru, escavatori, smerigliatrici, autocarri Dumper, martelli
demolitori a compressione, con demolizione del piano fuori terra
del manufatto contro l'urologia al piano -2, pale meccaniche dotate
di dispositivo acustico, trasporto di prefabbricati all'interno del
cantiere, posa del silos per pre-miscelati, carico autocarri,
autopompe, autobetoniere. Tutto questo a pochi metri dalla
rianimazione, dalle sale operatorie.
Nel rispondermi, assessore Marzi, si faccia portavoce del
sentimento dei suoi colleghi di maggioranza che, come lei, si
rendono responsabili di questo atto osceno, con la scelta di aprire
un grande cantiere esattamente sotto le finestre della struttura
più delicata dall'Ospedale, che ospita decine e decine di
ricoverati, impegnati purtroppo a lottare tra la vita e la morte,
ma che dovranno condividere il loro tormento con un cantiere a due
metri dalle loro finestre.
Ma per realizzare che cosa? Per realizzare un'opera edile che
non sarà funzionante ancora per anni, che non avrà alcune
apparecchiature all'interno ma che sarà utile solamente per
usufruire dei vostri fondi PNRR.
L'autorizzazione del Comune di Aosta permette di andare
abbondantemente in deroga ai limiti della rumorosità, proprio nel
luogo più sensibile della città.
Certo, sarebbe l'ennesima nefandezza del sindaco Nuti e della
maggioranza Union Valdôtaine e Progressisti di Aosta.
Non parliamo poi delle vibrazioni prodotte dal cantiere; che
cosa mi dirà, Assessore? Ci ha pensato alle vibrazioni? Lo sa,
vero, che durante i lavori in cantiere non si potrà operare con
tante apparecchiature ultrasensibili, utilizzate quotidianamente
nei laboratori che proprio lei, Assessore alla sanità, dovrebbe
tutelare anziché venire qui a raccontarci il contrario.
Ascolterò il tono della sua risposta, assessore Marzi, lei che
si dimostra così poco sensibile, così poco rispettoso nei confronti
della sofferenza dei malati, lei che, come tutti i membri di questa
maggioranza, sostiene questo progetto demenziale.
Ma non vi stancate di esaltare comunque l'impegno di chi dentro
l'Ospedale ci lavora tutti i giorni? Li ringraziate ogni tre per
due e poi nel concreto li condannate a lavorare in situazioni di
disagio estremo, per anni e anni ancora.
Mi risponda per una volta, non preoccupandosi degli equilibri di
questa maggioranza ma occupandosi, una volta per tutte, delle
condizioni di chi deve sopportare quel cantiere eterno che è
l'Ospedale Parini.
Presidente -
Assessore Marzi, ne ha facoltà.
Marzi (SA) -
Il progetto esecutivo del corpo G3 le è
stato consegnato lo scorso 22 gennaio, come da lei richiesto
secondo l'articolo 116.
In tal senso è nostra intenzione, come abbiamo già comunicato al
Consiglio, portare in V Commissione invece il progetto esecutivo
del nuovo Ospedale appena lo stesso sarà validato: quindi vuol dire
che un progetto esecutivo c'è.
Il nuovo corpo G3 d'ampliamento delle centrali tecnologiche è
finanziato con 3.7 milioni di fondi regionali e 2.7 milioni di
fondi PNRR che, come da lei indicato nella sua presentazione
dell'iniziativa, non sono nostri, ma appunto fondi PNRR, e, di
fatto, la fase G3 ha già dato avvio alla realizzazione del nuovo
Ospedale quindi alla fase 3.
In data 29 marzo 2023 la SIV ha pubblicato il bando di gara
d'appalto del corpo G3 e SIV ha sottoscritto inoltre il contratto
lavori il 28 settembre del 2023, rispettando la
milestone
del Piano nazionale complementare al PNRR che prevedeva tale
adempimento entro il 30 settembre 2023.
Questa si chiama amministrazione e si chiama amministrare
correttamente.
La
milestone
europea prevede inoltre l'avvio dei lavori
entro il 31 dicembre 2023 e la conclusione degli stessi entro il 30
giugno 2026: anche questa data - il 2026 - è prevista dal PNRR e
non è un'elucubrazione che abbiamo voluto mettere per complicare la
vita dei cittadini, alla quale vita teniamo.
Anche quest'adempimento è stato rispettato - perché questo fa
chi amministra e non chi presenta iniziative in maniera accalorata
- con la consegna dei lavori tra SIV e impresa appaltatrice
avvenuta il 19 dicembre del 2023.
Per quanto riguarda il percorso delle condutture in uscita dalla
centrale e gli attraversamenti sotto viale Ginevra, la società SIV
ha informato che tali elementi non rientrano nell'intervento di cui
trattasi; tali elementi si collocano infatti nel progetto esecutivo
di costruzione del nuovo Ospedale la cui predisposizione
comprensiva delle verifiche a esse correlate è oramai prossima alla
conclusione, attraverso la validazione del progetto esecutivo e la
successiva illustrazione in V Commissione:
repetita
iuvant
.
Venendo alla seconda domanda, cioè se la costruzione dell'opera
comporterà modificazioni, ovvero spostamenti anche parziali delle
attuali strutture funzionanti, in breve l'attuale centrale termica
posta nell'angolo sud-ovest del complesso ospedaliero Parini, il
silos di deposito dell'ossigeno, il serbatoio esterno del metano,
le vasche del depuratore, l'area e isola ecologica.
Il progetto esecutivo di realizzazione delle centrali
tecnologiche non prevede modifiche all'attuale centrale tecnica
posta all'angolo sud-ovest del Parini. Inoltre non si prospettano
spostamenti che coinvolgono gli stoccaggi dei gas medicali e le
vasche del depuratore. Specifico per dare risposte puntuali, visto
che poi nella replica lei, aprioristicamente, non sarà contento di
nulla.
Per quanto riguarda il serbatoio esterno del metano, sono
previsti lo spostamento del punto di allacciamento esistente e
contestualmente la realizzazione di un nuovo punto di
allacciamento. Il nuovo punto di allacciamento offrirà infatti una
performance migliore in termini di capacità d'erogazione del
metano.
Per quanto riguarda l'isola ecologica, il progetto esecutivo
prevede, con modesti lavori, lo spostamento della funzione verso
ovest. La nuova configurazione del servizio sarà realizzata in
stretta collaborazione con l'Azienda USL che ne curerà la gestione.
Si procede con il lavoro di collaborazione anche per la partenza
della fase 3, attraverso gli attuali lavori sul G3, che sono stati
condivisi.
Veniamo alla domanda 3, "In quale data avverrà l'inizio
materiale dei lavori di scavo per la realizzazione della struttura
e se ciò comporterà il taglio di alberi, l'occupazione del
marciapiede delle sedi stradali in Via Chaligne e in Via
Saint-Martin-de-Corléans e quindi quale data sia prevista per la
consegna della struttura totalmente operativa": con il mese di
febbraio avranno inizio i lavori di allestimento del cantiere e gli
interventi propedeutici allo spostamento verso ovest dell'isola
ecologica e alla realizzazione del nuovo punto di allacciamento del
metano. Successivamente al completamento di tali interventi
propedeutici, si avvieranno i lavori di scavo veri e propri.
Nel corso dei lavori è previsto il taglio di due piante sul lato
di via Saint-Martin-de-Corléans, al posto di queste si prevedono
due nuove piantumazioni in una diversa collocazione, non
interferente con le delimitazioni del cantiere.
La realizzazione delle opere non importerà l'occupazione di
alcuna sede stradale ma unicamente delle porzioni di marciapiede,
lato via Saint-Martin-de-Corléans, per il tempo di realizzazione
dei lavori.
Il tempo di realizzazione previsto per i lavori del corpo G3 è
di 567 giorni naturali e consecutivi.
Nell'aver risposto in maniera puntuale alle sue domande,
indipendentemente dal fatto che lei non ne sarà soddisfatto,
ricordo che ha richiamato il concetto di pietà: secondo me è
corretto, per chi amministra, non soltanto rifarsi a questo
concetto ma al concetto di
pietas
, che fondamentalmente vuol
dire il rispetto per gli altri.
Rispetto per gli altri vuol dire sia il fatto che, come citavano
Gino e Michele: "Le opinioni, insomma, ognuno ha le proprie tanto
per essere chiari", lei ha espresso delle opinioni mentre noi
invece abbiamo risposto con dei fatti, ma il rispetto per gli altri
riguarda anche i cittadini, perché chi amministra prende un
testimone, lavora nella maniera migliore possibile e porta questo
testimone più avanti rispetto al momento nel quale lo ha raccolto:
per cui rispetto a quest'opera, questa maggioranza e anche la
precedente hanno raccolto un testimone dal 2021 al 2024, hanno
operato in maniera solerte, assumendosi delle responsabilità.
Le responsabilità sono incolori, collega Lucianaz, io mi auguro
che nel minor tempo possibile lei abbia la possibilità di vivere
questa splendida esperienza che ha a che fare con l'Amministrazione
e con l'assumersi delle responsabilità perché le assicuro che nel
momento in cui questo avviene, soprattutto per chi la vive in
maniera così, un po' gridata, il concetto di testimonianza può
diventare un martirio (per tornare all'etimologia del termine)
quindi - di conseguenza - con il martirio si viene a dover
rappresentare di fronte a tutti quanti i cittadini, nei confronti
dei quali si è avuto del rispetto, che in realtà le cose che si
sono raccontate urlando e lanciando epiteti a chi invece le
responsabilità incolori se le assume: ebbene, quelle non erano
assolutamente delle cose che si potevano fare.
Noi abbiamo il massimo rispetto sia per il lavoro che stiamo
facendo con il Comune di Aosta che, a sua volta, si sta assumendo
delle responsabilità, sia nei confronti del Consiglio, della
Commissione e naturalmente di tutti coloro i quali stanno lavorando
per portare a termine un'opera così ampia, ma soprattutto abbiamo
rispetto per quest'Aula e per chiunque porti opinioni diverse su un
tema amministrativo e politico così importante, però, per le
opinioni, ognuno ha le proprie, mentre i fatti invece sono di
coloro i quali si assumono la responsabilità invece di urlare e
ululare alla luna.
Presidente -
Consigliere Lucianaz, ne ha facoltà.
Lucianaz (RV) -
Avrà la risposta di simile tono. Si
ricordi che la mancanza di rispetto ce l'ha lei verso i Consiglieri
che sono sedici mesi che le chiedono di comparire in V Commissione
per parlare dell'Ospedale, cosa che non è mai avvenuta, se non per
un problema alla centrale tecnologica, quindi è lei che da quando è
Assessore non ne parla in V Commissione, e di questo ogni tanto
accuso il presidente Padovani di non fare abbastanza, però ora pare
che sia partito con il piglio giusto.
Il rispetto io ce l'ho - e gliel'ho detto prima, pensavo
l'avesse capito - per chi soffre, per chi lavora in condizioni
estreme dentro l'Ospedale. Lei vada a vedere in fondo nei
laboratori in che condizioni di difficoltà lavorano, avrebbero
bisogno di lavorare in uno spazio aperto, bello, illuminato,
capiente, invece ci metterete tutti i container, quello delle acque
putride davanti alle finestre del laboratorio al piano - 3, e ci
metterete anche le vasche, che lei dice che non verranno spostate,
invece per effettuare lo scavo, bisognerà levare le vasche della
raccolta dell'acqua potabile che verranno messe proprio di fianco
ai container proprio sotto la rianimazione, e in quello spazio ci
sarò uno scavatore che dovrà livellare tutto il terreno.
Anche questo è rispetto nei confronti di cittadini.
Chiaramente lei ha la priorità per le opere, giustamente, è la
sua priorità. Lei deve rispettare un cronoprogramma, ha i suoi
impegni di Governo. Io mi occupo altre cose, io mi occupo di
cittadini che soffrono e che per quasi due anni vedranno un
cantiere sotto i loro letti.
Per il marciapiede, lei sa meglio di me che è prevista una pista
ciclabile e sotto la pista ciclabile, proprio nella zona verde, una
delle ultime zone verdi dell'Ospedale, larga un metro e venti,
passeranno i cavi della media tensione, che sono già previsti in
questi lavori.
Per quanto riguarda invece la questione del taglio degli alberi,
guardi, io mi sono letto il fascicolo tecnico dell'opera, da una
parte si parla di taglio di otto alberi, dall'altra parte si parla
del taglio di diciotto alberi al costo di 4.300 euro, quindi
probabilmente c'è molta confusione in questo progetto
esecutivo.
Lei addirittura oggi mi parla di due alberi, quindi abbiamo tre
versioni diverse; con quello che è costato questo progetto,
gradiremmo avere un'unica cifra, almeno sapremmo quanti alberi
verranno abbattuti.
Poi la modifica al traffico veicolare: lei mi dice che non ci
saranno modifiche al traffico, voglio vedere io come riescono a
piazzare le palizzate senza occupare una corsia di via
Saint-Martin-de-Corléans, oppure anche Via Chaligne, è tutto da
vedere, ma lei va tranquillo, lei va dritto per la sua strada,
giustamente lei ha le sue priorità e fa bene, vada per la sua
strada, e io gliele critico perché non sono le mie.
Lei realizzi tutti i progetti che vuole, concluda tutte le opere
incompiute che è riuscito a concludere, io non ho di quelle
priorità, io ho un altro compito qui.
4.815 euro per il taglio di diciotto piante, questo fa parte del
progetto che lei mi ha permesso di leggere, e senza il 116, lei non
ce ne avrebbe ancora parlato di questo progetto immagino, quindi
grazie a Dio che c'è questa possibilità di ottenere
informazioni.
Del parcheggio da duecento posti auto mi dirà lei dove andremo a
farlo, visto che tutto lo spazio sarà occupato dalla centrale
tecnologica.
Quanto all'isola ecologica, sono previsti 510 metri quadrati di
demolizione, perché spaccheranno tutto l'autobloccante e tutto il
cemento in cui ora vengono depositati i container e i bidoni per
l'isola ecologica e tutto questo spazio verrà ristretto in
quell'angusto prato, adesso è un prato però verrà tolta la parte di
terra superiore per fare appunto un'altra gettata in cemento,
quindi di verde ne vedremo ancora di meno.
Mi fermo qui, penso che per oggi sia sufficiente.
