Classificazione
ACQUE
Acque pubbliche



Oggetto del Consiglio n. 2825 del 20 giugno 2007 - Resoconto
OGGETTO N. 2825/XII - Soddisfacimento dei bisogni idrici
della Regione a causa della carenza di piogge.
(Interpellanza)
Interpellanza
Premesso che:
·
la carenza di precipitazioni comporta, anche nella nostra
Regione, una riduzione delle risorse idriche finalizzate al consumo
umano, all'utilizzo irriguo e a quello industriale nonché alla
produzione idroelettrica;
·
alla costante diminuzione della risorsa "acqua"
corrisponde, in molti comuni valdostani, un incremento tariffario
per il consumo domestico;
·
è stata annunciata una sospensione programmata
dell'erogazione di energia elettrica con decorrenza dalla prossima
estate;
i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se le risorse idriche disponibili nel nostro bacino
geografico sono sufficienti al soddisfacimento del fabbisogno
idrico della popolazione valdostana;
2) se le sospensioni dell'erogazione di energia elettrica
sono già state programmate e se sono inevitabili: quali misure
precauzionali si intendono adottare per evitare il black out di
servizi essenziali per la comunità (p. es. servizio
sanitario);
3) quali iniziative sono state adottate o si intendono
mettere in atto per evitare, o quantomeno contenere, gli sprechi di
acqua;
4) quali sono i livelli di efficienza e di dispersione delle
reti acquedottiche valdostane e se sia possibile introdurre criteri
di calmierazione delle tariffe per l'utilizzo della risorsa idrica
a fini domestici.
F.to: Tibaldi - Lattanzi
Président
- La parole au Conseiller Tibaldi.
Tibaldi (CdL)
- Questa interpellanza ha avuto una grande
funzione propiziatoria, perché dal momento in cui l'abbiamo
depositata è iniziato un lungo periodo di precipitazioni e ha
praticamente risolto il problema dell'emergenza idrica, almeno a
livello temporaneo, di conseguenza è valsa più questa interpellanza
che non una danza della pioggia collettiva... perlomeno un
obiettivo lo ha già raggiunto. Se effettivamente l'emergenza è
rientrata rispetto a quanto si profilava qualche giorno prima del
deposito di questa iniziativa, possiamo dire che il problema a
monte rimane, perché come si diceva anche stamani il clima globale
è in una fase di profondo cambiamento che incide sulle condizioni
del territorio e sulla presenza delle disponibilità idriche.
La nostra Regione non è esente da questo fenomeno climatico
generale e direi che anche la riduzione della superficie dei
ghiacciai, che abbiamo constatato in questi ultimi anni, è un
fenomeno evidente quanto preoccupante. La carenza di precipitazioni
si riflette sulle disponibilità idriche per i vari consumi: il
consumo umano, il consumo industriale, la biodiversità, l'utilizzo
idroelettrico. Sappiamo che l'acqua è una ricchezza della Regione
insieme al suo ambiente, è giusto tutelarla, utilizzarla e
finalizzarla ai suoi prioritari consumi. Recentemente l'ente
erogatore dell'energia elettrica in Regione, "DEVAL", ha divulgato
agli utenti valdostani una lettera sulla sospensione programmata,
prevista per il periodo estivo, dell'erogazione di energia con
decorrenza dalle prossime settimane. Tutti questi fattori combinati
ci hanno indotto a presentare l'interpellanza suddetta. Ripeto,
un'interpellanza che è stata in parte affievolita nella sua
emergenza dalle ultime precipitazioni, ma il problema permane e non
è di facile soluzione.
Con quattro quesiti vogliamo avere alcuni approfondimenti sulla
materia che è vista nelle sue diverse sfaccettature. Anzitutto se
le risorse idriche disponibili nel nostro bacino geografico - che
fa parte del più grande bacino del Po e il Po ne fa per primo le
spese, è il grande malato, e naturalmente anche la Dora Baltea come
affluente del cui bacino facciamo parte ha ridotto notevolmente la
portata di acqua, e questo è un altro indice significativo della
carenza idrica - sono sufficienti al soddisfacimento del fabbisogno
idrico della popolazione valdostana, oppure se questa riduzione si
rivelerà quanto prima anche in sospensioni dell'erogazione
dell'acqua. Tutti gli utenti valdostani si sono resi conto come in
questi anni il costo dell'acqua sia notevolmente lievitato, ci sono
diverse reti acquedottiche, ci sono diversi soggetti che provvedono
all'erogazione dell'acqua; però quando arrivano le bollette tutti
abbiamo registrato un aumento significativo della spesa!
La seconda domanda si riferisce al fabbisogno elettrico, in
particolare a quelle sospensioni di energia di cui è stato fatto
non solo un annuncio anche tramite una conferenza stampa
organizzata dalla Giunta, ma anche attraverso le lettere a cui
accennavo. Alla luce delle recenti piogge, queste sospensioni
rimangono confermate, sono evitabili o sono inevitabili, o quali
misure precauzionali si intendono adottare per evitare il "black
out" di servizi essenziali per la comunità, per esempio il Servizio
sanitario che è quello più essenziale?
Il terzo argomento riguarda le misure preventive che sono state
adottate o si intendono mettere in atto per evitare, o quantomeno
contenere, gli sprechi di acqua. Si è parlato più volte di
condutture idrauliche, di reti acquedottiche che hanno una
dispersione in parte fisiologica del prodotto idrico e quando
supera certi livelli diventa patologica, cioè buttiamo via acqua
senza rendercene conto, ci piacerebbe sapere se l'Assessorato ha un
monitoraggio accurato degli sprechi d'acqua. Ci sono Regioni
italiane come la Sicilia e la Calabria dove, su 100 litri d'acqua
che partono dalla fonte, 40 si perdono a livello di condutture
bucate e quindi solo 60 arrivano a destinazione.
Infine, quali sono i livelli di efficienza e di dispersione
delle reti acquedottiche valdostane e se sia possibile - mi
riallaccio alla questione tariffaria - introdurre criteri di
calmierazione delle tariffe per l'utilizzo della risorsa idrica a
fini domestici, quindi se possibile, introdurre tariffe sociali
come peraltro avverrà dal 1° luglio 2007 con un'attenzione di
tariffazione sociale per quanto riguarda le utenze elettriche. E
questa sarà una grande sfida che riguarderà anche la
liberalizzazione elettrica.
Queste sono le domande che proponiamo a fronte di una premessa
che abbiamo cercato di sintetizzare; speriamo che l'Assessore ci
dia qualche risposta convincente.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Potrei dire che tutti i quesiti posti sono
affrontati anche dettagliatamente nel piano di tutela delle acque,
che esamina tutti questi aspetti e anche in prospettiva, non ultimo
tenendo conto di possibili mutazioni degli scenari.
Per quanto riguarda il primo punto, si parte dal presupposto che
ci sia un'effettiva riduzione delle risorse idriche finalizzate al
consumo umano, all'utilizzo irriguo e a quello industriale, nonché
alla produzione idroelettrica, così come si collega la diminuzione
della risorsa "acqua" ad un incremento tariffario per il consumo
domestico. Dobbiamo fare una riflessione che è più di carattere
generale, nel senso che abbiamo dei "trend" che sono fra di loro
contraddittori e mi spiego. Da un punto di vista dell'utilizzo
domestico delle acque, abbiamo avuto una crescita esponenziale dei
bisogni, perché la trasformazione della società, la forte
urbanizzazione, l'utilizzo di elettrodomestici hanno fatto sì che
ci sia stata una crescita esponenziale.
La prima domanda è: c'è un capitale di acqua potabile in grado
di dare risposte alle esigenze? La risposta è "sì", anzi abbiamo
dei quantitativi d'acqua che sono in grado di sopportare ancora dei
carichi. Questo non significa che abbiamo un sistema di
distribuzione dell'acqua sul territorio razionale, cioè abbiamo per
esempio Aosta che ha delle carenze di acqua, non che potenzialmente
manchi l'acqua per Aosta, ma bisogna rivedere le condotte di
adduzione, ma lo stesso dicasi per Saint-Pierre, Sarre... Questo è
un problema che verrà affrontato nell'ambito del sistema idrico
integrato, è stata fatta la ricognizione delle necessità, e con il
quadro delle necessità abbiamo il quadro degli interventi.
Più complesso è il discorso dell'agricoltura, perché questo
settore manifesta un andamento contrario. Se sommiamo le terre
agricole che non sono più utilizzate e la razionalizzazione
dell'uso dell'acqua che si dovrebbe fare attraverso impianti di
irrigazione a pioggia, in teoria dovremmo avere un minore consumo
di acqua per l'agricoltura. In realtà per l'agricoltura ci rendiamo
conto che questa spesso non è sufficiente a causa dell'andamento
dei torrenti. Qui sì che è incidente l'effetto dello scioglimento
della neve precoce in primavera, perché non consente di avere degli
apporti idrici tutto l'anno, e allora in qualche caso vediamo che
si instaura una sorta di regime di concorrenza - tipico è quello
che c'è a Saint-Barthélemy - dove abbiamo delle rilevazioni
idroelettriche che entrano in concorrenza con quelle agricole; ma
se facciamo il bilancio agricolo di quel bacino, vediamo che per
quanto è la necessità di acqua, l'acqua ci dovrebbe essere; poi
scattano quegli altri meccanismi. Anche qui, quindi, il discorso è
di razionalizzare i sistemi e non ultimo l'ipotesi di fare dei
bacini di accumulo. D'altra parte non è una novità, perché
anticamente in quasi tutti i nostri alpeggi si trovano i resti di
piccoli bacini che sarebbero oggi impensabili, ma nel futuro penso
che un'ipotesi del genere possa prendere corpo. Non abbiamo avuto
delle flessioni per quanto riguarda la produzione di energia
elettrica, che rimane costante.
Per quanto riguarda la sospensione programmata di energia
elettrica da parte delle aziende distributrici, ricordo che questa
eventualità è prevista dal Piano di emergenza per la sicurezza del
sistema elettrico (PESSE), è operativo dal 1° luglio 2005. Tale
piano prevede che quando TERNA, gestore della Rete elettrica
nazionale, rileva che la richiesta di energia elettrica supera la
disponibilità dell'offerta, richiede alle aziende distributrici di
predisporre l'applicazione del piano PESSE, ossia di prevedere dei
distacchi a rotazione dell'utenza elettrica; però sono fatte salve
le utenze protette: ospedali, ferrovie, Vigili del fuoco,
Protezione civile, utenza industriale con connessioni dedicate e
non interrompibili. Allo stato attuale si parla, quindi, di un
turno di rischio di disalimentazione che interessa l'utenza
generica e che verrà attivato solo nel caso di necessità di una
riduzione del carico di energia elettrica al fine di evitare
"black-out" incontrollati. Credo che oggi sia stato uno dei giorni
di prova, perché c'è stato un'elevazione fortissima dei consumi,
dovuta al calore improvviso e credo che sia stato raggiunto un
certo livello di attenzione dovuto ai consumi per il
raffrescamento. C'è poi questo provvedimento della Protezione
civile: "Disposizioni urgenti di protezione civile dirette a
fronteggiare lo stato di emergenza in atto nei territori
dell'Italia centro-settentrionale", che è un sistema di solidarietà
idrica che preleva dove ce n'è per dare delle risposte in caso di
necessità secondo quella gerarchia delle priorità che vede l'acqua
potabile, l'acqua ad uso irriguo... queste ultime piogge hanno
attenuato questo rischio.
Per quanto riguarda la rete di distribuzione acquedottistica,
abbiamo avuto, a partire dagli anni '80 ad arrivare al 2000,
investimenti sulla rete acquedottistica regionale, soprattutto di
carattere comunale, per circa 900 milioni di euro; però bisogna
considerare che in montagna, con quelle tecnologie, una rete
acquedottistica ha un tempo di vita di non più di 20 anni, tenuto
conto che c'è questo fenomeno delle correnti vaganti e problemi di
diversa salinità nelle condutture, che rende più fragile il
reticolo.
Con le nuove tecnologie è possibile utilizzare materiali in
polietilene che sono esenti da questi effetti, nel senso che in un
territorio di montagna introdurre un acquedotto è mettere una
struttura lineare in un ambito precario da un punto di vista
geologico. La rigidità di una struttura lineare dimostra tutta la
sua debolezza quando c'è un movimento di tipo geologico anche
piccolo, perché si generano delle rotture. Abbiamo una perdita
degli acquedotti calcolata in circa il 20%, quindi molto al di
sotto della rete nazionale. Anche in questo senso ci si è - con una
serie di interventi - indirizzati verso la captazione di sorgenti
più sostanziose per abbandonare le piccole sorgenti superficiali
che sono meno affidabili, perché molto legate all'andamento
stagionale e quindi verticalizzare gli assi di portata e
distribuire meglio nell'ambito dei vari comprensori. Tutto questo è
programmato nell'ambito del sistema idrico integrato. Ci sono state
una serie di iniziative di carattere conoscitivo e di
sensibilizzazione, potrei citare "Environnement", "ECOLO",
"Ecogesti", "Envie d'environnement", e manifestazioni di vario tipo
che hanno teso a sollecitare il risparmio di acqua.
Infine, per quanto riguarda la possibilità di introdurre criteri
di calmierazione delle tariffe, qui il discorso è molto complesso.
Adesso stiamo lavorando, nell'ambito dei sub-ATO, per definire le
tariffe che vanno applicate nel sub-ATO. Si tratta di un lavoro
molto complesso, perché pone la necessità di perequare tariffe che
sono molto basse rispetto a tariffe che sono troppo alte. Si tenga
conto che nella nostra Regione l'acqua si è sempre pagata molto
poco, anche perché sono stati i Comuni che pagavano tutte le
gestioni; questo non sarà più possibile, perché la tariffa dovrà
coprire i costi di gestione e una parte dei costi di investimento.
Normalmente gli acquedotti vengono fatti con il FOSPI, quindi c'è
circa il 20%, ma stiamo predisponendo una legge per fare un insieme
di investimenti a regia comune, Regione, BIM, indirizzati a servire
le grandi condotte, risolvere i problemi di criticità che si sono a
livello comunale o intercomunale, quindi provvedere a realizzare
gli interventi di depurazione... Tutto questo consentirà di
definire una tariffa equa; già quando abbiamo fatto il piano di
tutela delle acque, abbiamo previsto la possibilità di introdurre
rispetto alla tariffa media degli abbattimenti di tariffa per le
utenze deboli, oppure per l'agricoltura, e via dicendo. Si
tratterà, quando sarà definita la tariffa, di vedere come applicare
questi criteri. La calmierazione della tariffa è in funzione
dell'efficacia delle reti, perché più le reti sono efficienti meno
costi di gestione comportano, e poi però credo che sotto una certa
soglia di consumo si possa immaginare una certa tariffa, mentre
oltre una certa soglia di consumo la tariffa dovrà essere
penalizzante: questo per evitare degli eccessivi consumi.
Président
- La parole au Vice-président Tibaldi.
Tibaldi (CdL)
- Grazie, Assessore, per aver fornito
puntuale risposta ai quesiti posti.
Sicuramente una parte delle sue risposte può essere attinto sul
piano di tutela delle acque, ma ha fornito elementi ulteriori che
soddisfano in maniera puntuale certe nostre richieste, peraltro
portano alla luce alcuni dati degni di considerazioni, e queste
considerazioni vogliamo fare adesso. La prima è che mi pare una
novità apprendere, oggi, che il coefficiente di dispersione degli
acquedotti valdostani è stimato attorno a un 20%; pensavo che
questa media fosse più bassa. È gratificante se si guardano le
altre Regioni, quelle meridionali o quelle che non hanno le
disponibilità non solo idriche, ma anche finanziarie come le nostre
per poter organizzare reti acquedottistiche di un certo livello, ma
è vero che in Val d'Aosta ciò significa che su 100 litri attinti
alla fonte, 20 si perdono nel terreno e questo è un livello di cui
auspichiamo un miglioramento con quegli investimenti che
l'Assessore ha annunciato con questa legge a regia comune fra
Regione e BIM.
Il problema, a nostro avviso, risiede in quella frammentazione
che c'è nella parte distributiva e gestionale della distribuzione,
che è capillarizzata in tanti enti che devono provvedere
all'erogazione attraverso impianti che sono spesso obsoleti e che
necessitano di manutenzione o rinnovazione completa. È auspicabile
che tutto questo investimento che dovrà essere effettuato per
razionalizzare la distribuzione venga fatto non solo nel migliore
dei modi, ma anche in un tempo relativamente breve, perché penso
che sia volontà dell'Assessore dimostrare che possiamo migliorare
in questo settore e utilizzare meglio la risorsa idrica.
Farei ancora un riferimento alla carenza idrica. L'Assessore ha
detto che è più complesso il discorso dell'agricoltura dove l'acqua
viene utilizzata per irrigare i prati e le coltivazioni ed è una
discreta quantità di acqua che viene dispersa nei prati, per
mantenere il verde e la vegetazione rigogliosa, ma ci sono anche
altre fonti di dispersione che non sono state citate, in
particolare gli impianti di risalita. L'innevamento programmato
durante l'inverno assorbe una grande quantità non solo di energia,
ma anche di acqua, ne hanno fatto le spese durante la recente
stagione invernale gli agricoltori che hanno dovuto cedere quote
d'acqua a favore degli impianti per permettere l'innevamento
programmato. Nella media e bassa montagna, essendoci stata una
stagione particolarmente favorevole, proprio nella zona tipicamente
siccitosa si sono verificate queste carenze...
(interruzione dell'Assessore Cerise, fuori microfono)
... non glielo dico in senso di accusa, glielo dico come dato di
fatto che ci è stato comunicato; sapete che la zona dell'Adret che
va da Nus fino a Montjovet è una zona fortemente siccitosa. Durante
la stagione che non è stata particolarmente copiosa in termini di
nevicate, per sopperire alla carenza di neve è stata utilizzata
energia per sparare con i cannoni e acqua onde trasformarla in
neve; quest'acqua da qualche parte è stata prelevata e ha
indebolito il fabbisogno idrico per l'agricoltura. Questo è un
problema che ci è stato segnalato e sul quale possiamo anche
disquisire. Va bene razionalizzare l'utilizzo d'acqua per
l'agricoltura, ma non sottovalutiamo il fenomeno dell'innevamento
programmato; questo non vuol dire rinunciare all'innevamento
programmato perché è stato un toccasana per gli operatori turistici
in una stagione molto avara di neve, ma sono tutti fattori che
devono essere analizzati nel loro complesso.
Per quanto riguarda il resto, la ringraziamo dei dati forniti;
ci riserviamo di approfondirne la conoscenza e di monitorare
attentamente l'evoluzione di uno scenario non solo climatologico,
ma che si riflette sulle nostre disponibilità idriche per qualsiasi
tipo di utilizzo umano e non solo umano.
Presidente
- Con questo esauriamo i nostri lavori per
oggi, il Consiglio è riconvocato domani alle ore 9.
La seduta è tolta.
---
La seduta termina alle ore 20,01.
