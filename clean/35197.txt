Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2743 del 19 dicembre 2012 - Resoconto
OGGETTO N. 2743/XIII - Interpellanza: "Interventi di
rimodulazione o trasferimento di servizi aziendali programmati
dall'Azienda USL nel corso del triennio 2010-2012".
Interpellanza
Premesso che da diversi anni l'ASL ha, meritoriamente, in
corso interventi di ristrutturazione e/o delocalizzazione di
strutture e servizi ospedalieri, extra-ospedalieri od
amministrativi orientati al miglioramento dei servizi a favore
dell'utenza;
Verificato, tuttavia, come non sempre gli interventi di cui
sopra rispondono ad una logica di chiara programmazione perché non
si trova corrispondenza tra quanto contenuto nei Piani di
Attuazione Locale (strumenti voluti dalle normative proprio per
dare una visione strategica e programmatica agli interventi delle
Aziende Sanitarie) e quanto avviene poi in corso di
esercizio;
Rilevato come buona parte degli interventi sia frutto di
decisioni estemporanee non rilevabili nei Piani citati per cui
sfuggono ad ogni azione programmatoria sia dal punto di vista della
gestione che della spesa;
Tenuto conto, a titolo di esempio, come nel Piano Attuativo
del 2010 fossero previsti interventi ancora da realizzarsi a fine
2012 (come la sistemazione della Nuova Dialisi, la sistemazione del
Poliambulatorio di Châtillon), mentre sono stati effettuati lavori
ed adeguamenti in aree non preventivamente concordate come lo
spostamento della Geriatria dalla sede dell'Ospedale Parini alla
sede del Beauregard, la delocalizzazione del Servizio Ausili
Disabili o il rifacimento di alcuni spazi consultoriali
nell'ex-Maternità (scelta, quest'ultima, per altro da noi suggerita
a suo tempo proprio perché non prevista in nessun piano di
ammodernamento, mai inserita eppure già realizzata anche se in
forma solo parziale perché si è intervenuti sul Consultorio al
primo piano e non si è fatto nulla per il resto del Consultorio al
piano terreno);
Ritenuta, pertanto, poco professionale una tale gestione dei
servizi che avviene, spesso, senza una sufficiente concertazione
preventiva delle azioni in corso tanto da comportare, in alcuni
casi, una successiva revisione delle decisioni assunte con nuovi
oneri a carico dell'azienda (vedasi lo spostamento del Servizio
Disabili);
Rilevato, infine, come (spesso) tali azioni scoordinate
incidano pesantemente anche sui costi finali dell'Azienda (servizi
esternalizzati di trasporto, recupero o acquisto nuovi arredi,
servizi connessi alle reti telefoniche ed informatiche, lavori
edilizi, ecc. ecc.);
la sottoscritta Consigliera regionale
Interpella
l'Assessore competente per sapere:
1) quali erano gli interventi di rimodulazione o
trasferimento dei servizi aziendali (ambulatoriali, amministrativi
od altro) programmati dall'Azienda USL nel corso del triennio
2010-2012, quali sono stati effettuati, quali non sono stati
effettuati e quali sono avvenuti al di fuori del Piano Attuativo
Locale;
2) quanto sono costati gli interventi di rimodulazione di cui
sopra (traslochi, arredi, tecnologie informatiche, ecc.
ecc.);
3) quali di questi interventi sono da considerarsi definitivi
e quali, invece, subiranno ulteriori modifiche;
4) come si intendano realizzare tutti gli interventi previsti
nel Piano Attuativo 2010.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Da diversi anni l'USL ha, meritoriamente, in corso interventi di
ristrutturazione e/o delocalizzazione di strutture e servizi
ospedalieri, extra ospedalieri od amministrativi orientati al
miglioramento dei servizi a favore dell'utenza. Verificato,
tuttavia, come non sempre gli interventi di cui sopra rispondono ad
una logica di chiara programmazione, perché non si trova
corrispondenza tra quanto contenuto nei piani di attuazione locale
(strumenti voluti dalle normative proprio per dare una visione
strategica e programmatica agli interventi delle aziende sanitarie)
e quanto avviene poi in corso di esercizio; rilevato come buona
parte degli interventi sia frutto di decisioni estemporanee non
rilevabili nei piani citati per cui sfuggono ad ogni azione
programmatoria sia dal punto di vista della gestione che della
spesa; tenuto conto, a titolo di esempio, come nel piano attuativo
del 2010 fossero previsti interventi ancora da realizzarsi a fine
2012 (come la sistemazione della nuova dialisi, la sistemazione del
Poliambulatorio di Châtillon), mentre sono stati effettuati lavori
ed adeguamenti in aree non preventivamente concordate, come lo
spostamento della Geriatria dalla sede dell'Ospedale Parini alla
sede del Beauregard, la delocalizzazione del Servizio ausili
disabili o il rifacimento di alcuni spazi consultoriali nell'ex
Maternità (scelta, quest'ultima, peraltro da noi suggerita a suo
tempo proprio perché non prevista in nessun piano di
ammodernamento, mai inserita eppure già realizzata, anche se in
forma solo parziale, perché si è intervenuti sul consultorio al
primo piano e non si è fatto nulla per il resto del consultorio al
piano terreno); ritenuta pertanto poco professionale una tale
gestione dei servizi, che avviene spesso senza una sufficiente
concertazione preventiva delle azioni in corso, tanto da comportare
in alcuni casi una successiva revisione delle decisioni assunte con
nuovi oneri a carico dell'azienda (vedasi lo spostamento del
Servizio disabili); rilevato, infine, come spesso tali azioni
scoordinate incidano pesantemente anche sui costi finali
dell'azienda (servizi esternalizzati di trasporto, recupero o
acquisto nuovi arredi, servizi connessi alle reti telefoniche ed
informatiche, lavori edilizi, eccetera), volevamo sapere
dall'Assessore:
"quali erano gli interventi di rimodulazione o
trasferimento dei servizi aziendali (ambulatoriali, amministrativi
od altro) programmati dall'Azienda USL nel corso del triennio
2010-2012, quali sono stati effettuati, quali non sono stati
effettuati e quali sono avvenuti al di fuori del piano attuativo
locale; quanto sono costati gli interventi di rimodulazione di cui
sopra (traslochi, arredi, tecnologie informatiche, eccetera); quali
di questi interventi sono da considerarsi definitivi e quali,
invece, subiranno ulteriori modifiche..."
. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Vista l'imponenza dei dati che vengono richiesti
dall'interpellante, perché nel triennio 2010-2012 è stata fatta una
quantità enorme di lavori, io fornirò la prossima settimana una
serie di dati in modo preciso secondo le risposte; quindi i punti
in dettaglio verranno sviluppati in questo dossier che sto
preparando con l'USL, così abbiamo il quadro completo.
Indipendentemente da questo, alcune considerazioni dal punto di
vista dell'inquadramento generale dell'argomento. Gli interventi in
conto capitale approvati nell'ambito degli accordi di programma fra
Regione e USL sono distribuiti in quattro programmi triennali, che
prevedono le seguenti tipologie di finanziamento: manutenzione
straordinaria e adeguamento tecnologico delle strutture sanitarie,
adeguamento tecnologico delle apparecchiature sanitarie,
realizzazione del sistema informativo aziendale, dal 2011 è stato
inserito il programma per l'acquisto di arredi e automezzi
aziendali. In particolare, in merito al programma della
manutenzione straordinaria e adeguamento tecnologico, si è deciso
di ripartire la spesa finanziaria sulle seguenti aree: Umberto
Parini, Beauregard, ex Maternità, strutture territoriali ed altri
interventi di interesse regionale che l'Amministrazione intende
monitorare, come la Casa della salute di Châtillon, laboratorio
analisi, dialisi.
I programmi triennali di investimento che subiscono
aggiornamenti annuali ed infrannuali sono necessari per definire i
limiti di spesa di ciascuna tipologia di intervento ed, ogni
variazione di spesa rispetto al tetto definito per i singoli
aggregati, deve essere autorizzata dall'Assessorato. Le eventuali
modifiche nell'accordo di programma quindi devono essere
autorizzate dalla Giunta, e concordati con l'USL.
Tenuto conto dell'impostazione sopracitata, l'azienda definisce
il piano di dettaglio dei singoli interventi di manutenzione
considerando l'autonomia organizzata e le esigenze
straordinarie.
Si rileva che, a seguito dell'insediamento del gruppo di lavoro
misto fra COUP (società che realizza l'ampliamento dell'ospedale),
USL e Regione per la realizzazione del presidio unico, i lavori
vengono coordinati con quelli previsti dalla progettazione del
suddetto intervento, che prevede la suddivisione del presidio
ospedaliero nell'area "24 ore" e in quella "12 ore", nonché la
delocalizzazione dei Reparti di lungodegenza e Geriatria.
In conclusione, non si rilevano scostamenti sostanziali fra gli
interventi realizzati dall'USL e quelli programmati nell'ambito dei
piani attuativi locali. Questo lo potrà vedere una volta in
possesso di tutti i dati, e se vorrà potrà fare altre iniziative
per chiedere spiegazioni. L'unica cosa è che non sono decisioni
estemporanee che non vengono concertate; fra l'altro, tutte le
iniziative vengono fatte per dare migliori servizi ai cittadini e
migliori possibilità di lavoro ai medici e al personale. Infatti,
tutti gli interventi vengono discussi nel collegio di direzione e
spesso sono sollecitati dai medici. Per quanto riguarda la
Geriatria si è deciso di portare avanti un'azione più omogenea
nell'ambito del reparto, e di ampliare i posti letto: questo è un
esempio, e così via via gli altri interventi fatti.
Per quanto mi riguarda, sono decisioni meditate da parte
dell'azienda e dell'Assessorato, condivise nel collegio di
direzione e, ripeto, fatte sempre nell'ottica di migliorare i
servizi che formiamo. Grazie.
Président
- La parole à la Conseillère Carmela
Fontana.
Fontana (PD)
- Grazie Assessore.
Nessuno mette in dubbio che questi interventi siano fatti per
migliorare i servizi per i cittadini, ma al di fuori tali
spostamenti sembrano assurdi, perché si parla di costruire un'altra
ala di ospedale. In occasione dell'ultima interpellanza sulla
ristrutturazione dell'ultimo piano dell'ex Maternità il Presidente
mi aveva detto:
"non si fanno più ristrutturazioni, perché viene
tutto accorpato nel nuovo ospedale"
, allora mi chiedo qual è la
programmazione, perché, se andiamo ad inaugurare reparti nuovi, poi
li riportiamo giù, che senso ha?
Anche la Gastroenterologia, che è stata appena inaugurata, si
dice che la volete riportare giù in ospedale, mi sembra ridicolo,
in un momento che abbiamo bisogno di avere più risorse per i
servizi, stiamo spendendo una marea di soldi per le
ristrutturazioni! Lei dice "no", io le dico quello che si vede
all'esterno, perché, se c'è l'intenzione di fare un ospedale nuovo,
mi chiedo cosa si vanno a spendere...
(interruzione dell'Assessore Lanièce, fuori
microfono)
...quattro anni, ho capito...allora che si faccia una
programmazione per cui quello che viene fatto non viene più
spostato, perché poi recuperare tutto quello che è stato speso non
è facile, sono spese inutili. Con questo non vuol dire che non
siano ristrutturazioni fatte bene e che non siano utili ai
cittadini, ma mi sembra un'assurdità: è come se costruissi una
casa, dopo un anno avessi intenzione di cambiare e quella la
buttassi giù. Mi sembra che ci voglia più programmazione: è questo
che volevo dire, perché tutti questi spostamenti non sono capiti.
Come anche gli spazi che abbiamo a disposizione...all'ultimo piano
della vecchia Maternità vada a vedere quanti spazi abbiamo e
andiamo a pagare affitti da capogiro per mettere i servizi! Mi
sembra giunto il momento di vedere cosa fare per risparmiare ed
investire quei soldi sui servizi e sull'utenza, non sugli sprechi.
Grazie.
Presidente
- Colleghi, sono state depositate alla
Presidenza le relazioni congiunte dei colleghi Crétaz e Rosset sul
disegno di legge n. 217, la relazione del collega Agostino sul
disegno di legge n. 214. Sono stati depositati altresì quattro
emendamenti dell'Assessore Isabellon sul disegno di legge n. 217,
un emendamento della sottoscritta e dei Capigruppo alle proposte di
legge nn. 208 e 212, un emendamento sempre della sottoscritta e dei
Capigruppo delle forze di maggioranza alla medesima legge.
