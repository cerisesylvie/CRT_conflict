Classificazione
AMBIENTE
Inquinamento
ENERGIA



Oggetto del Consiglio n. 1684 del 13 gennaio 2016 - Resoconto
OGGETTO N. 1684/XIV - Interrogazione: "Risultanze dei
controlli effettuati sugli impianti termici in esercizio sul
territorio regionale".
Follien (Presidente) -
Punto n. 8 dell'ordine del giorno.
La parola all'Assessore Donzel.
Donzel (PD-SIN.VDA)
- Grazie Presidente.
Ringrazio i colleghi che hanno chiesto dei chiarimenti
estremamente tecnici, per cui in una prima parte magari farò una
premessa che cerca di spiegare, di chiarire in maniera sintetica,
ma naturalmente tutti i dati sono a disposizione dei Consiglieri
che hanno posto la questione.
Per quanto riguarda la prima richiesta: "quale sia la
percentuale di dati sul totale contenuti nel catasto energetico
regionale relativa agli impianti termici in esercizio sul
territorio regionale", i dati naturalmente sono precisi, abbiamo
attualmente caricati sul catasto impianti termici 9818 impianti,
che sono dislocati in modo abbastanza uniforme su tutto il
territorio regionale. Naturalmente, essendo più alta la
concentrazione di edifici nel fondovalle, la percentuale di
impianti caricati sul catasto del fondovalle è maggiore, ma tutti i
Comuni valdostani sono stati interessati da quest'operazione. Siamo
ancora naturalmente lontani dalla registrazione complessiva del
numero di impianti da verificare, perché un calcolo presuntivo
porterebbe a circa 58 mila i potenziali impianti da registrare.
Possiamo quindi dire che siamo arrivati ad un sesto di questa
registrazione, però il dato confortante che mi pare di portare
all'attenzione è che quando siamo partiti con questa procedura nel
2014 venivano implementati nel catasto energetico regionale circa
trenta-quaranta impianti al mese, adesso siamo a
cinquecento-seicento. C'è stato veramente un crescendo e quindi se
queste percentuali dovessero confermarsi, sicuramente i tempi per
ridurre questa forbice tra gli impianti ancora da accatastare e
quelli già accatastati si ridurrebbe fortemente in tempi
sensibilmente più brevi. È importante rilevare che in questo
percorso naturalmente un ruolo lo svolgono i soggetti.
Quest'operazione è fatta direttamente dai manutentori e dobbiamo,
da un certo punto di vista, tenere conto del fatto che andando
anche ad imporre procedure più stringenti dobbiamo stare attenti -
è l'unica precauzione che mi permetto di avere su questo - che
questo non ricada sul costo aggiuntivo all'utenza, nel senso che
magari una buona norma dice: "acceleriamo", però poi il rischio è
che l'impresa faccia pagare gli oneri di quest'attività ulteriore
all'utenza, che sarebbe una cosa che dovremmo in qualche modo
cercare di evitare visti i tempi che corrono.
In effetti qualche ritardo nel caricamento dei dati c'è da parte
delle imprese, però torno a dire che questa è una criticità che va
rilevata. I dati però fanno emergere una situazione interessante
per quanto riguarda questi circa 9800 impianti accatastati, perché
questi danno una fotografia molto positiva della situazione in
Valle d'Aosta. Praticamente, rispetto a quest'indagine, emergerebbe
che il 44,6 percento degli impianti sono a gas naturale (metano),
il 36,9 percento GPL, il 18,3 gasolio e praticamente è residuale o
scomparsa ormai la nafta. Questa quindi è anche l'occasione per
dire che in presenza di questi dati c'è un messaggio forte alla
popolazione valdostana di allinearsi a questa che è una tendenza
forte della nostra comunità di aver sostituito ormai quasi
dappertutto la nafta e quindi quelli che hanno ancora questo tipo
di impianti che guardino con attenzione l'evoluzione che è in
corso.
Per quanto riguarda invece i controlli che sono stati effettuati
fino ad oggi, ci si è attenuti alle disposizioni previste dalla
norma e la struttura competente, avvalendosi del Coenergia, ha
organizzato, sulla base dei criteri stabiliti dalle deliberazioni,
il sistema dei controlli, che sono stati condotti dall'Agenzia
regionale per la protezione dell'ambiente (ARPA). I controlli sono
stati condotti esclusivamente tramite accertamento documentale. Al
fine dell'effettuazione di tali accertamenti, il responsabile
dell'impianto selezionato era tenuto a trasmettere all'ARPA copia
del libretto di centrale dell'ultimo rapporto di controllo tecnico,
rapporto di efficienza energetica ai sensi del DPR n. 74/2013. Era
accettata anche la trasmissione di documentazione in formato
elettronico esclusivamente se presentata tramite PEC. I risultati
di tali controlli hanno evidenziato, anche a seguito di successive
integrazioni documentali presentate dai responsabili degli
impianti, diverse carenze. Sui 57 controlli effettuati solo 36
possono essere considerati positivi, i restanti 13 presentavano
carenze notevoli, mentre gli altri 8 invece mancanze di minore
rilievo.
Per i controlli previsti per la stagione termica 2015-2016 si
prevede la possibilità di effettuare delle ispezioni in loco sugli
impianti che, dai controlli documentali effettuati nelle stagioni
termiche precedenti, sono risultati negativi. C'è quindi la volontà
di non solo limitarsi a prendere atto di una situazione, ma di
intervenire in modo puntuale. Tali ispezioni effettuate da tecnici
abilitati allo specifico corso, ai sensi del decreto legislativo n.
192/2005, saranno disciplinate da una nuova delibera della Giunta
regionale, la cui proposta è in fase di elaborazione, da un
protocollo d'ispezione redatto da Coenergia in collaborazione con
ARPA, seguendo le linee guida nazionali proposte da ENEA e in linea
con quanto disposto dal DPR n. 74/2014 e dalle norme tecniche di
settore. Da una parte quindi si può rilevare una tendenza in linea
di massima, sulla base delle proiezioni che abbiamo, positiva per
l'evoluzione che è in essere, quindi anche di questo bisogna
ringraziare tutta la comunità valdostana di una sensibilità che si
sta attivando in questa linea e che in un inverno un po'
particolare come questo ha già permesso ai cittadini valdostani di
beneficiare della profonda trasformazione che è stata messa in atto
dalle famiglie, che, rispetto ad altre realtà, abbiamo beneficiato
sicuramente di condizioni ambientali migliori. Dai controlli
effettuati però emerge che naturalmente resta ancora da fare,
bisogna tenere presente e molto attenta e vigile l'attenzione su
questi temi, tant'è che non a caso, come magari emergerà anche in
successive discussioni che faremo su altre interpellanze, stiamo
proponendo, anche in modo efficace e sostenuto dall'Amministrazione
regionale, quella che chiamiamo una riqualificazione complessiva
degli edifici, perché non si tratterà soltanto di avere delle
caldaie più efficienti o utilizzare dei combustibili che hanno
minor impatto ambientale, ma si tratta soprattutto di consumare
meno, che è l'obiettivo della legge n. 13/2015. Da questo punto di
vista, quindi mi sembra che siamo sulla strada giusta, anche se è
evidente che sarebbe necessaria un'accelerazione su questo fronte.
Mi piace sempre dire che queste cose andrebbero fatte ieri, però
rilevo la precauzione che bisogna anche procedere tenendo conto che
ciò non comporti ulteriori aggravi di costi all'utenza in un
momento particolarmente difficile come quello che stiamo
vivendo.
Presidente -
Grazie Assessore. La parola al Consigliere
Roscio per la replica.
Roscio (ALPE)
- Grazie Presidente. Grazie Assessore
Donzel per la risposta.
La nostra iniziativa prendeva spunto da una constatazione in
merito alle condizioni ambientali. Se si vanno a vedere i dati di
inquinamento soprattutto per quanto riguarda le polveri, i dati
dell'ARPA sull'ultimo mese che hanno preceduto le piogge, i dati
sono impietosi, la media delle polveri è stata quasi al livello
massimo: 45 sul massimo di 50 consentito. I superamenti sono stati
13 in un mese, quindi significa che un giorno su due eravamo al di
sopra dei livelli consentiti dalla legge, quindi questa è una
situazione che con l'aria di montagna che si dovrebbe respirare
nella nostra regione ha poco a che vedere, quindi la situazione è
pesante da quel punto di vista.
Noi sappiamo che in questa situazione importano tre fattori: le
attività produttive, il riscaldamento e i trasporti. Proprio sul
riscaldamento ci siamo concentrati, lei, Assessore, ci ha dato dei
dati praticamente ammettendo che ci sono delle criticità ed
effettivamente è così, perché la base di partenza per fare
qualunque scelta è la conoscenza dei dati, io sulle caldaie
valdostane ho solo un sesto dei dati, quindi ho meno del 20
percento di conoscenza di quali sono le caldaie valdostane ad oggi
sul territorio e immagino anche che chi fornisce i dati...non siano
di quelle messe nelle condizioni peggiori. Lei ha parlato di
caldaie a nafta o caldaie ad olio combustibile che sono sparite, io
la inviterei a fare un giro ogni tanto nei Paesi valdostani: di
fatto ancora oggi ci sono caldaie ad olio combustibile e caldaie a
nafta e le assicuro che dove ci sono si sente la presenza, perché,
rispetto ad una caldaia a metano o anche a GPL, la differenza in
termini di emissioni è notevole.
Noi vorremmo sollecitare una cosa, rilevando il miglioramento
sull'inserimento dei dati che lei ha detto, quindi siamo aumentati
di dieci volte al mese, e questo è positivo...vorremmo capire anche
che tempi l'Assessorato si dà per riuscire ad avere un censimento
completo delle caldaie valdostane, quanti anni ci vorranno, perché
per arrivare a 58 mila caldaie, a 500 caldaie al mese, ci vanno 100
mesi, quindi è ancora lunga la cosa. Condividiamo che
l'accelerazione non debba avere ricadute sui costi, però
bisognerebbe magari studiare concretamente come riuscire a fare,
perché se non si possono fare azioni perché burocraticamente troppo
complicate, o perché sono dei costi alla fine si va nella
rassegnazione. Da questo punto di vista, quindi, se possiamo essere
da stimolo, ben venga.
Noi riteniamo che, siccome uno dei tre fattori che peggiorano
l'aria è il riscaldamento - e ne parleremo in seguito, perché
abbiamo un'altra iniziativa sulla legge n. 13 e magari ci sarà modo
di poter argomentare meglio - l'idea di andare a risparmiare prima
che andare a valutare l'impiantistica ci trova d'accordo. Certo,
che bisognerebbe portare avanti tutte queste iniziative in maniera
collegata in qualche modo, ma ribadisco che il fatto che noi ad
oggi abbiamo solo un sesto della conoscenza sul totale è più che
una criticità: è veramente una grande mancanza di dati, su cui noi
speriamo che l'Assessorato cercherà per il futuro prossimo di porre
un aggiustamento nel più breve tempo possibile, perché se dobbiamo
aspettare 100 mesi, che sarebbero 8 anni di attesa prima di avere
la conoscenza dei dati e facciamo in tempo a vedere qualunque cosa,
insomma, in questo tempo.
