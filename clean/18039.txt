Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1132 del 9 febbraio 2000 - Resoconto
OGGETTO N. 1132/XI Intendimenti in merito alla durata delle
concessioni per l'esercizio del trasporto pubblico con autobus.
(Interpellanza)
Interpellanza Ricordato che, in sede di proroga del Piano di
Bacino di traffico l’Assessore competente aveva,
relativamente all’esercizio di trasporto pubblico
con autobus, inteso comprimere la cosiddetta "fase transitoria",
per indirizzarsi verso concessioni della durata di dieci
anni;
Rilevato che recentemente la Giunta regionale,
contraddittoriamente rispetto agli orientamenti esposti, ha
deliberato la concessione per due anni a ditte che operano nel
trasporto pubblico;
Rilevato altresì che tali concessioni "transitorie" sono state
decise per tutti e sei i sub-bacini di traffico, e dunque in
contrasto con i criteri di gradualità e progressività previsti
dall’articolo 11 della legge regionale n.
29/1997;
i sottoscritti Consiglieri regionali
Interpellano
l’Assessore competente per sapere:
1) quali sono le ragioni che hanno condotto a deliberare
comunque concessioni di carattere transitorio;
2) per quali ragioni non si è tenuto conto dei criteri stabiliti
dall’articolo 11 della legge regionale n.
29/1997;
3) come e quando si intendono perseguire gli obbiettivi di
gradualità e progressività previsti dalla legge.
F.to: Curtaz - Squarzino Secondina
Presidente
Se il Consigliere Curtaz non desidera
illustrare l'interpellanza, la parola all'Assessore al turismo,
sport, commercio e trasporti, Lavoyer.
Lavoyer (FA)
Mi pare che l'interpellanza sia
sufficientemente chiara, quindi cercherò di rispondere punto per
punto ai tre quesiti.
"Quali sono le ragioni che hanno condotto a deliberare
comunque concessioni di carattere transitorio"
: oltre al fatto
che la scelta del procedimento, di cui all'articolo 12, è
perfettamente legittima, ragioni di opportunità hanno indotto a
scegliere la procedura di affidamento da esso prevista rispetto a
quella prevista dall'articolo 10. Innanzitutto, come è noto, è in
fase avanzata la predisposizione della tariffa unica integrata
regionale, che vede già coinvolti gli attuali concessionari sia
nella creazione del centro di gestione del sistema, sia
nell'acquisizione delle necessarie attrezzature di bordo attraverso
un percorso che dovrebbe concludersi nel 2000.
L'introduzione, completamente innovativa, di tale sistema e le
nuove relazioni che verranno a crearsi con i concessionari
richiedono una fase di transizione per assimilarlo in vista di
concessioni di durata maggiore. Queste cose erano state evidenziate
anche in sede di esame del piano di bacino di traffico in
commissione; ad una domanda specifica su come intendevamo muoverci
per la procedura degli appalti, era stato evidenziato che la scelta
era quella di prorogare la concessione e parallelamente procedere
con l'allestimento delle procedure di appalto dopo il 2001.
Per le stesse ragioni è stato necessario rivisitare gli attuali
assetti tariffari e di abbonamento attraverso una graduale
introduzione di quelli nuovi, che solo una fase transitoria
permetterà di assestare definitivamente in vista della gara.
In ogni caso, deve precisarsi che il procedimento di cui
all'articolo 12 ha dato luogo al rilascio di concessioni nuove
rispetto alle precedenti. Ciò ha permesso la rinegoziazione delle
concessioni stesse e dei relativi contratti di servizio, anche in
funzione del rinnovamento che l'Ordinamento regionale in materia di
trasporti ha subito al pari di quello statale, sta subendo nel
corso del 1999 e presumibilmente subirà in seguito, oltre anche a
dei vantaggi per l'Amministrazione dal punto di vista finanziario,
perché per le nuove concessioni c'è un ribasso sulle tariffe
rispetto al precedente contratto.
Ad esempio, il biennio sarà necessario per l'eventuale
emanazione della normativa di attuazione del decreto n. 422, con
l'affinamento delle specifiche norme relative alle gare per
l'affidamento dei servizi, nonché di quelle relative all'ipotesi di
subentro di nuovo concessionario con l'eventuale trasferimento del
materiale rotabile e del personale, articolo 19 della legge n.
29.
Proprio tale generale rinnovamento ha reso opportuno che le
nuove concessioni venissero rilasciate per un periodo di tempo
relativamente limitato, fino al 2001, per analizzarlo ed
assimilarlo in prospettiva dell'affinamento delle concessioni
tramite gara.
In particolare, poiché è stato approvato il nuovo piano di
bacino di traffico, risulta evidente l'opportunità di verificare e
sperimentare la pratica attuazione nel corso del prossimo biennio,
al fine di individuare eventuali correttivi che lo renderanno base
ancora più solida per concessioni di durata maggiore.
Comunque, al di là di tutte queste specificazioni più di
carattere tecnico, la sostanza che era già stata evidenziata in
sede di commissione, è che fino al 2001 si usava la procedura della
concessione, tenuto conto del nuovo piano di bacino di traffico,
utilizzando questo periodo per mettere a punto eventualmente alcuni
correttivi, ed utilizzando questa procedura per creare in questo
caso una situazione di risparmio rispetto alla situazione
precedente del contratto, perché c'è stato un contratto comunque a
ribasso.
Con la seconda domanda si chiede
"per quali ragioni non si è
tenuto conto dei criteri stabiliti dall’articolo 11
della legge regionale n. 29/1997"
: questo non è vero, infatti è
necessario precisare che i criteri di gradualità individuati ai
commi 2 e 3 dell'articolo 11 sono stati interamente applicati con
il rilascio della linea estrapolata Aosta-Valgrisenche, articolo
11, comma 2, dove si dice:
"Nella fase transitoria fino al 31
dicembre 2001 la Giunta può affidare, con procedure di cui
all'articolo 12, concessioni limitatamente ad una sola linea per
ogni sub-bacino"
e con il rinnovo di concessioni per le linee
non previste dal piano di bacino di traffico, come ad esempio
alcune che voglio citare: la Courmayeur-Aosta-Torino, la
Torino-Saint-Vincent, la Aosta-Europa. Nell'articolo 11 al comma 3
si dice:
"Nella fase transitoria fino al 31 dicembre 2001 la
Giunta regionale può altresì rinnovare concessioni annuali già in
atto per linee non previste nel piano di bacino di traffico ed
esercite senza oneri per la Regione".
Io rispondo, ma vedo dei sorrisi; se la gradualità vuol dire una
parte fare appalti e una parte dare in concessione ero già stato
chiaro in concessione, dove avevo detto cosa volevamo fare. Adesso
sto spiegando cosa abbiamo fatto nel dettaglio.
Per quanto concerne "la gradualità e la progressività" previste
dall'articolo 11, comma 1, e con questo rispondo alla terza
domanda, si ritiene che esse abbiano trovato applicazione non tanto
nelle modalità di aggiudicazione delle concessioni, quanto nei
contratti di servizio stipulati con le società concessionarie di
servizi di trasporto pubblico di linea, nei quali sono stati
introdotti molti dei vincoli previsti dall'articolo 10, quali
l'obbligo di installare le apparecchiature necessarie per il
sistema integrato a gestione tariffaria, l'attenzione alla qualità,
sicurezza e regolarità del servizio erogato, l'obbligo di assumere
eventuali servizi aggiuntivi.
Dunque, riguardo alla terza domanda, può dirsi che il graduale
avvicinamento al procedimento previsto dall'articolo 10 è già in
atto, secondo quanto vi ho detto oggi e secondo quanto ho
ampiamente illustrato in commissione nel momento in cui abbiamo
approvato il piano di bacino di traffico - quindi non era una
novità la procedura usata, ma era in coerenza con quanto
l'Assessore a suo tempo aveva illustrato in commissione - secondo
criteri di serietà che non possono certamente individuarsi, come si
vorrebbe, nell'affidamento differenziato di servizi di trasporto
pubblico locali, cioè alcuni con la procedura negoziata ed altri
con il procedimento ex articolo 10, in base a non si sa bene quali
motivi.
Quindi per quanto ci concerne pensiamo che quanto è stato fatto,
sia stato fatto in modo più che corretto, legittimo, a vantaggio
dell'Amministrazione regionale rispetto alla situazione precedente,
e crei i presupposti perché al termine di tale proroga ci possano
essere tutti gli elementi e il tempo necessario per poter procedere
con l'appalto in senso tradizionale.
Presidente
La parola al Consigliere Curtaz.
Curtaz (PVA-cU)
Non sono soddisfatto delle risposte
dell'Assessore per due ordini di ragioni.
La prima ragione: quando venne presentato il piano di bacino di
traffico, ricordo che fra i punti di vanto rispetto alla gestione
precedente, c'era quello di voler eliminare le fasi transitorie per
andare subito a regime. Questo era uno dei punti di vanto. Si era
detto che uno dei motivi qualificanti del nuovo piano era questo,
tant'è che si riduceva la possibilità di dare le concessioni
transitorie soltanto per un certo periodo.
L'obiettivo era quello di andare immediatamente agli appalti
decennali, ed era un obiettivo per certi versi condivisibile, anche
perché comportava una tacita critica alla precedente gestione che
avrebbe - dico avrebbe, perché era implicita - abusato di
concessioni transitorie.
Ora io rilevo questa contraddizione. Appena fatto il piano di
bacino di traffico, si danno delle concessioni transitorie con
delle motivazioni che possono essere anche comprensibili, non
discuto, ma a me sembra che fra le motivazioni che sono state date
quella della tariffa unica integrata c'entri poco.
Una connessione diretta fra tariffa unificata e concessione
transitoria piuttosto che definitiva, io per quanto mi sforzi ce la
vedo poco e quindi rilevo la contraddizione, per cui dopo un
intento che era stato dichiarato, si torna indietro.
Legittimo dal punto di vista amministrativo, legittimo dal punto
di vista legale, legittimo dal punto di vista politico, ma io
rilevo questa contraddizione!
La seconda questione, che è quella dell'articolo 11 che
prevedeva una gradualità e progressività nell'abolizione delle
concessioni transitorie, l'Assessore ha cercato di spiegarla
dimostrando che comunque rispetto a singole linee si stava andando
in questa direzione. Io però non condivido questa interpretazione
della normativa, perché la lettera e lo spirito della legge non
sono in questo senso.
La lettera e lo spirito della legge sono nel senso che occorre
di volta in volta intervenire a livello di sub-bacini di traffico,
e qui ancora una volta siamo tornati contraddittoriamente indietro
perché prima c'erano 5 sub-bacini su 6 con delle concessioni
transitorie e 1 con concessioni definitive; oggi dopo aver detto
che si andava nel senso della definitività, abbiamo come risultato
6 bacini su 6 con concessioni transitorie. Quindi tutto il
contrario di quello che dice la legge: invece che andare verso un
criterio di gradualità, che vuol dire sub-bacino per sub-bacino, e
di progressività, cioè sempre di più, si va verso un sistema
completamente diverso.
Quindi mi dolgo di questo orientamento dell'Amministrazione e
spero che nel futuro la Giunta voglia applicare la legge, tenendo
conto di quegli elementi e di quegli orientamenti che
l'Amministrazione stessa, votando la legge, si è data.
Presidente
Sono le ore 12,52; il Consiglio è sospeso,
riprenderà alle ore 16.
La seduta è tolta.
La seduta termina alle ore 12,52.
