Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4021 del 9 dicembre 1992 - Resoconto
OGGETTO N. 4021/IX Presa di posizione dell'Associazione
Valdostana Industriali in relazione alla politica industriale della
Regione.
(Interpellanza)
Interpellanza La crisi nel settore industriale che si
manifesta già in questi ultimi tempi è destinata certamente ad
aggravarsi nei prossimi anni perché cresceranno le interdipendenze
nel contesto europeo, dove è prevista una preoccupante recessione
economica. La consapevolezza di questa crisi ha spinto
l'Associazione Industriale Valdostana a lanciare un pressante
segnale di allarme, ma anche a sottolineare pesanti critiche
all'attuale politica industriale dell'Amministrazione
regionale.
Due gli aspetti che vengono soprattutto evidenziati dagli
industriali: il primo, l'assoluta mancanza di una politica tesa a
consolidare e sviluppare il tessuto industriale esistente, a fronte
di notevoli investimenti volti a privilegiare gli insediamenti
provenienti da fuori Valle o ad acquistare aree senza alcuna
programmazione industriale (Cogne e Autoporto); il secondo, la
carenza di servizi alle imprese e in modo particolare la mancanza
di un osservatorio sul mercato del lavoro e di una Camera di
Commercio autonoma.
Di fronte a tali critiche, preoccupante è apparso il silenzio
della Giunta regionale e dell'Assessore competente.
Ciò premesso, il sottoscritto Consigliere regionale
interpella
l'Assessore regionale all'Industria, Commercio ed Artigianato
per conoscere:
1) quali valutazioni ritiene di poter fare in risposta alle
critiche dell'Associazione Industriali e quali iniziative ha allo
studio per fronteggiare una crisi produttiva già in atto e che si
annuncia ancor più grave per il prossimo anno;
2) per quale motivo l'osservatorio sul mercato del lavoro esiste
solo sulla carta;
3) qual è la posizione dell'attuale Giunta regionale in merito
alla costituzione di una Camera di Commercio svincolata dalle
strutture burocratiche dell'Assessorato, richiesta che
l'Associazione industriali e l'Associazione Commercianti avanzano
da almeno 20 anni.
F.to: Pascale
Presidente
Ha chiesto di parlare il Consigliere
Pascale.
Pascale (PSI)
Stiamo vivendo un momento di grave crisi
economica e a detta degli economisti il 1993 sarà ancora peggiore,
perché andiamo verso una recessione.
Di questo stato di crisi si è fatta interprete l'Associazione
industriali della Valle d'Aosta e all'unanimità, anche tenendo per
buona quella distinzione che il Presidente della Giunta aveva fatto
tra industriali e industriosi, io credo che l'analisi sia stata
condivisa da tutti. E' stato lanciato un grido d'allarme e al
contempo anche delle critiche nei confronti dell'Amministrazione
regionale che a giudizio dell'Associazione industriali non sta
ponendo in essere delle iniziative atte a fronteggiare la crisi che
si sta avvicinando.
Grosso modo viene criticata, da un lato la politica industriale
della nostra Regione perché privilegia troppo gli industriali che
vengono da fuori e non assume iniziative tese a consolidare il
tessuto industriale esistente.
Io avevo già avuto modo di osservare questo aspetto in occasione
della discussione in Commissione del disegno di legge che favorisce
i nuovi insediamenti industriali. Allora si era trovato un
compromesso in modo da ampliare questi interventi regionali anche a
favore di aziende valdostane che volessero solo ampliare i loro
opifici.
Penso che lo stesso discorso si potrebbe fare nel settore della
ricerca, perché se è giusto dare alla Tecdis svariati miliardi per
la ricerca, non vedo perché un provvedimento del genere non possa
essere pensato a favore di tutte le imprese valdostane; tra l'altro
sono interventi che vengono attuati anche a livello nazionale.
E così si potrebbe anche parlare di altri campi di attività.
Dall'altro lato si fanno delle critiche relativamente ai servizi
alle imprese. Questo è un vecchio discorso della carenza dei
servizi alle imprese che avevamo affrontato già anni fa, parlando
della Finaosta che era diventata una banca anziché svolgere la sua
attività principale, che era quella di dare servizi alle
imprese.
Ne avevamo riparlato in occasione della costituzione della Banca
Valdostana; ora che c'è la Banca Valdostana la Finaosta smetterà di
fare la banca e darà spazio a quei servizi che sono l'essenza del
proprio statuto.
Indubbiamente rispetto ad altre regioni, quelle del triangolo
industriale, dobbiamo riconoscere che in Valle d'Aosta non esistono
dei servizi a favore delle imprese esistenti. Qui viene richiamato
da parte dell'Associazione industriali soprattutto l'osservatorio
sul mercato del lavoro che è stato già deciso, ma che non è ancora
partito e non sappiamo per quali motivi. Poi viene riproposta
quell'istituzione di una Camera di Commercio o perlomeno di un
istituto svincolato dall'apparato burocratico, dove altrove
esercita le funzioni della Camera di Commercio e che è una vecchia
battaglia dell'Associazione industriali.
Ne avevamo parlato anche nella scorsa legislatura e su questo
tema non c'è mai stato, da parte delle Giunte regionali che si sono
succedute, una particolare attenzione.
Io non so se è possibile istituire qui una Camera di Commercio
autonoma, come esiste nelle altre regioni d'Italia, visto che le
competenze sono state assorbite dall'Assessorato all'Industria, ma
forse è possibile ipotizzare la creazione di un qualche istituto
misto, mezzo pubblico e mezzo privato, che comunque sia in grado di
dare alle imprese alcuni servizi che altre Camere di Commercio
effettivamente danno.
Di fronte a queste critiche dell'Associazione industriali mi è
parso un po' strano il silenzio della Giunta regionale. Non ho
visto riportata sugli organi d'informazione una risposta del
Governo regionale, di critica o anche in termini propositivi.
Ecco il motivo per cui ho presentato l'interpellanza.
Presidente Ha chiesto di parlare l'Assessore all'Industria,
Commercio e Artigianato, Mafrica.
Mafrica (PCI-PDS) Non abbiamo risposto ufficialmente, perché
abbiamo avuto contatti ed incontri con la Giunta la quale ci ha
formulato direttamente senza interpreti esterni le sue osservazioni
e l'Associazione industriali ha tenuto a precisare che il suo
intervento aveva fini costruttivi e non politici e intendeva porre
dei problemi per i quali ricercare soluzioni comuni.
Credo sia stata giusta da parte dell'Associazione industriali
una presa di posizione preoccupata sulla situazione dell'industria,
perché effettivamente la recessione continua a mordere sempre più
forte.
Qui in Valle arrivano anche se attenuati e in ritardo gli stessi
segnali che hanno già portato il triangolo industriale in una
situazione molto negativa. Tutti i giorni si sentono i dati
relativi al crollo degli addetti nell'industria, ai posti di lavoro
che probabilmente si perderanno, alla necessità che ha l'impresa di
interventi di politica industriale.
Da questo punto di vista la preoccupazione dell'Associazione
indu-striali è condivisa pienamente e c'è la massima disponibilità
della Giunta a collaborare con l'Associazione stessa e con tutte le
altre associazioni produttive interessate al mantenimento
dell'occupa-zione e al mantenimento dello sviluppo di questa
Regione.
Ovviamente nell'ambito di questo discorso sono anche state fatte
delle osservazioni e critiche in parte giuste, in parte da
disarticolare e verificare su alcuni problemi posti relativamente
ai servizi. Ci è stato precisato che ci si riferiva sì ai ritardi e
alle lentezze burocratiche della Regione, ma anche a disservizi che
sono di Enti di Stato, di servizi dello Stato oppure di grandi enti
che adesso sono diventati società per azioni.
Rispetto al funzionamento di questi servizi in Valle, dall'Enel,
alla Sip, alle Poste e alle Ferrovie, ci siamo detti disponibili a
fare quanto possibile come Giunta perché questi enti esterni alla
Regione, ma importanti come servizi alle imprese, potessero
prendere delle misure per iniziative concrete che risolvano i
problemi concreti posti dall'Associazione industriali.
Ovviamente il discorso della crisi è a più livelli; c'è un
livello comunitario, per la siderurgia si stanno studiando misure a
livello CEE. C'è un livello nazionale che interviene per ciò che
riguarda i tassi di interesse, uno degli elementi fondamentali che
appesantisce i bilanci delle imprese, che interviene per i costi
delle imprese dal punto di vista fiscale; ci sono poi interventi
regionali.
Da questo punto di vista, io credo di dover ricordare che la
gamma di interventi regionali a favore dell'industria è abbastanza
ampia e va dagli interventi svolti attraverso il Consorzio Fidi,
attraverso la legge per i fondi di rotazione, la legge n.33, agli
interventi in gestione speciale.
In questi giorni è comparso su La stampa con un certo rilievo un
intervento della Regione Lombardia che si riferiva al fatto di
aiutare i Consorzi Fidi. Io credo che rispetto a questi strumenti
si possano fare approfondimenti per migliorarne ed adattarne il
funzionamento all'evoluzione della situazione.
Se ci sono proposte nuove, se l'Associazione industriali ha
proposte nuove, le esamineremo con attenzione. In questo senso
abbiamo dato la disponibilità a costituire una sede permanente di
confronto tra la Giunta regionale e l'Associazione industriali
stessa, proprio per esaminare nel dettaglio proposte, modifiche,
interventi che si rendessero necessari.
In quanto alla politica regionale, un elemento che da alcuni
viene interpretato, a nostro giudizio in modo non corretto, è
quello della politica delle aree. La politica delle aree e della
infrastrutturazione delle aree è un elemento che rimane decisivo
nel lungo periodo per consentire l'insediamento o la dislocazione
di attività industriali.
Lo stesso procedimento che si è usato per l'area di
Pont-Saint-Martin verrà usato per l'area di Verrès, che oramai è
diventata quasi integralmente di proprietà della Regione e uno
studio è stato affidato per la riorganizzazione dell'area di
Villeneuve. C'è quindi questa indicazione di entrare in possesso
delle aree e in questo senso si parla anche dell'area Cogne e
dell'area Autoporto per programmarne l'utilizzo ai fini di un
successivo sviluppo produttivo.
Questo mi pare un indirizzo importante che ha una sua logica e
che ha dato e potrà dare i suoi frutti.
Rispetto alla politica di sostegno alle imprese, sono stati
presi, anche recentemente, una serie di provvedimenti che vanno a
sostegno delle imprese esistenti, oltre che dei nuovi insediamenti.
Da questo punto di vista sta procedendo la costituzione di un
centro di assistenza e sviluppo per le piccole imprese, un centro
che è giunto alla fase della costituzione notarile, un centro a
maggioranza pubblica in cui la Regione opera attraverso la Finaosta
che vede aggregate al suo interno, nella società per azioni anche
le banche esistenti in Valle e tutte le associazioni produttive in
Valle.
Questo centro dovrebbe assistere le imprese e fornire ad esse
servizi reali rispetto alle normative esistenti, alle possibilità
di finanziamento, alle ricerche di mercato, a quant'altro sia utile
per favorire la difesa e lo sviluppo delle piccole aziende.
Alcune leggi, le ricordava prima il Consigliere Pascale, sono
state approvate negli ultimi tempi, quella che aiuta le imprese che
vogliono innovare nel campo del miglioramento ambientale, quella
che aiuta le piccole imprese a costruire nuovi capannoni, e anche
la legge per la ricerca. Si è trattato di una legge che riguardava
sì la Tecdis e la Cogne, ma anche una piccola impresa come la
CPS.
In quel caso si è fatta la scelta di favorire progetti precisi,
piuttosto che andare ad una legge generale che potrebbe funzionare
come una legge che assegna contributi a pioggia. Si è preferito
procedere e si è disponibili a procedere per casi singoli.
Come invece elemento specifico nel campo della ricerca, è allo
studio la legge che favorisce le imprese che hanno bisogno di
aggiornare ai fini europei la certificazione dei propri prodotti.
Si sta lavorando alla predisposizione di un disegno di legge che
aiuta le imprese che hanno bisogno di certificare la qualità dei
propri prodotti, che quindi incontrano delle spese in questo
senso.
Rispetto agli insediamenti, alla luce anche dell'esperienza
fatta in questo decennio, c'è un indirizzo che inverte il metodo:
vale a dire invece di esaminare decine e decine di proposte che
provengono da parte di imprese che chiedono di insediarsi in Valle
d'Aosta, selezionare come Regione dei gruppi a cui richiedere
l'insediamento, invece di attendere che si facciano avanti quelli
che possono avere qualche loro ragione per un insediamento in
Valle, riuscire ad individuare come Regione i soggetti che ci
interessa siano presenti, sia ai fini delle entrate fiscali, sia ai
fini occupazionali.
E' una politica complessa, che una piccola Regione come la
nostra cerca di mettere in opera con le difficoltà presentate da
una crisi che è molto rapida e un sistema nazionale che è molto
incerto.
Credo che con il contributo del Consiglio e delle associazioni
produttive possano essere fatti ulteriori passi in avanti.
Ci sono poi due richieste precise: come mai l'osservatorio del
lavoro esiste solo sulla carta?
In realtà non è che l'osservatorio esista solo sulla carta,
esiste frazionato in una serie di soggetti, perché in questa
Regione sono fornitori di dati relativi al mercato del lavoro
l'Ufficio del lavoro, che mensilmente fornisce i flussi degli
avviamenti al lavoro e dei licenziamenti, l'Inps che è in possesso
di tutti i dati puntuali relativi a tutti i lavoratori dipendenti,
la Cerved che dipende dagli uffici dell'Assessorato all'industria e
che ha i dati relativi alle imprese. Esiste poi la ricerca da parte
dell'Ufficio studi e programmi sui dati Istat campionari
trimestrali.
Si tratta di riuscire a coordinare questo insieme di dati,
trovando un referente preciso, che da una complessa situazione
legislativa finora non è stato individuato in modo chiaro.
La legge n.28 del 1983, quella relativa alla formazione
professionale attribuisce all'Ufficio studi e programmi la
competenza per la costituzione dell'osservatorio regionale.
La legge n. 56 del 1987, che è una legge dello Stato attribuisce
alla Agenzia dell'impiego, qui rappresentata dall'Agenzia del
lavoro, con sue funzioni regionali, lo stesso compito. La legge
n.16 del 1989 affida compiti all'Agenzia del lavoro regionale.
Il tentativo che stiamo facendo è quello di ricomporre queste
diverse fonti attribuendo ad un'unica fonte che potrebbe essere
l'Agenzia del lavoro il compito della fornitura dei dati puntuali e
di flusso, lasciando invece alla segreteria dell'Ufficio studi e
programmi la parte di ricerca macroeconomica.
In questa direzione si sono affidati ai due soggetti compiti di
ricomposizione per una proposta definitiva. Ci auguriamo di fare
rapidamente dei passi in avanti.
Per ciò che riguarda la Camera di Commercio io credo si debba
dire che l'argomento non è un tabù. La Camera di Commercio è stata
costituita in Valle non dagli imprenditori, ma è stata costi-tuita
in Valle nel 1928 come Consiglio provinciale dell'economia, diretta
da un Prefetto, ed è nata quindi come espressione delle
corporazioni su indicazione dello Stato fascista. Quando nel 1946
con il decreto legislativo 532 le competenze sono passate alla
Regione, si è creata un'opinione contraria a funzioni che
richiamavano quella storia della precedente Camera di
Commercio.
I tempi sono cambiati, gli uffici svolgono tutti compiti
obbligatori dal registro ditte all'albo artigiani, agli elenchi
protesti, al bollettino delle società a responsabilità
limitata.
Esiste forse una necessità di coinvolgere direttamente in questo
tipo di attività, soprattutto per ciò che riguarda la ricerca di
mercato e la promozione, anche le associazioni. Fino ad oggi c'è
stato un organo che si chiama Comitato di collaborazione in cui
sono presenti i rappresentanti degli artigiani e dei commercianti,
degli industriali, degli agricoltori, dei lavoratori dipendenti che
ha svolto compiti fondamentalmente burocratici. Questo organo, di
cui abbiamo esaminato la proposta insieme all'Associazione
industriali, potrebbe essere condotto alla qualità di Comitato
tecnico-politico di indirizzo dei servizi della Camera di
Commercio. Nel contempo si potrebbe verificare la possibilità di
avere una struttura che non restituisca ad altri le competenze che
sono state trasferite dallo Stato alla Regione, ma che consenta con
una legge dello Stato di individuare un organismo nuovo, regionale,
senza cedere competenze regionali, ma andando verso una struttura
che conservi competenze regionali che però coinvolga nella
gestione, non solo a livello di comitato di indirizzo, ma anche più
concretamente, le associazioni.
In questo senso esaminerò con la Giunta la possibilità di un
incarico specifico di studio sulla materia.
Presidente Ha chiesto di parlare il Consigliere Pascale.
Pascale (PSI)
Ringrazio l'Assessore all'Industria che
mi ha dato una risposta molto ampia e dettagliata e sotto molti
aspetti esauriente e soddisfacente.
Prendo atto con soddisfazione che c'è stato un incontro con
l'Associazione industriali e che questo ha portato alla
costituzione di un comitato permanente che era una delle richieste
che l'associazione aveva avanzato. Si chiedeva di incontrarsi, di
parlare, di valutare assieme le iniziative da prendere.
E' chiaro che la crisi incombe e quindi sono necessarie
iniziative che vanno concordate con i diretti interessati.
La Regione si è sempre preoccupata in passato di garantire
interventi finanziari a sostegno delle imprese.
Oggi, questi interventi finanziari non sono più sufficienti.
Questa è la sostanza della critica da parte dell'Associazione
industriali. Finalmente, sono venuto a sapere e mi fa piacere, dopo
anni che se ne parlava, entrerà presto in funzione il centro di
assistenza sviluppo alle piccole imprese su iniziativa della
Finaosta. Era un'iniziativa di cui si era già discusso a lungo tre
anni fa. Prendo atto che questo é già un organismo che è in via di
istituzione.
Per quanto riguarda l'osservatorio del lavoro c'è da creare un
coordinamento. Mi pare di aver capito che l'Assessore è della mia
stessa opinione: questo coordinamento non deve essere dall'ente
Regione. L'ente Regione fa troppe cose e le fa in un modo più lento
di quello che può fare un organismo snello ed agile che potrebbe
essere l'Agenzia del lavoro.
A proposito della Camera di Commercio, si tratta di individuare,
non so sia necessaria una legge, o se basti separare le competenze,
(ci sono delle competenze che riguardano gli aspetti locali, il
registro ditte eccetera, che possono benissimo essere mantenute
nell'ambito della struttura burocratica), le imprese lamentano la
mancanza di servizi di ricerca del mercato, di promozione eccetera,
servizi che non può dare l'ente pubblico, perché sono servizi che
devono essere forniti essenzialmente da un organismo manageriale,
da un organismo privato.
Sotto questo aspetto, mi auguro che l'Assessore approfondisca
anche attraverso un incarico, il discorso con l'Associazione
industriali.
L'unica cosa che non condivido, ed in questo sono d'accordo con
l'Associazione industriali, è la politica delle aree. Ho già avuto
mo-do di esprimere la mia opinione in occasione della discussione
che riguardava la Cogne e l'Autoporto, mi auguro comunque che anche
quando si parla di queste acquisizioni si cerchi, non di guardare
solo agli imprenditori che vengono da fuori, ma si affronti il
problema con l'Associazione industriali, non è detto che le
iniziative per riempire queste aree non possono venire già da parte
di quella che è la classe imprenditoriale della nostra
comunità.
