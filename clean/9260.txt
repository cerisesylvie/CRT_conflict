Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 258 del 11 gennaio 1989 - Resoconto
OGGETTO N. 258/IX - APERTURA DI UNA CAVA DI PIETRA NEI PRESSI
DEL PONTE DI SAINT - MARCEL (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto 10
dell'ordine del giorno.
INTERPELLANZA
CONSTATATO che a Saint - Marcel, nei pressi del ponte che
collega la Statale n. 26 con la strada che conduce in paese, è
stata aperta una cava di pietra;
RILEVATO che l'estrazione dei blocchi di pietra della parete
rocciosa sta accentuando la deturpazione ambientale di una zona già
in parte degradata;
SOTTOLINEATO, inoltre, che i lavori in corso provocano grave
intralcio alla circolazione sulla Strada Statale n. 26 e
determinano il formarsi di lunghe code di veicoli
AL FINE di conoscere in che modo e da chi sono stati autorizzati
i lavori in corso nonché le intenzioni in merito della Giunta
regionale il sottoscritto Consigliere regionale
INTERPELLA
l'Assessore regionale ai lavori Pubblici per conoscere:
1) chi, ed in base a quali pareri, ha autorizzato l'apertura di
una cava di pietra a ridosso della Strada Statale n. 26 nei pressi
del Ponte di Saint - Marcel;
2) quale impresa sta eseguendo i lavori e dove vengono
trasportati i blocchi di pietra estratti dalla parete rocciosa;
3) se esiste un progetto di sistemazione ambientale della zona
interessata agli attuali lavori, chi ha redatto tale progetto, da
chi è stato approvato e per quale importo di spesa;
4) che cosa intende fare la Giunta regionale per ricondurre
sotto controllo l'indiscriminata proliferazione di cave su tutto il
territorio regionale.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Tutti abbiamo notato che a Saint - Marcel,
nei pressi della strada statale n. 26 ed a circa 300 metri dal
ponte che conduce all'abitato di Saint - Marcel, è stata aperta di
fatto una cava di pietra. Si tratta di un lavoro di demolizione di
uno sperone roccioso molto ampio, ma questo lavoro crea grandi
intralci alla circolazione, perché causa lunghe code. Ci sembra
inoltre che quel luogo sia il meno adatto per una cava.
Questa interpellanza vuole appunto capire come ed in base a
quali criteri sia stato possibile autorizzare l'apertura della cava
in quella località.
Premetto subito che una possibile obiezione potrebbe riguardare
l'allargamento della strada. In realtà non si tratta di un
allargamento, innanzitutto perché non capisco la ragione per la
quale si dovesse allargare la strada proprio in quel punto e poi
perché, se si doveva allargare la strada all'altezza del ponte, per
agevolare la svolta verso Saint - Marcel, si sarebbe potuto
intervenire esattamente in quel punto, senza alcuna difficoltà,
mentre si è intervenuti addirittura all'altezza della centrale
idroelettrica di Saint - Marcel, cioè a 300 metri di distanza, con
l'esecuzione di lavori di enorme entità, sicuramente dell'ordine di
miliardi. Si tratta quindi di una vera e propria cava, anche perché
non si potrebbe giustificare altrimenti questo intervento.
Teniamo presente, inoltre, che siamo in riva alla Dora, quindi
in zona sottoposta al vincolo della legge Galasso, per cui io
vorrei anche sapere se esiste una autorizzazione, come previsto
appunto dalla legge citata, per questo tipo di intervento.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
La risposta all'interpellanza è già stata
data, sia pure in parte, dallo stesso Consigliere Riccarand, quando
ha detto: "Mi si potrebbe obiettare che non si tratta di una cava".
A quanto ci risulta, si tratta di lavori che vengono eseguiti
dall'impresa Follioley per conto dell'ANAS e che sono stati
progettati da quest'ultima nell'ambito degli interventi per il
miglioramento della strada statale n. 26, che in quel punto
prevedono il miglioramento dell'imbocco della strada regionale dal
Ponte di Saint - Marcel, con conseguente asportazione di una certa
quantità di materiale lapideo. E' questa asportazione che fa
ritenere al Consigliere Riccarand che si tratti di una cava. Di
fatto si tratta di una cava, sia pure impropria, ma questi lavori
sono resi indispensabili dalla necessità di allargare la strada
statale n. 26.
C'è una lettera del Corpo delle Miniere, che chiede all'impresa
Follioley tutti i documenti e tutti i progetti relativi ai lavori
in corso. La lettera è inviata per conoscenza all'Assessorato ai
Lavori Pubblici, proprio nello spirito di collaborazione che noi
abbiamo richiesto e che si è instaurato fra il Corpo delle Miniere
e l'Assessorato ai Lavori Pubblici in questa fase, durante la quale
il Corpo delle Miniere ha ancora funzioni di polizia mineraria, a
ciò delegato da una deliberazione della Giunta regionale del 1982,
nell'attesa che tali funzioni vengano riprese dalla Regione Valle
d'Aosta, sulla base di una proposta di normativa che quanto prima
verrà portata all'attenzione del Consiglio regionale.
Penso che la domanda di fondo del Consigliere Riccarand sia la
quarta dell'interpellanza, che chiede "
che cosa intende fare la
Giunta regionale per ricondurre sotto controllo l'indiscriminata
proliferazione di cave su tutto il territorio regionale".
Nell'ultimo Consiglio regionale, rispondendo ad un'interpellanza
relativa all'ipotesi di una cava in prossimità di Quart, ho già
avuto modo di dire che c'è una corrispondenza fra la Regione ed il
Corpo delle Miniere, volta a limitare o a chiudere l'apertura di
nuove cave in questa fase di transizione e nell'attesa che venga
presentato al Consiglio regionale il piano delle cave, che per la
verità è già quasi completato.
Torno a ripetere che, nel caso specifico, non si tratta di una
cava, ma di un allargamento di strada, che porta come conseguenza
l'asportazione di una certa quantità di materiale. Ciò non toglie
che ci sia stato comunque un interessamento da parte del Corpo
delle Miniere, con tutto quanto sarà ad esso conseguente.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io non sono per nulla soddisfatto della
risposta che mi è stata data, perché lì si tratta proprio di una
cava: già due anni fa noi avevamo segnalato in Consiglio che si
sarebbe intervenuti per tirare giù quello sperone roccioso per
ricavarne dei blocchi di pietra. L'intervento sulla strada è solo
un pretesto per la cava, nel senso che non è vero l'inverso, cioè
che per allargare la strada si tirano giù delle pietre..
(...Interruzione dell'Assessore Fosson...)
... E' così! E' proprio così! E siccome questo lo avevamo già
detto due anni fa, ecco che adesso ce ne viene la conferma. Del
resto si è intervenuti anche 200 metri più sopra, dove ci sono
squarci ancora aperti di cave che voi avete lasciato aprire e
coltivare e che ora sono rimaste lì, senza preoccupazione da parte
di nessuno perché non c'è stato alcun intervento di ripristino.
Nell'interpellanza c'è una precisa domanda che chiede "
se
esiste un progetto di sistemazione ambientale della zona
interessata agli attuali lavori, chi ha redatto tale progetto, da
chi è stato approvato e per quale importo di spesa";
ma ad essa
non è stata data alcuna risposta.
Vedremo tra un anno in che condizioni si troverà
quell'intervento. Già prima la situazione non era delle migliori.
ma vedremo allora come sarà sistemata quella zona con quel lavoro
enorme che sicuramente verrà fatto, perché praticamente si tirerà
giù tutto quello sperone, con un intervento che non si giustifica
affatto con l'esigenza di allargare la strada e di creare una
corsia per girare verso il ponte di Saint - Marcel.
Ribadisco il nostro giudizio, precisando che siamo totalmente
insoddisfatti della risposta, perché ci sembra che non si sia
prestata attenzione a questo problema. Torno a ripetere che questa
zona è vincolata ai sensi della legge Galasso, perché è a meno di
150 metri dalla riva della Dora Baltea, che in questa zona non è
stata sottratta a tale vincolo, il quale quindi è pienamente
operante. Vorrei sapere pertanto se esiste l'autorizzazione della
Sovraintendenza. Non credo, perché non è stata citata. Credo invece
che non esista un progetto di ripristino ambientale e che
l'apertura di una cava sia spacciata per allargamento della
strada.
Ben sappiamo che Follioley sta facendo dei lavori di arginatura
lì vicino: probabilmente ha bisogno di blocchi di pietra, che
prende in questa cava e se li fa pagare; poi li mette di là e se li
fa pagare anche di là. Questo è il meccanismo; del resto, è con
questa logica che è stata fatta tutta una serie di interventi lungo
la strada statale n. 26, con l'unica giustificazione di ricavare
delle pietre e farsi pagare due volte lo stesso lavoro.
