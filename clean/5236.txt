Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 107 del 24 febbraio 1983 - Resoconto
OGGETTO N. 107/VII - ACCORDI FRA LA REGIONE E LA NUOVA SIAS
CONCERNENTI IL QUARTIERE COGNE DI AOSTA - (Interrogazione).
PRESIDENTE:
Dò lettura dell'interrogazione presentata dal
Consigliere Pedrini:
INTERROGAZIONE
PRESO ATTO che tra la Regione e la Nuova Sias ex Cogne vi è
stato un accordo di prelazione da parte della Regione in
riferimento all'acquisto del quartiere denominato "Cogne", che ha
nel suo interno ottocento alloggi;
TENUTO PRESENTE che del problema è stato investito anche il
primario interessato, ossia il Comune di Aosta;
APPRESO che la prelazione potrebbe anche essere ritirata in
quanto la SIAS, se vi fossero tempi lunghi, potrebbe, come già
aveva in animo, cedere gli alloggi agli inquilini creando così un
marasma sui progetti regionali e comunali;
INTERROGA
il Presidente della Giunta per conoscere la verità sulla
prelazione firmata sul quartiere Cogne, le intenzioni ed i tempi in
cui si pensa preparare un piano finanziario per la sistemazione del
problema e procedere così alla chiusura delle trattative
nell'interesse di tutta la cittadinanza aostana.
PRESIDENTE:
Faccio solo un chiarimento perché alcuni
colleghi me lo hanno richiesto.
Il Regolamento prescrive che non si possono iscrivere all'ordine
del giorno più di tre interrogazioni, il Consigliere Pedrini oggi
ne ha quattro; ricordo ai Consiglieri che proprio l'oggetto n. 5 è
stato rinviato per l'assenza del Consigliere interrogante, quindi
uno di questi quattro non è altro che la ripetizione di un oggetto
rinviato.
Ha chiesto di parlare il Presidente della Giunta, ne ha
facoltà.
ANDRIONE - (U.V.):
In privato poi il Consigliere Pedrini
mi dirà da chi ha appreso questa notizia, perché è la prima volta
che la sento. Inoltre giuridicamente non vedo come la Nuova Sias
potrebbe recedere da un contratto di questo genere, con il quale
siamo noi che chiediamo di pagare ratealmente secondo quelle che
saranno le scelte urbanistiche del Comune di Aosta. Non è detto che
ci debbano volere lunghi tempi: recentemente c'è stata in Comune la
presentazione di un progetto relativo al quartiere Cogne sul quale
il Comune dovrà esprimersi e questo evidentemente richiederà un
certo tempo.
Posso aggiungere, su insistenza della Regione, in sede di esame
del disegno di legge da portare all'esame della Commissione
parlamentare competente, che la stessa ha accettato di disporre dei
fondi straordinari per le grandi città (sei miliardi per Aosta),
come esempio di città piccola che può fare un grosso recupero di
valore.
La legge dovrà essere approvata dal Parlamento e quindi questi
sei miliardi potranno aggiungersi a quelli che noi comunque
stanzieremo - solo per la costruzione e non per la parte acquisti -
accelerando notevolmente l'esecuzione di un lotto del nostro
programma generale.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI - (Ind.P.L.I.):
Ringrazio il Presidente della
Giunta della risposta. Mi riservo di incontrarlo per comunicargli
solo le notizie di prima mano, e chiariremo così le cose.
