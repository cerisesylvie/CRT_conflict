Classificazione
AMBIENTE
Stoccaggio e smaltimento rifiuti



Oggetto del Consiglio n. 1000 del 4 novembre 2021 - Resoconto
OGGETTO N. 1000/XVI - Interpellanza: "Azioni finalizzate ad
implementare il controllo radiometrico dei rifiuti".
Bertin (Presidente) -
Alla presenza di 29 Consiglieri,
diamo inizio ai lavori del Consiglio di questo pomeriggio. Siamo al
punto n. 50 dell'ordine del giorno. Si è prenotato il consigliere
Ganis per l'illustrazione e ne ha facoltà.
Ganis (LEGA VDA) -
Nella seduta consiliare del 14 gennaio
2021, l'assemblea regionale ha approvato due risoluzioni presentate
dal gruppo Lega Valle d'Aosta inerenti alla gestione dei rifiuti in
Valle d'Aosta.
La prima, presentata dal collega Brunod, prevedeva di definire
uno specifico piano di monitoraggio e sorveglianza regionale in
vista della revisione del piano regionale di gestione dei
rifiuti.
La seconda, come prima firma il sottoscritto, richiedeva
l'implementazione di un sistema di controllo radiometrico
finalizzato alla rilevazione della radioattività, al fine di
evitare che pervengano nell'impianto di Chalamy rifiuti con
concentrazioni elevate di radioisotopi.
Entrambe le risoluzioni erano finalizzate a controllare,
monitorare e sorvegliare le procedure di smaltimento e gestione dei
rifiuti all'interno del sito di Chalamy, al fine di tutelare la
salute pubblica dei cittadini e l'habitat circostante.
In aula l'Assessore regionale competente aveva manifestato
l'intenzione di verificare entro tre mesi la possibilità di
definire un percorso amministrativo atto a richiedere
l'implementazione di sistema di controllo radiometrico evidenziando
che l'installazione avrebbe portato ulteriori costi di gestione a
carico del gestore e che la sua approvazione avrebbe comportato dei
costi aggiuntivi anche per alcune strutture dell'Amministrazione
regionale, tra cui il Corpo Forestale e l'ARPA.
A oggi però siamo ancora in attesa che la Giunta approvi un
documento contenente linee guida che possa fare un po' di chiarezza
sulle eventuali procedure da adottare rinnovando il piano dei
rifiuti.
Riteniamo, come gruppo consiliare, che si debba fare luce su
questa vicenda e trovare delle soluzioni concrete, intervenendo al
più presto affinché si possa addivenire alla risoluzione del
problema delle discariche non solo a Chalamy, ma su tutto il
territorio valdostano.
Per queste ragioni, siamo qui a chiedere all'Assessore
competente cosa sia stato fatto nel periodo successivo alla
risposta all'interpellanza n. 536 e, a fronte delle attività
condotte, quali siano le ulteriori attività che si intendono porre
in essere sul tema, in vista della risoluzione del piano regionale
di gestione dei rifiuti.
Presidente -
Risponde il Presidente della Regione.
Lavevaz (UV) -
Credo che questa interpellanza potrebbe
essere discussa insieme alla successiva, non ho pensato di proporre
l'accorpamento, perché in buona sostanza anche nell'introduzione
lei l'ha citato, e anche la risposta all'interpellanza
sostanzialmente è la stessa, nel senso che si tratta di un'analisi
in buona sostanza di costi-benefici perché sono tutte e due
iniziative assolutamente interessanti, legittime, sia dal punto di
vista dell'opportunità sia anche dal punto di vista del controllo
tecnico scientifico, si tratta, però, di questioni legate ai costi
e ai benefici di una spesa rilevante a fronte di problemi che
statisticamente sono molto limitati, in particolare quelle relative
alla presenza di radioisotopi all'interno dei rifiuti.
È una materia peraltro che mi appassiona anche e che più o meno
conosco. I radioisotopi sono anche naturalmente presenti nel
terreno, non ci sono particolari statistiche di problematiche
legate alla presenza di radioisotopi nelle statistiche generali e
nei rifiuti.
Quindi, in questi mesi trascorsi dall'interpellanza presentata,
come lei ha ricordato, ad aprile, gli uffici e le strutture
competenti dell'Assessorato all'ambiente hanno sviluppato una serie
di analisi di fattibilità sia tecnica, normativa, economica anche
con riguardo a questa iniziativa e quindi alla possibilità
d'installare presso le discariche in particolare di Chalamy,
Pompiod e Pontey... fermo restando che in particolare su Chalamy il
futuro è tutto da definire, quindi probabilmente potrebbe anche
essere - e lo spero - superfluo questo tipo di controllo.
Al di là di questo, come dicevo, si tratta d'interventi
economicamente molto rilevanti e che quindi vanno ragionati
nell'ambito della programmazione finanziaria dei prossimi anni a
fronte - come dicevo - di un rischio relativamente remoto.
Al momento, peraltro, visto che si cita di nuovo l'ARPA, siamo
in fase, come sapete, di predisposizione del bilancio che verrà
molto presto scaricato e quindi posto all'attenzione delle
Commissioni e poi di quest'Aula; nella prima proposta abbiamo
aumentato i trasferimenti all'ARPA ma l'aumento dei trasferimenti è
dovuto sostanzialmente alle attività che l'Arpa fa, in particolare
legate al Covid, come competenza legata alla cosiddetta OTA, cioè
l'organismo tecnicamente accreditante di una serie di attività di
analisi ambientali e chimiche.
Quindi, in conclusione, il documento redatto dagli uffici è al
vaglio del Governo nell'ambito della programmazione finanziaria dei
prossimi anni, con questa attenzione che dicevo legata a un
investimento importante per un rischio che ritengo abbastanza
marginale.
Presidente -
Per la replica, consigliere Ganis.
Ganis (LEGA VDA) -
Ci fa piacere che abbia preso in
considerazione questa risoluzione, cioè l'importanza d'installare
un portale radiometrico, anche magari in vista di un futuro.
A questo punto ci si aspetta ora dalla maggioranza la ricerca e
lo sviluppo tra azioni più idonee alla gestione dei rifiuti in
Valle d'Aosta, perché resta inteso che il capitolo della discarica
per inerti di Chalamy non deve ritenersi chiuso.
In particolare, ci si aspetta che l'attuale maggioranza
individui quelle azioni più funzionali sulla realtà della Valle
d'Aosta, volte a salvaguardare le generazioni future e l'ambiente
circostante.
