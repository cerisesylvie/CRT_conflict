Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 2209 del 3 ottobre 2001 - Resoconto
OGGETTO N. 2209/XI Lavori di arginatura dei corsi
d’acqua danneggiati dall’alluvione
dell’ottobre 2000. (Interrogazione)
Interrogazione Appreso dalle Autorità comunali di Fénis che
in riferimento al torrente Clavalité, all'altezza dell'abitato di
Barche è stata prevista "un'arginatura molto più resistente e la
rettificazione del letto del torrente in modo da permettere
all'acqua di defluire velocemente verso la Dora";
Saputo altresì che, più a monte, sarà realizzato un sistema di
briglie selettive;
il sottoscritto Consigliere regionale
Interroga
l’Assessore competente per sapere:
1) se è vero quanto affermato dalle Autorità comunali e se
condivide, sia in generale, sia nel caso specifico, l'idea di far
defluire l'acqua dei torrenti più velocemente verso la Dora,
attraverso la cementificazione degli argini e la rettificazione dei
corsi d'acqua;
2) se viene ritenuto opportuno, in quali casi e per quali
ragioni, utilizzare il sistema delle briglie selettive anche nei
nostri torrenti;
3) contestualmente, quali azioni di risanamento e consolidamento
ambientale vengono concretamente effettuate nei bacini interessati
dalle opere di riarginatura dei torrenti danneggiati dai fenomeni
alluvionali dell'ottobre 2000.
F.to: Curtaz
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il Consigliere Curtaz pone con questa
interrogazione questioni che abbiamo trattato, discusso, analizzato
dal punto di vista generale e concettuale tantissime volte in
questo Consiglio, in modo particolare nell’ultimo
anno. Argomenti che meriterebbero magari
l’attenzione di un seminario e non sicuramente lo
spazio di una risposta ad un'iniziativa. Mi limito, quindi, a
svolgere alcuni ragionamenti puntuali in relazione al caso che il
Consigliere ha posto e, dal punto di vista generale, mi limito a
dire che non esiste una verità assoluta.
Al di là di quelli che possono essere i principi di carattere
generale sull'opportunità di avere casse di espansione, di
rallentare la velocità dell’acqua, eccetera, voglio
dire che le situazioni vanno analizzate caso per caso, con
valutazioni di natura tecnica, supportate da dati, e che devono
essere rapportate alle situazioni oggettive, alle situazioni da
difendere. Quindi, ogni bacino è diverso dall’altro,
ogni conoide è diversa dall’altra, ogni conoide
presenta situazioni di insediabilità diverse.
Per quanto riguarda il caso specifico, e quindi
l’intervento sul tratto del torrente Clavalité
compreso fra il ponte di Barche e il ponte di Miseregne, a
protezione dell’abitato di Barche, non credo che si
possa parlare di cementificazione e rettificazione del corso
d’acqua.
Ho portato una copia della planimetria di progetto, guardando la
quale i consiglieri si renderanno rapidamente conto che si tratta
di una minima correzione planimetrica del tracciato per migliorare
sì il deflusso dell’acqua in un tratto in cui la
precedente regimazione faceva fare al torrente una curva che si è
dimostrata particolarmente pericolosa nel corso
dell’ultima alluvione.
Teniamo conto che qui siamo in una situazione di torrente già
costretto dalle condizioni naturali in un alveo particolarmente
incassato, quindi qui non si tratta di realizzare casse di
espansione o quant’altro perché orograficamente in
quel tratto non è possibile farlo. Detto questo, per quanto
riguarda la prima domanda, sulle briglie selettive abbiamo avuto
modo, nel corso del sopralluogo fatto insieme per visitare opere di
questo tipo, di ragionare sull'opportunità di realizzarle laddove
c’è un importante trasporto solido e laddove è
importante cercare di fermare questo trasporto solido affinché le
opere di regimazione che si trovano a valle, a protezione degli
insediamenti sulle conoidi, non vengano danneggiate e quindi
possano reggere all’urto e svolgere la funzione per
la quale sono state realizzate. Evidentemente dopo
l’evento dell’ottobre scorso le
valutazioni che abbiamo fatto sull'opportunità di realizzare in
testa a numerose conoidi briglie selettive sono andate nella
direzione di prevederle laddove le condizioni orografiche del sito
permettono la loro realizzazione.
Per quanto riguarda invece l’attività più
generale di prevenzione e quindi di risanamento e consolidamento
ambientale, qui credo di poter dire senza tema di smentita che
questa è un’attività che
l’Amministrazione cura e svolge da tempo
investendovi parecchio denaro. Cito gli interventi che anche in
questa fase accompagneranno le opere più importanti sulle conoidi
di sistemazione delle zone franose volte a stabilizzare i pendii e
quindi a controllare l’erosione accelerata e il
conseguente trasporto solido. Vorrei ricordare anche
l’attività nel settore del reticolo idraulico minore
e nei canali di scarico dei rii secondari che si concretizza nel
ripristino dei manufatti finalizzati a regolare il deflusso delle
acque.
Interventi questi che in passato venivano fatti da chi operava
in agricoltura e che oggi purtroppo sempre più devono essere presi
a carico dell’Amministrazione. Pertanto dico che
questo tipo di attività importante deve accompagnare e deve essere
realizzata in parallelo con la realizzazione delle opere più
importanti e in termini di dimensioni sulle conoidi.
Président
La parole au Conseiller Curtaz.
Curtaz (PVA-cU) Ringrazio l’Assessore per la sua
risposta. Devo anche dargli atto che le due ultime domande erano
ampie e forse anche generiche, ma avevo preferito impostare
l’interrogazione in questo modo perché non volevo
che le mie domande potessero far sorgere il dubbio
dell’apertura di una polemica con una persona che
non è qui presente. Allora ho preferito porgere le questioni in un
contesto più generale perché ritengo che si possa anche polemizzare
quando ci si occupa di politica, ma sia corretto farlo con persone
che possono quanto meno interloquire.
La persona che ha fatto queste dichiarazioni non è presente,
quindi non può interloquire in questa sede, ecco perché mi sono
tenuto sul generale. Dopodiché non posso esimermi dal dire,
Assessore, che l’interrogazione nasce proprio da una
dichiarazione delle autorità comunali. Nasce sulla base di
dichiarazioni rilasciate alla stampa delle autorità comunali di
Fénis perché il Sindaco di Fénis in data 17 settembre 2001 ha
detto: "
Abbiamo previsto un'arginatura molto resistente e la
rettificazione del letto del torrente in modo da permettere
all’acqua di defluire velocemente verso la
Dora
".
Perché a me è sembrata infelice questa espressione? Perché è
vero che è un anno che parliamo di queste cose, ma è un anno che ci
diciamo anche che il problema generale, quando si parla di
alluvioni e di corsi d’acqua, non è quello di
velocizzare il costo dell’acqua, ma è quello di
rallentare l’acqua, quindi mi faceva specie il fatto
che un amministratore locale, anche di una certa esperienza, si
prendesse il merito di aver fatto un'opera per velocizzare
l’acqua. Se poi probabilmente la stessa domanda
l’avessimo posta ai sindaci dei comuni di fondovalle
o del Canavese, probabilmente non sarebbero stati
d’accordo che in alta Valle si fanno le opere per
velocizzare l’acqua.
Mi sembra che la cosa preoccupante, è questa mentalità. Poi
posso capire che in alcuni casi ci possono essere delle esigenze
specifiche, però è questa mentalità generale a preoccupare: una
forte insensibilità di carattere ambientale, ritenere che la
soluzione fatta davanti a casa non abbia nessuna conseguenza per
tutto ciò che è a valle, quando tante soluzioni discutibili a monte
hanno poi delle conseguenze a valle che possono essere disastrose.
Secondo me bisogna tutti, noi per primi, fare
un’opera di sensibilizzazione, per far capire
com’è importante invertire la tendenza rispetto a
queste tematiche.
