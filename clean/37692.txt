Classificazione
AGRICOLTURA
CONSULTE COMMISSIONI E ORGANI COLLEGIALI



Oggetto del Consiglio n. 1382 del 29 luglio 2015 - Resoconto
OGGETTO N. 1382/XIV - Interpellanza: "Valutazioni in merito
all'incorporazione delle funzioni svolte dal CERVIM fra le mansioni
espletate dal competente Assessorato regionale".
Presidente
- Consigliere Ferrero, siamo al punto 11. Per
l'illustrazione dell'interpellanza, la parola al Consigliere
Ferrero.
Ferrero (M5S)
- Grazie Presidente.
Gli enti che con l'andar del tempo la Regione ha costituito sono
svariati. E ne troviamo in tutti gli assessorati, o comunque
parzialmente dipendenti dagli assessorati. Uno tra questi è il
CERVIM. Il CERVIM era un ente che era nato appunto per la
valorizzazione e lo studio legato ai vini di montagna. Dando uno
sguardo però all'attività che è stata svolta dal CERVIM negli
ultimi anni, notiamo che questa attività, andando avanti nel tempo,
si è ridotta. Ridotta, ma ridotta drasticamente e tant'è che, come
unica iniziativa di rilievo del CERVIM, si può trovare il famoso
concorso dei vini di montagna.
Dato che siamo in periodo di contenimento delle spese, forse
vale la spesa fermarsi un attimo e fare un ragionamento se sia
ancora il caso di mantenere in funzione questo ente, oppure se,
utilizzando anche personale che negli assessorati è stato poi
sottoutilizzato per via dell'abolizione dei contributi, possa
essere ripresa questa attività che svolge il CERVIM sotto l'ala
dell'Assessorato, con un risparmio - e sicuramente, certo,
rimettendoci qualche poltrona che andava affibbiata a qualcuno - ma
sicuramente con un risparmio per quelle che sono le casse
regionali. Allora dato che dal sito del CERVIM, effettivamente,
quello che si deduce è che l'attività svolta da questo ente è
proprio un'attività marginale, chiediamo appunto all'Assessore:
quanti sono intanto gli aderenti al CERVIM, adesso? Perché ci
risulta che molti aderenti si siano poi ritirati. Quindi, quanti
sono i soggetti che aderiscono al CERVIM? A quanto ammontano le
spese per tenere in piedi la baracca? E quali sono i progetti di
ricerca che attualmente sta facendo il CERVIM? Cioè, che tipo di
attività sta svolgendo adesso, a parte quella specie di, così,
conflittualità interna che si è verificata e di cui è stato dato
anche notizia dai giornali? E soprattutto, a questo punto, il
governo regionale che cosa vuol fare? Teniamo in piedi questo
baraccone? Oppure ce lo riprendiamo, svolgiamo i compiti - alcuni
compiti che svolgeva questo Ente sono importanti - ma li prendiamo
sotto l'ala dell'Assessorato?
Presidente
- Per la risposta, la parola all'Assessore
Testolin.
Testolin (UV)
- Grazie Presidente.
Tema già trattato negli scorsi Consigli, con questa
interpellanza si vanno a chiedere delle notizie puntuali in merito
alla gestione più che altro amministrativa, oltre che per un
indirizzo che può essere considerato invece più politico dell'ente.
Nel rispondere nel dettaglio alle domande così come formulate e
quindi
"quante sono le realtà italiane e straniere che sono
ancora iscritte al CERVIM e che sono in regola con il pagamento
della quota annuale prevista dalla normativa in vigore"
,
segnaliamo che i soci, attualmente in regola con il pagamento della
quota annuale di adesione, al 31 dicembre del 2014 siano
complessivamente 55, di cui 37 soci italiani e 18 esteri.
Per quanto riguarda invece il secondo punto:
"a quanto
ammontano le spese fisse e in quota per il personale, sostenute
nell'ultimo anno"
, sottolineiamo che le spese per il personale,
nel corso del 2014, ammontavano a 92 mila e 207 euro e l'incidenza
del costo del personale sui costi fissi del CERVIM per l'anno 2014
risultava pari al 69,7 percento e corrisponde altresì al 37,7
percento del bilancio complessivo dell'ente.
Per il terzo quesito, cioè
"quali sono i progetti di ricerca
attualmente in corso a cura del CERVIM"
, segnaliamo che al
momento il CERVIM è impegnato nello sviluppo del progetto
"Vitinova", di cui si è già parlato anche in precedenti consigli,
realizzato in collaborazione con il CCS Aosta, l'Università degli
studi di Torino e l'
Institut agricole régional
. Il progetto
"Vitinova" è finanziato a valere su fondi FESR per il periodo
2013-2015. Dalla relazione di fine anno, inoltre, sull'attività
svolta nel 2014 risulta che siano stati presentati dall'ente altri
tre progetti di ricerca, a valere su fondi europei, che non sono
però stati oggetto di finanziamento. In riferimento all'ultimo
punto dell'interpellanza, cioè
"se il Governo regionale abbia
intenzione di valutare l'incorporazione delle funzioni svolte dal
CERVIM all'interno del competente Assessorato regionale, con un
utilizzo di personale dell'organico amministrativo regionale al
fine di conseguire un risparmio a livello economico e un
miglioramento dell'efficienza nello svolgimento delle attribuzioni
ora affidate al citato ente"
, evidenziamo come
l'Amministrazione regionale in effetti svolga da sempre tutta una
serie di attività legate allo sviluppo della viticoltura nella
nostra regione e, allo stesso tempo, di raccordo con l'attività
istituzionale nazionale ed europea legata al settore. Tale
attività, svolta dall'Amministrazione, non ha però mai ricompreso
quelle che sono le finalità, le prerogative specifiche dell'ente in
oggetto, che non risultano ricadere nell'attività propria
dell'Amministrazione regionale, per cui l'incorporazione delle
stesse non è mai stata oggetto di valutazione. Nel carattere
internazionale del CERVIM è insita la sua necessità di essere un
organismo esterno rispetto all'Amministrazione Pubblica, proprio
per le finalità stesse dell'ente, che deve avere una
vision
,
una
mission
, che spazino ben oltre i confini e le competenze
della realtà regionale. Una delle prerogative dell'ente, da sempre,
è stata quella di essere un organismo snello e duttile dal punto di
vista dell'operatività in tutte le diverse attività sviluppate nel
corso degli anni: dalla realizzazione di iniziative compartecipate
dai soggetti del settore privato e di progetti di ricerca e
sperimentazione nell'attività di
fund raising
a tutte le
altre iniziative mirate a specifici interessi, anche di specifica
valorizzazione delle aziende.
La rivitalizzazione del CERVIM è senz'altro uno degli obiettivi
di questa Amministrazione, come già peraltro è stato sottolineato
nel corso degli scorsi consigli e in risposta ad altre
interpellanze. Non potrà comunque prescindere dalla considerazione
che il ruolo dell'Ente debba continuare ad essere gestito sì in
maniera sinergica, con il sostegno dell'Amministrazione regionale,
ma con l'autonomia gestionale di un ente che possa e debba trovare
anche nella collaborazione, nei bisogni di organismi ed aziende
private, quegli stimoli per la ricerca, la tutela e la
valorizzazione della viticoltura eroica. Grazie.
Presidente
- Per la replica, la parola al Consigliere
Ferrero.
Ferrero (M5S) -
Grazie Presidente.
Allora, se ho ben capito, il CERVIM costa di personale 92 mila
euro all'anno, che sono il 37 percento del bilancio, quindi
complessivamente il CERVIM dovrebbe costare intorno ai 250-240 mila
euro all'anno, e noi teniamo un Ente in piedi per fare un progetto.
E voi volete risanare il bilancio... Complimenti!
Presidente -
Allora colleghi, il punto 12 all'ordine del
giorno, come da accordi, verrà trattato congiunto insieme al punto
22 dell'ordine del giorno. Quindi passiamo al punto 13.
