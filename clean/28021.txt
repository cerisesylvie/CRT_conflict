Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 237 del 30 ottobre 1970 - Resoconto
OGGETTO N. 237/70 - Disegno di legge regionale concernente:
"Sottoscrizione di nuovo capitale azionario della Società Italiana
per il Traforo del Gran San Bernardo (S.I.T.R.A.S.B.)".
Montesano (P.S.D.I.)
- ... che era il disegno di legge
regionale concernente la sottoscrizione di nuovo capitale azionario
per la Società Italiana del Traforo del Gran San Bernardo. Sì,
difatti, la Commissione aveva espresso unanime parere contrario, a
meno che prima della data prossima della seduta del Consiglio, la
Società SITRASB non abbia accettato la condizione posta dalla
Giunta di tenere un cancello stradale aperto in Comune di Saint
Rhémy-Bosses, a servizio degli abitanti di quel Comune.
Allora, prima di tutto, il Consiglio è d'accordo nel vedere
questo oggetto che è stato rinviato l'altra volta? Allora sentiamo
dall'Assessore Chantel quali sono le novità.
Chantel
(P.S.I.)
- La novità, la ragione della
sospensione era stata data perché la Società prima aderisse di
aprire a libero transito specialmente per quel che riguardava gli
abitanti di Bosses e il Comune sull'autostrada; libero transito sia
in arrivo che in partenza, sia perché d'inverno la Statale è
impraticabile, data la difficoltà della strada in sé stessa con una
certa pendenza, innevazioni, ghiaccio, ecc. ecc.
Diciamo così, la proposta allora non era soddisfacente, oggi la
Commissione alle quattro l'ha vista, sono state levate via tutte le
remore, la convenzione è già firmata per la SITRASB da Enrico
Minola e, per la Valle, dal sottoscritto, ha valore 19 anni e dirò
qualcosa di più: oggi stesso sono stati aperti i cancelli, perciò
oggi stesso il traffico da e per Bosses è stato integralmente
applicato.
Arrivati a questo punto, io credo che la bozza della legge
preparata potrebbe essere votata fermandosi non sui 250 milioni
richiesti ma su 125 milioni. Dovrò dire che i funzionari
rappresentanti della Valle non è che si sono impegnati per proprio
conto, si sono impegnati perché c'è una delibera di Giunta in
proposito, delibera del 7 marzo 1969, vero, in cui "Situazione
finanziaria della Società Italiana per il Traforo del Gran San
Bernardo - aumento di capitale sociale" c'è scritto: "L'Assessore
alle Finanze, Rag. Bordon, riferisce alla Giunta in merito
all'attuale situazione finanziaria della Società Italiana per il
Traforo del Gran San Bernardo, la quale si trova a dover affrontare
con le normali entrate derivanti dall'esercizio del Traforo, oltre
che le spese generali e di gestione del Traforo medesimo, la non
indifferente spesa di circa lire 450 milioni annue per interessi
sui prestiti obbligazionari e sui mutui bancari, a suo tempo
stipulati per la costruzione dell'opera.
Rileva che tale stato di cose porti alla perdita di esercizio di
somma assai rilevante e tale da rendere necessario un nuovo aumento
di capitale sociale. Comunica che il Consiglio di Amministrazione
della Società SITRASB ha prospettato l'opportunità di aumentare in
lire 2 miliardi il capitale sociale al fine di provvedere, almeno
in parte, al rimborso dei prestiti obbligazionari e bancari per
diminuire il peso finanziario sulle spese di esercizio del Traforo
del Gran San Bernardo, derivanti dagli interessi passivi. Fa notare
come, in relazione all'attuale percentuale del capitale azionario
sottoscritto dalla Regione in seno alla SITRASB, occorra provvedere
alla sottoscrizione da parte della Regione di nuove azioni per
l'importo complessivo di lire 250 milioni. Precisa che, in
relazione alle previsioni formulate dal Consiglio di
Amministrazione della SITRASB, la sottoscrizione delle nuove azioni
dovrebbe avvenire in due rate uguali di lire 125 milioni entro il
30 giugno 1970 e il 30 giugno 1971. Invita quindi la Giunta a
esaminare l'opportunità o meno di aderire alla proposta di
sottoscrizione di una quota di nuovo capitale azionario da emettere
da parte della SITRASB per i motivi sopra indicati".
Segue breve discussione al termine della quale "la Giunta prende
atto di quanto sopra, concordando unanime sulla necessità che la
Regione Valle d'Aosta aderisca alla proposta di sottoscrizione di
nuovo capitale della SITRASB per un importo complessivo di lire 250
milioni, da finanziare in due rate uguali sui bilanci preventivi
della Regione degli anni 1970 e 1971, con riserva di sottoporre
all'esame e all'approvazione del Consiglio regionale i necessari
provvedimenti".
Perciò non è che i funzionari si sono autorizzati a
sottoscrivere, ad aderire a un capitale. I funzionari lo hanno
fatto in base a una delibera di Giunta.
Arrivati a questo punto, io faccio, io richiedo che sia messa a
votazione questa proposta di legge regionale che era già stata
portata l'altra volta, in cui la sottoscrizione della parte della
Valle, visto che ormai l'accordo per il passaggio, il libero
passaggio per Bosses da e per l'autostrada è stato tenuto, vero,
naturalmente con l'impegno di 125 milioni soli, senza contropartite
di interessi maturati o passivi, vero, naturalmente c'è una
disponibilità di bilancio del 1970.
Perciò pregherei il Presidente di mettere in discussione e poi
in votazione la legge.
Montesano (P.S.D.I.)
- Chi chiede la parola? Consigliere
Bordon.
Bordon (D.C.)
- Non ho capito bene che cosa volesse dire
l'Assessore Chantel con questa lettura della deliberazione perché
la deliberazione di Giunta è quella che è sempre stata fatta in
tutti i momenti per i casi analoghi, la Giunta ha esaminato questa
possibilità e mi sembra che sia molto chiaro, dice portiamo in
Consiglio per sentire quello che dice. Con questo non abbiamo
autorizzato nessuno perché solo il Consiglio può deliberare questo
ed è quanto abbiamo detto nell'altra seduta perché, anche se la
Giunta è del parere favorevole, esaminato la situazione debitoria,
solo il Consiglio può stabilire se si deve sottoscrivere o no.
Quindi nessuno può aver autorizzato di dire alla Società: noi
sottoscriviamo senza aver sentito il Consiglio.
Penso che l'Assessore abbia voluto dire questo perché non può
dire altro.
Germano (P.C.I.)
- Secondo me, invece, è una cosa un po'
diversa, Bordon, è un caso di amnesia, è un caso di amnesia,
abbiamo fatto una lunga discussione l'altra volta dove tu hai detto
che nessuno aveva autorizzato il funzionario che è andato al
Consiglio di Amministrazione ad assumere questo impegno...
(voce) ...
no, perché se avete fatto una presa d'atto come
Giunta, è perché avete autorizzato il funzionario a fare quello o
altrimenti qui non ci comprendiamo più; il funzionario va là per
conto suo, stabilisce quello che vuole ma il funzionario prima di
andare, normalmente come fanno tutti i bravi funzionari, dice alla
Giunta: "Cosa devo fare? Lo accetto l'aumento di questo capitale
sociale?" e il funzionario va là a dire quello che la Giunta ha
stabilito, salvo ratifica, evidentemente. Non stabilisce la Giunta
quello, lo stabilisce il Consiglio, lo sappiamo tutti, però la
Giunta lo propone al Consiglio ma non è che si doveva ignorare che
questo fosse avvenuto. Mi pare che il Dottor Chantel voglia solo
dirti: "guarda" e questo è avvenuto perché c'è la delibera di
Giunta, nonostante quello che dicevi tu l'altra volta, questa è la
situazione.
Bordon (D.C.)
- Sono ben lieto di vedere che Germano si
erge a difensore, avvocato difensore dell'Assessore Chantel e
questo mi fa veramente piacere per questa solidarietà che tutti i
giorni noi ammiriamo di più, io però riconfermo e voglio che sia
messo agli atti quanto dichiaro: che in Giunta non è stato
autorizzato nessun funzionario ad andare a dire che noi
sottoscrivevamo, noi rimaniamo a quella delibera di Giunta che è
stata letta in questo momento dove, in modo inequivocabile, viene
detto che la Giunta aveva esaminato questa situazione, aveva detto
che riteneva anche, eventualmente, di dover sottoscrivere ma che
tutto questo doveva essere mandato in Consiglio. E non c'è nessun
funzionario della Regione che può dire di essere stato autorizzato
dalla Giunta a fare questo. Quindi il Signor Consigliere Germano fa
il processo a delle intenzioni e ha voglia di caricare delle
responsabilità a chi queste responsabilità è pronto a prendersele
perché ne ha prese tante altre insieme con la Giunta. Ma non è
affatto vero quanto dice Germano perché la delibera dice chiaro,
come sempre è stato fatto in tutti gli analoghi casi, che non si
può eventualmente parlare di sottoscrizione azionaria, noi
autorizzavamo un funzionario ad andare a dire che si sottoscriveva
un capitale e, se veniva bocciato dal Consiglio regionale, cosa
succedeva. Quindi fa ridere questo, leggete la delibera lì dove
dice: "salvo ratifica del Consiglio", salvo decisione del Consiglio
e poi vedete che il resto sono tutte baggianate.
Chantel
(P.S.I.)
- Non vorrei polemizzare ma io,
senza dubbio, mi trovo in difficoltà come Assessore alle Finanze
perché, siccome la Valle ha una partecipazione a un'infinità di
Società che vanno dalle funivie alle autostrade, al Monte Bianco,
dappertutto, allora noi siamo immobilizzati completamente perché,
quando un rappresentante nostro si deve presentare, verrà alla
Giunta e dirà: "ditemi come devo comportarmi" e la Giunta,
logicamente, gli dovrà dire: "non accetti niente, non sottoscriva
niente o, in via di massima, salvo ratifica del Consiglio", noi
siamo d'accordo o altrimenti gli dovrà dire: "vada, non prenda
nessun impegno e riferisca". Ma, in un caso simile, un caso simile,
la Giunta, nella sua deliberazione scrive queste parole e dice
all'incaricato tizio, caio, sempronio, per presentarsi, sentire,
vedere se l'impegno dall'altra parte è di copertura di un capitale,
perché non consiglia coprire a vuoto la Valle quando ci sono degli
aumenti di capitale e i privati o gli altri interessati non
vogliono cacciar fuori i quattrini, è logico che io mi troverei in
difficoltà se dovessi ragionare così, vero Consigliere Bordon? Io
ritengo che la Giunta abbia preso questa delibera per poter dire
salvo ratifica, e questo lo sanno tutti, al suo appresentante:
"guardi che lei va giù in Consiglio di Amministrazione e dica che,
in via di massima vero, la Giunta o i cosi della Valle sono
d'accordo per l'aumento di capitale". Perché altrimenti questo è
inutile che vada, allora non lo si manda nemmanco, lo si tiene a
casa o altrimenti non pigliano delle deliberazioni, si pigliano
delle deliberazioni, si pigliano delle posizioni precise e si dice:
"lei vada, senta e riferisca".
Ma io credo che quando uno piglia una deliberazione su cui, in
via di massima, l'esecutivo è d'accordo salvo ratifica, ma tutte le
delibere di Giunta le pigliamo sotto queste basi, guai se questo
non fosse e, ripeto, sono tali e tante le presenze nei Consigli di
Amministrazione dove i quattrini della Valle ce ne sono a miliardi.
Naturalmente, noi questa tesi, almeno io non la posso accettare, io
parto dal principio che chi ci rappresenta debba chiedere ai
responsabili cosa deve fare, ma che, in via di massima, noi glielo
dobbiamo dire. Gli daremo una indicazione, naturalmente che è salvo
ratifica di Consiglio.
Anche quando io faccio dei compromessi è sempre salvo ratifica
di Consiglio, lo credo bene, non posso mica andare oltre a quello
che è il diritto o il mandato, questo siamo perfettamente
d'accordo. Io non ho altro da aggiungere.
Bordon (D.C.)
- L'Assessore Chantel, nella sua
esperienza, nella sua impostazione, sarà padronissimo di dare nuove
impostazioni, di fare tutto quello che ritiene di fare.
Io dico soltanto, e mi rivolgo ai membri dell'attuale Giunta che
erano in Giunta con me, come mi rivolgo a tutti i membri qui
seduti, Consiglieri che hanno già fatto parte di Giunta, solo per
dire che giammai funzionari della Regione sono andati in Società a
dire: "la Giunta è favorevole all'aumento del capitale" se non
aggiungendo: "salvo ratifica del Consiglio".
Ma che cosa abbiamo sempre detto noi? Abbiamo detto che non
potevamo dire alla Società: "la Regione sottoscrive un capitale" se
non era passato in Consiglio, perché la Giunta non ha facoltà di
farlo.
Quindi, ripeto per la seconda volta, sarebbe veramente
interessante, per esempio in un caso come questo, se ci fossimo
impegnati, il che non è, che la Giunta venisse qui, per esempio
oggi, e venisse bocciata la proposta. Perché non è competenza di
Giunta, non può la Giunta fare questa assicurazione.
La Giunta non può che dire, a questo nostro rappresentante, di
andare in questo Consiglio, di chiedere quale sarebbe stato
l'ammontare del capitale che dobbiamo sottoscrivere e noi lo
avremmo portato in Consiglio.
Questo è sempre stato fatto e voglio vedere cosa farà di diverso
l'Assessore Chantel perché tutte le volte che verrà chiesto
all'Assessore Chantel di aumentare, come giustamente vige un
capitale di una Società, certamente l'Assessore Chantel non potrà
che dire "a quanto ammonta la nostra quota che viene richiesta,
perché noi dobbiamo portarlo in Consiglio".
Perché senza l'approvazione del Consiglio non si può fare
niente.
Mappelli
(D.C.)
- Io ho esaminato attentamente
quella che è stata la nuova convenzione e, francamente, sono lieto
di avere un po'... così, mi ero un po' scaldato, e non ero il solo,
per quella che era la precedente.
Mi pare che, anche se questo non è l'ideale, mi pare che un
passo avanti è stato fatto in questo senso.
Chantel
(P.S.I.)
- È inutile polemizzare, io credo
che sia più presto fatto varare la legge, se non ci sono
altri...
Montesano (P.S.D.I.)
- Nessun altro chiede la parola?
Allora si passa all'esame articolo per articolo.
Articolo 1 - Chi chiede la parola? Chi approva alzi la mano,
contrari? Astenuti? Il Consiglio approva.
Articolo 2 - Il Consiglio approva.
Articolo 3 - Il Consiglio approva.
Articolo 4 - Il Consiglio approva.
Si passa alla votazione a scrutinio segreto.
Risultato della votazione: presenti 26, votanti 26, favorevoli
24, contrari 2. Il Consiglio approva.
Allora si torna all'oggetto che viene in ordine all'interruzione
di questa mattina, oggetto n. 37.
