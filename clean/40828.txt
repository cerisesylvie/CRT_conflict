Classificazione
CASA DA GIOCO



Oggetto del Consiglio n. 153 del 4 ottobre 2018 - Resoconto
OGGETTO N. 153/XV - Approvazione del bilancio al 31 dicembre
2017 della gestione straordinaria in liquidazione per l'esercizio
della Casa da gioco di Saint-Vincent, a norma dell'articolo 8 della
legge regionale 21 dicembre 1993, n. 88.
Fosson (Presidente) -
La parola all'assessore Aggravi per
l'illustrazione del punto 34.01 all'ordine del giorno.
Aggravi (LEGA VDA) -
Do lettura della relazione per
l'approvazione del bilancio al 31/12/2017 della gestione
straordinaria in liquidazione della Casino de la Vallée.
La Casino de la Vallée gestione straordinaria è stata istituita
nel 1993 con legge n. 88, la legge n. 36/2001 ha istituito la
Casino de la Vallée S.p.A. e ha autorizzato la messa in
liquidazione della gestione straordinaria: la liquidazione ha avuto
corso dal primo gennaio 2003. La legge regionale n. 88/93
attribuisce alla gestione straordinaria la personalità giuridica di
diritto privato, così la gestione straordinaria può essere
inquadrata come una società di diritto regionale.
L'articolo 3 della legge n. 88/83 prevede che la gestione
straordinaria sia amministrata da un comitato di gestione, mentre
il comma 4 dell'articolo 8 prevede l'approvazione del bilancio
annuale di esercizio da parte del Consiglio regionale. Di fatto il
ruolo del Consiglio nell'approvazione del bilancio è assimilabile
al ruolo svolto dall'assemblea degli azionisti nelle società di
diritto privato. Con l'avvio della liquidazione il comitato di
gestione è stato sostituito dal liquidatore, incarico inizialmente
affidato al ragioniere Romano Bo deceduto il 9 ottobre 2016.
L'incarico è oggi affidato al dottor Andrea Bo. La funzione e
oggetto principale della liquidazione è stato assolto già
all'inizio della procedura di liquidazione. Ad oggi di fatto la
procedura di liquidazione si protrae unicamente, obbligatoriamente,
per gestire i contenziosi nell'ottica di difesa dalle pretese
finanziarie di terzi, un contenzioso che nel tempo si è via via
ridotto, ancorché si rileva l'abnorme durata della procedura di
liquidazione, conseguente al comportamento tenuto dal gruppo
Lefebvre in sede contenziosa, che si oppone in ogni grado di
giudizio alle numerose sentenze a lui avverse per le quali, godendo
del fatto che le società del gruppo hanno sede in paradisi fiscali,
non provvede al pagamento delle spese di giudizio a cui sono state
condannate. Il bilancio è pertanto formato da poche poste, benché
significative; non ci sono tuttavia né immobili né personale
dipendente. Proprio per questo motivo a fine 2012 con l'articolo
23, della legge 11 dicembre 2012, n. 34, si è previsto che a
decorrere dal primo gennaio 2013 il collegio dei revisori, di cui
all'articolo 5, è soppresso e non dà luogo agli adempimenti di
revisione contabile previsti dalla medesima legge. Il bilancio
della gestione straordinaria è così in parte semplificato e si
risparmiano i costi per la revisione contabile.
Quanto al contenzioso, riporto quanto indicato nella relazione
del liquidatore nella nota integrativa, evidenziando che, in data
17 e19 gennaio 2018, sono state depositate le sentenze di
Cassazione relative al contenzioso in corso con le società del
gruppo Lefebvre ed aventi ad oggetto le richieste di riconoscimento
di somme correlate ai contratti per la concessione in uso o
locazione della banca dati e altri beni.
Con la sentenza n. 903/2018 la Corte Suprema di Cassazione
riconosce, senza eccezioni, le ragioni della Casinò gestione
straordinaria in liquidazione, respingendo il ricorso per
revocazione di parte avversa con condanna alle spese.
Con la sentenza n. 126/2018, relativa al ricorso ordinario
nell'ambito del contenzioso delle cosiddette "cause riunite", la
Corte Suprema di Cassazione accoglie negli aspetti fondamentali le
ragioni della Casinò gestione straordinaria in liquidazione,
rinviando il giudizio alla Corte di merito esclusivamente per
l'esame delle domande concernenti i beni immobili, fermo restando
che ogni valutazione in merito è prematura in quanto
necessariamente demandata all'esame dei contenuti dell'eventuale
riassunzione del giudizio in Corte d'Appello da parte della
controparte e all'approfondito esame della sentenza e
dell'eventuale ricostruzione di controparte.
Il bilancio della gestione straordinaria al 31 dicembre 2017 non
rileva particolari evoluzioni del contenzioso degne di nota ed
evidenzia nel conto economico un risultato di esercizio in utile di
mille euro. Nello specifico, nello stato patrimoniale, con una
liquidità di 167.910 euro, debiti complessivi per 88.310 e crediti
per euro 84.702, compresi i crediti lordi per spesa giudiziaria al
netto del fondo di svalutazione di circa 2 milioni di euro, le cui
probabilità di riscossione risultano a oggi remote per i motivi sin
qui evidenziati.
Presidente -
La IV Commissione si è espressa con parere
favorevole a maggioranza.
Non ci sono interventi, pertanto pongo in votazione la proposta
di deliberazione.
La votazione è aperta.
La votazione è chiusa. Comunico l'esito della votazione:
Presenti: 34
Votanti           
: 26
Favorevoli: 26
Astenuti: 8 (Bertin, Minelli, Mossa, Nasso, Pulz, Russo,
Sorbara, Vesan)
Il Consiglio approva.
