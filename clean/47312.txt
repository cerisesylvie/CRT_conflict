Classificazione
ENERGIA
Risparmio energetico e fonti alternative
TRASPORTI E VIABILITÀ
Trasporti



Oggetto del Consiglio n. 3599 del 8 maggio 2024 - Resoconto
OGGETTO N. 3599/XVI - Interpellanza: "Incarico all'Istituto
Energie rinnovabili di Bolzano per uno studio sulla conversione a
emissioni zero della flotta di autobus".
Marguerettaz (Presidente) -
Punto n. 29 all'ordine del
giorno. Per la presentazione, la parola alla collega Minelli.
Minelli (PCP) -
Abbiamo questa mattina parlato del test
effettuato con un autobus a trazione elettrica, un test che si
colloca evidentemente all'interno di una riflessione sul futuro
della flotta di autobus che svolge il servizio di trasporto
pubblico locale e che attualmente funziona principalmente con un
combustibile che è destinato a scomparire dall'utilizzo. In Valle
d'Aosta questo dovrebbe avvenire con un po' di anticipo entro il
2040 e poi in tutta Europa entro il 2050. Ai fini della transizione
ecologica e dell'obiettivo di una Valle d'Aosta
Fossil Fuel
Free
, occorre infatti, come abbiamo già detto tra le altre
cose, convertire l'intera flotta degli autobus operanti in Valle
d'Aosta in modo da utilizzare soltanto dei mezzi a emissione zero.
È un tema che certamente non affrontiamo soltanto noi, ma di cui si
discute in tutta Europa e ormai sono numerosi gli studi e le
pubblicazioni scientifiche che affrontano la questione della
tecnologia migliore da utilizzare per fare riconversione.
Ovviamente, anche a seconda delle caratteristiche dei territori,
occorre fare delle valutazioni specifiche, diverso può essere il
comportamento di un mezzo in una zona di pianura, in una zona di
montagna e diverso anche se il clima è particolarmente freddo
oppure con temperature più calde. Credo, tra l'altro, che sarebbe
opportuno non fare soltanto delle prove estemporanee ma piuttosto
avere anche un piano definito per i vari test.
Questa mattina l'Assessore ci ha detto che probabilmente sarà
anche necessario pensare a una riorganizzazione del servizio del
trasporto pubblico locale se si dovessero utilizzare dei mezzi
elettrici. Quest'affermazione ci sembra però un po' in contrasto
con delle simulazioni che sono state fatte e di cui abbiamo avuto
notizia sia in Alto Adige sia sul Lago Maggiore dove è emerso che
con gli autobus elettrici non ci sarebbe necessità di rivedere tale
organizzazione del TPL. Noi crediamo che occorra fare tesoro delle
esperienze che già ci sono, degli studi realizzati, tanto più che
tutta la nuova organizzazione e la programmazione sono ancora da
definire. È stato ricordato che il nuovo bando dovrà essere pronto
per il 2027. Vale la pena quindi di fare una scelta meditata,
basata su adeguati approfondimenti e in quest'ottica noi abbiamo
cercato di documentarci in particolare sul lavoro di ricerca
dell'Istituto Energie rinnovabili di Eurac Research di Bolzano che
è diretto da Wolfram Sparber. Si tratta di un istituto di ricerca
importante, che è inserito in ambito universitario, impiega 130
persone e può contare su 11 laboratori di ricerca. Ci risulta che
questo sia al momento l'unico Istituto che abbia studiato a fondo
la questione dell'utilizzo e degli autobus elettrici e degli
autobus a idrogeno, in un territorio montano simile a quello della
Valle d'Aosta e ad aver completato ed elaborato un complesso
modello di simulazione. In sostanza, considerato che nella
provincia Autonoma di Bolzano già da alcuni anni, nell'ambito del
trasporto pubblico locale, c'è una sperimentazione con una decina
di autobus a idrogeno e sono presenti anche degli autobus
elettrici, l'Istituto ha potuto mettere a confronto le due opzioni:
il mezzo a idrogeno e il mezzo elettrico. Sono degli studi di cui
Sparber ha parlato anche in un'intervista pubblicata recentemente
sulla "Gazzetta Matin", un'intervista del 30 marzo 2024 e che
quindi credo sia a conoscenza un po' di tutti. Ho trovato in queste
sue dichiarazioni un ragionamento molto equilibrato e una posizione
che non è di parte, anche se le conclusioni che si possono trarre
sono - naturalmente a mio avviso - abbastanza evidenti e nette.
Quello che pensiamo è che occorra fare una riflessione,
esaminare questi studi e poi assumere un orientamento, però, a
nostro avviso, bisogna decidere in quale direzione si vuole andare,
cioè se si vuole puntare su un sistema di trasporto fondato
sull'utilizzo dell'idrogeno o sull'elettrico, e poi anche con quale
tempistica per il passaggio a questo nuovo sistema.
Fatte queste considerazioni, quello che chiediamo con
quest'interpellanza è di conoscere "se il Governo ha valutato o
intende valutare l'opportunità di affidare uno specifico incarico
all'Istituto Energie rinnovabili di Bolzano proprio per uno studio
sulla migliore soluzione per una conversione a emissioni zero degli
autobus operanti in Valle d'Aosta" e, ovviamente, sulla base
dell'esigenza del servizio locale sia nelle zone urbane che nelle
vallate. Secondariamente "se si intende riferire presso la
competente Commissione consiliare in merito alle azioni che si
vogliono realizzare per una transizione ecologica dell'intero
sistema del trasporto pubblico in Valle d'Aosta".
Presidente -
Per la risposta, la parola all'assessore
Bertschy.
Bertschy (AV-VdA Unie) -
Da parte del Governo c'è massima
disponibilità e apertura a valutare questi temi e ad approfondirli
soprattutto seguendo anche l'evoluzione degli studi e anche
l'applicazione poi delle strategie che si è immaginato di poter
portare avanti per raggiungere gli obiettivi. Noi siamo partiti
dalla legge che definisce la strategia per l'idrogeno, abbiamo dato
una prima applicazione con la delibera 1570 e abbiamo iniziato a
lavorare in quella direzione, ma lo abbiamo sempre detto, siamo
aperti a valutare tutti gli aspetti, anche perché, al di là di
quello che dicono gli studi, poi c'è l'aspetto reale,
l'applicazione pratica, l'industrializzazione dei prodotti e tutta
una serie di temi che vanno affrontati quando si parla di trasporti
pubblici e non di sperimentazioni, perché - e lo diciamo tutte le
volte - noi, rispetto a questo, dobbiamo porre la massima
attenzione al fatto che dovremo continuare, al di là di quali
saranno le energie, se sarà il vettore idrogeno, se sarà l'energia
elettrica o quello che faremo... però il tema sarà sempre quello di
poter operare nell'ambito dei nostri servizi nella maniera più
efficace possibile con la tranquillità e la sicurezza di poter
trasportare le persone su tutto il territorio e lungo tutto il
territorio.
Quello che stiamo pensando di fare lo ribadisco perché è appena
iniziata l'attività anche della nuova dirigente, è lavorare nel
2024 e nel 2025 per preparare tutto quello che è necessario fare
per arrivare poi a poter organizzare l'appalto del nuovo trasporto
pubblico, che, come dicevo questa mattina, scadrà nel 2027. Nel
fare questo, quello che voi proponete, se ha valutato o se intende
valutare l'opportunità di affidare uno specifico incarico
all'Istituto Energie Rinnovabili di Bolzano per uno studio sulla
migliore soluzione, può essere sicuramente preso in considerazione,
anche perché sono istituti che, oltre ad aver fatto un'applicazione
già diretta e aver valutato anche in territori simili al nostro
tutta una serie di possibilità, possono portare un valore aggiunto.
Tutto questo però lo vogliamo studiare nell'ambito di una strategia
complessiva, noi dobbiamo valutare gli aspetti organizzativi,
amministrativi e, come dicevo questa mattina, anche l'impatto di
una nuova visione dei servizi di trasporto, che sicuramente non
sarà quella attuale. Sappiamo bene che questo programma di
esercizio risponde a un'idea di mobilità di almeno 15 anni fa, per
non dire di più, quindi sono cambiati gli atteggiamenti e
soprattutto sono cambiati i comportamenti delle persone e anche
l'attenzione delle persone rispetto al trasporto pubblico,
l'attenzione degli Enti locali e delle comunità, quindi dovremo
ridisegnare un po' anche un programma di esercizio.
La risposta è una risposta aperta a valutare anche quello che
proponete, lo faremo ovviamente seguendo le indicazioni e le
possibilità che a livello amministrativo l'Amministrazione
regionale ha per valutare anche aspetti relativi all'affidamento
degli incarichi e prenderemo sicuramente contatto con
quest'Istituto perché credo che il lavoro che ha realizzato è
interessante. Ho letto anch'io le interviste, devo dire che ho
trovato un equilibrio perché non mi pare che non ci sia stata una
netta preponderanza per una scelta piuttosto che per un'altra,
quindi è stato sicuramente un articolo interessante, che ha
permesso anche di approfondire nella maniera giusta alcuni
argomenti, quindi sicuramente prenderemo contatto. Su questo
l'impegno politico lo posso assicurare.
Per quanto riguarda la domanda 2, rimaniamo un po' a quello che
ci siamo detti questa mattina, forse vale la pena valutare questi
temi quando avremo qualche argomento in più e qualche possibilità
in più di venire a portare della documentazione, però lascio al
Consiglio e alla Commissione la decisione di come organizzare
quest'attività.
Concludo dicendo che, rispetto a una tematica così importante,
al piano energetico che abbiamo approvato, alle visioni sulla
transizione energetica che sono in corso e alle valutazioni
politiche che credo il dopo voto europeo verranno fatte, bisognerà
cercare di avere la giusta strategia per evitare, da un lato, di
disperdere energie e anche risorse umane in studi che poi non
possono darci veramente la possibilità di essere efficaci nella
gestione dei nostri servizi e dall'altra parte neanche essere così
poco realisti nel poter applicare le strategie che abbiamo
necessità di poter applicare, perché è sicuro che tutta una serie
di risorse pubbliche andranno a sostenere la transizione energetica
che parte dall'acquisto di nuove modalità anche di automezzi di
trasporto, quindi dovremo mettere anche le aziende nella
possibilità di utilizzare le risorse pubbliche che saranno a
disposizione per mantenere efficiente e competitivo il parco
mezzi.
Presidente -
Per la replica, la parola alla collega
Minelli.
Minelli (PCP) -
Grazie Assessore per la risposta. Io
spero che questa sua dichiarazione e cioè che c'è da parte vostra
un'apertura in questo senso, cioè l'interesse perlomeno a prendere
in considerazione anche la possibilità di affidare un incarico, sia
da vedere in positivo. Io spero vivamente che questo sia poi
l'esito di questa riflessione che state facendo, lo dico perché ho
avuto modo di esaminare alcune parti dello studio che è stato fatto
da Eurac Research e la cosa che ritengo particolarmente
interessante è che si tratta di ricerche che sono state effettuate
con il sistema del
peer review
, che significa
sostanzialmente che ricercatori con delle competenze pari o
superiori a quelle di chi pubblica, in questo caso di Eurac
Research, hanno rivisto le ricerche approvandone i metodi e gli
esiti. Questo vuol dire che si tratta di ricerche che sono già
arrivate a delle conclusioni, ma non si tratta di elementi soltanto
teorici, bensì di simulazioni che sono state effettuate in maniera
continua, puntuale e in condizioni diverse in territori diversi e
che sono state validate scientificamente da enti terzi. Credo che
questa sia un'ulteriore garanzia d'imparzialità e di oggettività,
quindi, a mio avviso, proprio perché c'è anche quest'importante
scadenza del 2027, sarebbe quanto mai opportuno che, come Regione,
ci affidassimo veramente a quest'Istituto. Lei prima citava la
partenza di questo percorso dicendo: "Siamo partiti dalla legge
sull'idrogeno ma siamo aperti a valutazioni su tutti gli aspetti" e
poi ha aggiunto: "Al di là degli studi accademici, ci sono poi le
applicazioni pratiche", io però nelle scelte che sono state
compiute fino ad ora - mi riferisco, per esempio, alla questione
del centro di produzione di idrogeno, eccetera - personalmente non
ho visto un percorso condivisibile e soprattutto non abbiamo avuto
contezza di decisioni, di scelte fin qui operate che avessero dei
fondamenti e delle basi scientifiche o comunque che non fossero
supportate da esperienze o comunque da studi in questo caso che
accompagnino questo percorso. Noi crediamo che questi istituti, in
particolare l'Istituto citato, di Bolzano, che ha fatto una
sperimentazione di cui abbiamo visto gli esiti, siano assolutamente
da privilegiare.
Torneremo sicuramente su questa questione sperando di vedere
quanto prima una delibera di Giunta che affidi questo studio, anche
perché - dico ancora questa cosa prima di concludere - qui non si
tratta tanto di chi la pensa in un modo o chi la pensa in un altro:
qui si tratta di affidarsi a chi ha già fatto un percorso che poi è
stato in qualche modo verificato, quindi anche l'esito di quelle
sperimentazioni c'è ed è comprovato. Allora credo davvero che sia
il caso di procedere in quella direzione.
