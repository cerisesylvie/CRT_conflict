Classificazione
BILANCIO E CONTABILITA' REGIONALE



Oggetto del Consiglio n. 1069 del 1° dicembre 2021 - Resoconto
OGGETTO N. 1069/XVI - DL n. 44: "Riconoscimento dei debiti
fuori bilancio della Regione, ratifica di variazioni di bilancio e
altri interventi urgenti".
Bertin (Presidente) -
Punto n. 8. Si sono prenotati i
consiglieri Aggravi e Padovani. Ha chiesto la parola il consigliere
Aggravi, ne ha facoltà.
Aggravi (LEGA VDA) -
Per una mozione d'ordine sul punto.
Nella giornata di ieri è pervenuto un emendamento, con altri
emendamenti ma uno in particolare, non è la prima volta che succede
che vengono inseriti all'interno della legge di riconoscimento dei
debiti fuori bilancio ulteriori interventi urgenti. In particolare
è un emendamento che inserisce un ulteriore articolo che prevede
trasferimenti straordinari per l'anno 2021 agli enti gestori
pubblici dei servizi a favore delle persone anziane. Data
l'importanza dell'emendamento, sinceramente io chiederei che ci
fosse almeno un passaggio e un approfondimento che può essere
ricondotto alla Conferenza dei Capigruppo, però, vista l'importanza
dell'emendamento e visto il percorso di Commissione, che almeno si
faccia un passaggio almeno ufficiale di un'importanza di un
emendamento di questo tipo. Non parliamo di debiti fuori bilancio
di qualche centinaio di euro, parliamo di qualcosa di molto
importante inserito in una legge che di solito dovrebbe contenere
soltanto i debiti fuori bilancio.
Presidente -
Ha chiesto la parola il
consigliere
Padovani.
Padovani (FP-PD) -
Io volevo chiedere una breve
sospensione per una riunione dei gruppi di maggioranza però, vista
la richiesta di una Conferenza dei Capigruppo, non so cosa va
prima.
Presidente -
Prima la sospensione per Capigruppo.
Accordata la sospensione e convochiamo a breve la Conferenza dei
Capigruppo.
La seduta è sospesa dalle ore 10:22 alle ore 11:12.
Bertin (Presidente) -
Riprendiamo. Siete invitati a
prendere posto. Abbiamo sospeso anche per una Conferenza dei
Capigruppo che si è riunita, Conferenza nella quale l'assessore
Barmasse ha illustrato l'emendamento e ha specificato le ragioni
alla base di questo emendamento arrivato soltanto nella giornata di
ieri. Possiamo pertanto passare all'analisi del disegno di legge.
n. 44 "Debiti fuori bilancio", che è composto da tre articoli e
cinque allegati. Sono pervenuti quattro emendamenti dall'assessore
Marzi e due dall'assessore Barmasse. Il relatore è il Presidente
della II Commissione, consigliere Malacrinò, che si è prenotato per
la relazione e a cui passo la parola.
Malacrinò (FP-PD) -
Il DL 44 che ci accingiamo a votare
si compone di tre articoli: l'articolo 1 dispone il riconoscimento
dei debiti fuori bilancio, l'articolo 2 dispone la ratifica delle
variazioni di bilancio e l'articolo 3 reca le dichiarazioni di
urgenza.
Come abbiamo già detto più volte, si tratta di un atto dovuto,
viene infatti riconosciuta, come previsto dalle norme, la
legittimità dei debiti fuori bilancio della Regione Valle d'Aosta.
Si applica dunque, ai sensi dell'articolo 73, comma 1, lettera a)
del decreto legislativo n. 118/2011, per i debiti derivanti da
sentenza esecutiva in assenza del preventivo impegno di spesa per
un importo complessivo di euro 6.440 e ai sensi dell'articolo 73,
comma 1, lettera e), del medesimo decreto legislativo per i debiti
derivanti da acquisizione di beni e servizi in assenza del
preventivo impegno di spesa per un totale di euro 98.024,24. Come
sappiamo, verranno presentati degli emendamenti che modificheranno
queste cifre.
Tali somme aggiuntive trovano copertura mediante l'utilizzo di
stanziamenti già iscritti a bilancio negli appositi capitoli.
Per quanto riguarda invece l'articolo 2, si tratta di ratificare
delle variazioni di bilancio così come previsto dal decreto-legge
n. 18/2020. la misura più importante prevede una rimodulazione di
7,2 milioni di euro con i quali verranno implementati i fondi a
disposizione della legge regionale n. 15/2021, la legge aiuti
Covid. La variazione in aumento si rende necessaria in
considerazione dell'elevato numero di domande presentate per le
concessioni di contributi agli investimenti delle imprese. Il D.L.
44 concernente il riconoscimento dei debiti fuori bilancio della
Regione e ratifica di bilancio è stato esaminato in data 22
novembre 2021 dalla II Commissione, che ha espresso a maggioranza
parere favorevole.
Presidente -
Con la relazione apriamo la discussione
generale. Si è prenotato l'assessore Marzi, ne ha facoltà.
Marzi (SA) -
Presento all'Aula gli emendamenti n. 1, n.
2, n. 3 e n. 4. I primi due conseguono specifiche richieste di
riconoscimento di debiti fuori bilancio della struttura Avvocatura
in relazione a pignoramenti di somme presso la Tesoreria regionale
in esecuzione di ordinanze del Giudice delle esecuzioni immobiliari
del Tribunale di Aosta. Il numero 3 e il numero 4 conseguono a
specifiche richieste di riconoscimenti di debiti fuori bilancio
derivanti da acquisizione di beni e servizi in assenza del
preventivo impegno di spesa da parte della struttura Assistenza
economica.
Presidente -
Si è prenotato l'assessore Barmasse a cui
passo la parola.
Barmasse (UV) -
Volevo presentare un emendamento come
Assessorato. L'articolo prevede un'ulteriore assegnazione di
risorse agli Enti locali per i servizi resi a favore delle persone
anziane, derivanti dai risparmi di spesa relativi ai finanziamenti
della legge regionale 15 dicembre 1982 n. 93. Tali finanziamenti
vengono erogati sulla base di una quota capitaria calcolata a posto
occupato che, per effetto delle restrizioni anti Covid e della
necessità anche di garantire sempre la disponibilità di posti per
l'isolamento delle persone in quarantena, sono stati nel corso
dell'anno 2021 mediamente occupati al di sotto della capienza
autorizzata, determinando una minore entrata per gli enti gestori.
I criteri sulla base dei quali ripartire le risorse proposti dal
CPEL sono due: il primo tiene conto del fatto che ogni struttura
deve garantire sempre la disponibilità di un posto per gli
isolamenti anti Covid e per il quale l'ente gestore non percepisce
la quota capitaria prevista per ogni giorno di presenza
dell'ospite; la seconda parte del finanziamento è finalizzata alla
parziale copertura dei costi fissi, comunque sostenuti dagli enti,
ed è ripartita con il criterio dei posti occupati alla data del 15
novembre 2021.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Per fare alcune considerazioni sul
disegno di legge e anche per dare contezza della richiesta che era
stata fatta prima della sua trattazione di quello che è avvenuto
alla Capigruppo e un'ulteriore premessa su una cosa che dicono
spesso e volentieri i relatori delle leggi sui debiti fuori
bilancio. Questo è un atto dovuto, sì, è un atto dovuto però
laddove ci sono dei provvedimenti che meritano di essere
considerati debiti fuori bilancio perché non previsti nelle
programmazioni consuete, tipicamente questo riguarda gli aspetti
più legali o comunque dell'Ufficio legale laddove non si sa quando
delle sentenze sono previste o comunque erogate e quindi c'è la
necessità di fare una norma di coordinamento di natura contabile,
poi ci sono anche ulteriori aspetti, e questo un po' è anche il
caso, laddove non erano previsti non per la loro propria natura ma
per ulteriori fatti. Non è, tra l'altro, la prima volta che sulla
legge dei debiti fuori bilancio si prevedono poi degli emendamenti
che modificano, tra l'altro, il titolo della legge prevedendo la
generica definizione di altri interventi urgenti. Siamo sul fine
anno, siamo a ridosso della discussione del bilancio di previsione,
è ovvio che in realtà che magari fino ad oggi non hanno avuto una
programmazione o un presidio adeguato si cerchi di mettere ordine,
che è un po' questo il caso, parlo in particolare dell'emendamento
che introduce l'articolo 2 bis, cioè trasferimenti straordinari
agli enti gestori pubblici dei servizi a favore delle persone
anziane.
Come forze di opposizione, abbiamo voluto chiedere specifiche e
comprendere meglio rispetto a un emendamento che è arrivato ieri di
cui - parlo per il mio gruppo ma penso di poter parlare anche per
gli altri gruppi di opposizione - non si sapeva nulla, è un
emendamento significativo anche dal punto di vista del peso che se
andiamo a vedere quanto pesa sul disegno di legge complessivo, qui
parliamo di 2 milioni, che non sono una cosa da poco.
Durante la Conferenza dei Capigruppo si è potuto approfondire
con l'assessore Barmasse e l'assessore Marzi la finalità
dell'emendamento, però sinceramente allo stato delle cose, lo dico
già, noi non voteremo, come non voteremo la legge, neanche questo
emendamento non perché siamo brutti e cattivi - perdonatemi la
semplificazione - e non vogliamo dare delle risorse, ancorché
straordinarie, agli enti gestori pubblici dei servizi a favore
delle persone anziane, ma sinceramente, non essendo stati coinvolti
e non avendo avuto il tempo di poter verificare e di comprendere a
fondo questo provvedimento, ovviamente non ci sentiamo in questa
fase di andare a votarlo, poi anche con una sorta di ricordo di
quella che è stata sempre la posizione che il mio gruppo consiliare
ha ritenuto negli anni passati laddove questo provvedimento di
legge, quindi quello dedicato ai debiti fuori bilancio, si dovesse
concentrare principalmente su quel tipo di intervento e non su
interventi di spesa funzionali ad altre necessità.
Capiamo che c'è una necessità di poter andare a spendere delle
risorse per dare efficienza se vogliamo al bilancio per non
rischiare di averli, poi come si dice in gergo, in disponibilità
nell'assestamento di bilancio, però sinceramente - e qua direi è da
sottolineare - purtroppo c'è stata una mancanza di programmazione,
bisogna prenderne atto e fare le dovute considerazioni e, tra
l'altro, in tal senso mi sento di chiedere al Presidente della II
Commissione di impegnarsi a chiedere delle specifiche e una
verifica approfondita, anche in vista e durante le audizioni per il
bilancio di previsione, sull'utilizzo delle risorse di cui alla
legge n. 93/1982, perché io penso che sia corretto capire che cos'è
stato fatto in questo anno per farne tesoro rispetto a un bilancio
di previsione che è in discussione. Mi auguro che questo dettaglio
arrivi in tempo utile per il voto finale del bilancio perché
altrimenti, come stiamo già vedendo, ci sono tanti piccoli tasselli
che poi bisogna sistemare e questi dovrebbero essere fatti in
termini programmatori nel momento del bilancio di previsione perché
qualcuno giustamente questa mattina diceva che le idee corrono con
gli uomini che le portano avanti però anche gli impegni di spesa
corrono sulla base della solerzia che le persone deputate a
presidiare le relative strutture hanno, ma questo è un elemento in
più che avremo modo di discutere in sede di bilancio, perché,
ripeto, 2 milioni non sono poca cosa e soprattutto la gestione di
strutture su cui c'è anche un piano in discussione e soprattutto su
cui si prevede una riforma complessiva del sistema... io penso che
bisogna fare degli approfondimenti importanti su quello che è stato
il passato, anche il prossimo passato, e capire che cosa non ha
funzionato, perché il vero problema è che se ci troviamo oggi a
inserire interventi urgenti in una legge che dovrebbe contenere
degli elementi abbastanza standardizzati, abbiamo un problema di
base e di questo penso che l'Assessore competente ne sia più che
cosciente, ma anche il suo vicino che si occupa di bilancio, perché
sappiamo che alla fine, purtroppo, c'è un Assessorato che pesa più
degli altri, perché è quello che alla fine tira le fila e tiene i
conti, quindi è bene che ci sia anche una verifica completa della
spesa, ma anche di questo avremo tempo di parlarne.
Per riassumere, non voteremo la legge e i suoi elementi, non
voteremo questo emendamento, ripeto, non per una volontà politica
contraria alla finalità di utilizzare fattivamente queste risorse e
di andare a sostenere il sistema dei servizi a favore delle persone
anziane ma perché non ne siamo stati resi partecipi, non conosciamo
nei dettagli quello che è stato l'utilizzo della legge n. 93/1982 e
soprattutto perché è arrivato ieri in "zona Cesarini", quindi
sinceramente quella partita noi non l'abbiamo giocata e lasciamo
nel campo di chi ha portato avanti questa iniziativa.
Presidente -
Altri? Ha chiesto la parola la consigliera
Erika Guichardaz, ne ha facoltà.
Guichardaz E. (PCP) -
Come ha appena detto il collega
Aggravi, anche il gruppo di PCP, rispetto al disegno di legge in
generale, naturalmente non voterà a favore. Rispetto
all'emendamento, la nostra valutazione è un po' diversa, nel senso
che, pur ritenendo il metodo, i modi... l'emendamento è arrivato
ieri alle ore 17:00, quindi non è stato possibile analizzarlo in
maniera approfondita, capiamo le necessità e le urgenze espresse
dall'assessore Barmasse e, come evidenziato nella Conferenza dei
Capigruppo, vorremmo anche capire se quella legge n. 93 riferita ai
servizi resi a favore delle persone anziane... avere un dettaglio
rispetto a questa legge per capire da dove arriva questo avanzo di
2 milioni... ma comunque ci vede a favore di questo emendamento
sperando che, come detto dall'assessore Barmasse e dall'assessore
Marzi, questa cosa non vada a ripetersi altre volte come peraltro è
già accaduto. Questa è la nostra posizione.
Presidente -
Siamo in discussione generale. Il
consigliere Carrel si è prenotato, ne ha facoltà.
Carrel (PA) -
Per esprimere anche, come gruppo Pour
l'Autonomie, il voto di astensione in quanto si parla di una legge
che è diventata da debiti fuori bilancio da ieri pomeriggio e altri
provvedimenti urgenti, ma oserei dire altri provvedimenti urgenti e
debiti fuori bilancio perché, come ha sottolineato bene il collega
Aggravi, l'intervento più importante è quello riguardante la
gestione dei servizi per gli anziani, quindi questi 2 milioni che
vengono spostati. L'Assessore ci ha specificato le motivazioni e le
esigenze di bilancio che comprendiamo e appunto non siamo qui a
giudicare la scelta ma il metodo ci impone, in quanto forze di
opposizione e in quanto non a conoscenza di come potevano essere
usati questi 2 milioni e in quali altri Assessorati potessero
essere usati, di astenerci perché ovviamente non abbiamo gli
elementi, non abbiamo avuto nemmeno gli elementi per poter
approfondire la questione in Commissione. Mi aggrego alle richieste
degli altri membri dell'opposizione al Presidente della II
Commissione per comprendere meglio come vengono utilizzati i fondi
della legge n. 93/1982 in modo da poter evitare poi per il prossimo
anno il ripetersi di questa situazione, anche se ovviamente tutti
speriamo che la pandemia termini e quindi si ritorni nello stato di
normalità.
Per quanto riguarda l'aspetto invece analizzato in Commissione
dei debiti fuori bilancio, il nostro gruppo consiliare, non essendo
stato al Governo e in maggioranza in questo anno, non ha
partecipato all'azione di governo, quindi non si prende carico di
questi debiti fuori bilancio, che ovviamente è solo un atto dovuto,
solo un atto previsto dalla legge, che però non è a noi a prenderci
a carico e quindi ci asterremo su tutti gli articoli e gli
emendamenti.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Chiedo una sospensione di
maggioranza.
Presidente -
Breve sospensione accordata.
La seduta è sospesa dalle ore 11:30 alle ore 11:32.
Bertin (Presidente) -
Siamo in discussione generale. Se
qualcun altro vuole intervenire, si prenoti. Non vedo altre
richieste. Chiudo la discussione generale. La discussione generale
è chiusa. Ha chiesto la parola il consigliere Baccega per
dichiarazione di voto.
Baccega (GM) -
In realtà anche gli interventi che mi
hanno preceduto sono stati più che altro delle dichiarazioni di
voto e quindi mi accodo. Certamente è vero, i debiti fuori bilancio
sono un atto dovuto, però mi preme sottolineare che l'emendamento
che è arrivato all'ultimo momento ieri sera è un emendamento
piuttosto corposo e in qualche modo determina una mancanza di
programmazione davvero, ma anche una mancanza di attenzione ad un
servizio che è in questo momento piuttosto
à la une
. Una
maggiore attenzione, ma lo vedremo anche nei provvedimenti
ispettivi che andremo ad affrontare durante la giornata ma
soprattutto anche durante le audizioni sulle quali ci confronteremo
con tutti gli attori. Questi due milioni è giusto che vadano agli
Enti locali per le micro, ma potevano essere in parte dirottati
verso la questione della natalità, che è un problema e un tema al
quale ci siamo spesi più volte: ecco perché, anche dal mio punto di
vista, è necessario in questo caso proporre un voto di astensione
per il quale io andrò in quella direzione su questo
provvedimento.
Presidente -
La discussione generale è chiusa. Se il
Governo intende intervenire in fase di replica, altrimenti passiamo
alla votazione del disegno di legge. Emendamento n. 1 al titolo
della legge dell'assessore Barmasse. Metto in votazione... Ha
chiesto la parola il consigliere Carrel, ne ha facoltà.
Carrel (PA) -
Solo per chiedere il numero
dell'emendamento dell'assessore Barmasse.
Presidente -
Uno.
Carrel (PA) -
Allora per chiedere, a nome dei gruppi di
Pour l'Autonomie e Lega, il voto segreto.
Presidente -
Votazione segreta. La votazione è aperta. La
votazione è chiusa.
Presenti: 34
Votanti: 22
Favorevoli: 20
Contrari: 2
Astenuti: 12
L'emendamento è approvato.
All'articolo 1 vi è l'emendamento n. 1 e l'emendamento n. 3
dell'assessore Marzi. Metto in votazione l'articolo 1 come emendato
dai due precedenti emendamenti. La votazione è aperta. La votazione
è chiusa.
Presenti: 33
Votanti: 17
Favorevoli: 17
Astenuti: 15 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
L'articolo 1 con gli emendamenti è approvato.
Passiamo all'articolo n. 2. Metto in votazione l'articolo n. 2.
La votazione è aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
L'articolo n. 2 è approvato.
Articolo n. 2bis con emendamento n. 2 dell'assessore Barmasse.
Ha chiesto la parola il consigliere Carrel, ne ha facoltà.
Carrel (PA) -
Per richiedere, a nome dei gruppi Pour
l'Autonomie e Lega, il voto segreto.
Presidente -
Apro la votazione. La votazione è segreta.
La votazione è aperta. La votazione è chiusa.
Presenti: 34
Votanti: 23
Favorevoli: 19
Contrari: 4
Astenuti: 11
L'articolo n. 2bis è approvato.
Metto in votazione l'articolo n. 3. La votazione è aperta. La
votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
L'articolo n. 3 è approvato.
L'allegato A con l'emendamento n. 2 dell'assessore Marzi. Metto
in votazione l'allegato A come emendato dall'emendamento
dell'Assessorato delle finanze. La votazione è aperta. La votazione
è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
Il Consiglio approva.
Allegato B con emendamento dell'assessore Marzi, emendamento n.
4 dell'Assessorato. Metto in votazione l'allegato B come emendato
con emendamento dell'Assessorato. La votazione è aperta. La
votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
Il Consiglio approva.
Votiamo l'allegato C. La votazione è aperta. La votazione è
chiusa.
Presenti: 34
Votanti: 18
Favorevoli: 18
Astenuti:16 (Aggravi, Baccega, Brunod, Carrel, Distort, Foudraz,
Ganis, Erika Guichardaz, Lavy, Manfrin, Minelli, Perron, Planaz,
Rollandin, Sammaritani, Spelgatti)
Il Consiglio approva.
Stesso risultato per gli allegati D e E e votiamo la legge nel
suo insieme. La votazione è aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Minelli, Perron,
Planaz, Rollandin, Sammaritani, Spelgatti)
La legge è approvata.
