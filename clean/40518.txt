Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3307 del 15 marzo 2018 - Resoconto
OGGETTO N. 3307/XIV - Reiezione della proposta di legge:
"Disposizioni in materia di nomine e designazioni. Modificazioni
alle leggi regionali 10 aprile 1997, n. 11, 23 luglio 2010, n. 22,
e 14 novembre 2016, n. 20".
Farcoz (Président) -
Point n° 21 à l'ordre du jour. La
parole au collègue Bertin pour l'illustration.
Bertin (CC-MOUV) -
Le società partecipate e controllate
dalla Regione Valle d'Aosta rappresentano un mondo parallelo del
sistema pubblico di estrema rilevanza in termini economici e
finanziari. Una galassia di circa cinquanta società occupano una
larga parte del sistema economico regionale, un insieme
parapubblico in grado di influenzare l'evoluzione dell'economia
locale. Proprio in ragione dell'importanza di questo settore e
dell'elevato numero di nomine da effettuare nelle società
partecipate, è necessario che i partecipanti di nomina regionale
siano scelti con modalità il più possibile trasparenti e pubbliche,
utilizzando criteri di scelta che premino la professionalità.
Lo evidenziava anche il Procuratore vicario della Procura di
Aosta, il dottor Ceccanti, in occasione dell'audizione in I
Commissione consiliare permanente del febbraio scorso riguardo
all'attività delle organizzazioni criminali in Valle, quando,
riferendosi alle società partecipate, affermava che questa galassia
di S.r.l. e S.p.A., a cui si aggiunge tutto un coacervo di
comitati, associazioni e fondazioni, comporta opportunità di
guadagno e di accesso sia in termini di posti e di lavoro che di
cariche.
Attualmente il numero dei nominati dell'Amministrazione
regionale supera abbondantemente le trecento unità, un piccolo
esercito, e il criterio prevalente nella scelta dei cosiddetti
"manager" è stato sinora l'appartenenza politica e la fedeltà al
sistema. Agli occhi dell'
establishment
locale non sembrano
rivestire una grande importanza le conoscenze specifiche,
l'esperienza, la capacità di studi e la preparazione. In effetti
con queste nomine, nella stragrande maggioranza dei casi, si
saldano alleanze, si premiano gli amici politici, si consolano i
"trombati" alle elezioni, si accontentano i "malpancisti" di turno,
ma poco ci si occupa dell'apporto che questi potranno fornire alla
buona gestione della società. A queste numerose e importanti
società sono ormai sempre più spesso affidate funzioni di primaria
importanza nella gestione pubblica; non è un caso che ad esse siano
state assegnate alcune grandi opere e i più importanti
business
della nostra regione. La reale gestione del potere
in Valle d'Aosta passa ormai in buona parte tramite le controllate
e le partecipate regionali. Pertanto è fondamentale che la scelta
dei "nostri boiardi" regionali venga fatta secondo criteri
trasparenti.
Con questa proposta di legge, pur mantenendo in capo al Governo
la facoltà di decidere in merito alle nomine, si vuole introdurre
maggiore trasparenza e pubblicità alle modalità di scelta,
contribuendo così allo stesso tempo ad aumentare le responsabilità
dell'Esecutivo. A tal fine si stabilisce che tutte le nomine e le
designazioni regionali siano sottoposte all'esame preventivo della
Commissione consiliare competente che ha la facoltà di audire i
soggetti individuati ed esperire ogni indagine ritenuta opportuna,
esprimendo un parere non vincolante relativo ai soggetti
individuati. In questo modo si rendono pubblici i criteri di
scelta. Si vuole altresì accrescere la competenza e la
professionalità delle persone incaricate con l'obiettivo di
rispondere alle necessità della gestione delle società partecipate
e svincolare le persone nominate da legami politici e da possibili
ingerenze della politica stessa nella gestione delle società
partecipate. Nel caso di conferimento di incarichi remunerati, si
stabilisce che i candidati debbano possedere alcuni dei requisiti
previsti per l'accesso ai ruoli dirigenziali presso le
amministrazioni del comparto unico - nel caso specifico la laurea -
nonché un'adeguata esperienza maturata in precedenza. Tra le
ulteriori novità introdotte dalla proposta di legge vanno
evidenziate l'ampliamento delle ipotesi di incompatibilità dei
candidati per evitare eventuali situazioni di conflitto di
interesse (situazione, questa, che già in passato, in diverse
occasioni, aveva evidenziato delle problematiche). Inoltre si dà
seguito all'attuazione del principio della parità di genere
nell'attribuzione degli incarichi e, infine, ad una complessiva
riforma dell'
iter
istruttorio per la valutazione delle
candidature.
Con questa iniziativa legislativa si propone quindi un cambio di
rotta, innanzitutto introducendo criteri di trasparenza e di
competenza, proprio in considerazione dell'estrema rilevanza in
termini economici e finanziari di queste società partecipate. Se la
Valle d'Aosta vuole cambiare e avere un futuro migliore è
necessario smetterla con dichiarazioni tracimanti da
yes-man
e cominciare a mettere le persone giuste al posto giusto. È questo
il senso di questa proposta di legge in materia di nomine
regionali.
La proposta di legge, depositata il 17 novembre scorso, ha
concluso il suo iter in Commissione con un solo voto favorevole e
sei astenuti, a fine febbraio. In ragione dell'importanza
dell'argomento, ci auguriamo che i voti di astensione diventino
voti favorevoli e che tale proposta venga approvata.
Président -
La parole au collègue Chatrian.
Chatrian (ALPE) -
A nome del gruppo ALPE ringraziamo i
colleghi che hanno predisposto questa proposta di legge, che va
principalmente ad ampliare il perimetro della trasparenza. Lo
dicevo al collega Bertin in queste settimane: è un po' macchinosa
come procedura, come raccordo, ma va comunque nella direzione di
più trasparenza, del saperne di più, e anche di avere la
possibilità di valutare i futuri amministratori, siano essi
presidenti o amministratori delegati di grandi aziende.
La codificazione di un percorso più trasparente ci vede
favorevoli, la codificazione di voler creare più possibilità e pari
opportunità per chi ha competenza,
curricula
e esperienza,
penso che vada nella direzione - come gruppo ALPE ne siamo certi -
da noi auspicata in questi anni. Le battaglie le abbiamo fatto
insieme, quindi ci trova d'accordo sull'impostazione che è stata
fatta. Noi però apportiamo una modifica, che è procedurale ma anche
amministrativa, perché, riguardo all'articolo 6, noi pensiamo che
non debba essere la Commissione consiliare a dare un parere
sull'eventuale amministratore. Non è compito della Commissione
consiliare, né di un Consigliere, ma di un Governo, però tutto il
percorso tracciato all'interno di questa proposta di legge è
condivisibile e sostenibile.
Noi voteremo quindi questa proposta di legge, ma ne emenderemo
un passaggio, perché, dal nostro punto di vista, la Commissione
consiliare ha tutta la possibilità di poter audire e di poter fare
delle domande ai potenziali nominati, siano essi amministratori o
presidenti, ma la votazione non deve essere della Commissione,
perché non compete proprio al Consigliere eletto dare un parere sul
nominato. La distinzione fra Esecutivo e Legislativo per noi è
sostanziale. Pertanto noi andremo a modificare tale punto con un
emendamento che abbiamo predisposto con altri colleghi e sosteniamo
la proposta di legge presentata.
Président -
La parole au collègue Fabbri.
Fabbri (UVP) -
Premetto che la relazione alla proposta di
legge fatta dal collega dipinge il quadro di una situazione non
sempre condivisibile, poiché, se è vero che nelle nomine di alcune
partecipate vi è stata qualche ombra, vi sono state però anche
parecchie luci. Non tutti i nominati sono persone che si possono
riconoscere nei personaggi dipinti dal nostro collega.
Premetto anche che l'UVP si è sempre prefissa di valorizzare le
competenze, il valore e non certo l'appartenenza dei suoi nominati,
e che ultimamente ha fatto nomine seguendo questi criteri di
professionalità (voglio qui ricordare la nomina a Sitrasb,
all'
Institut
Agricole
, alle Funivie e all'
iter
che sta seguendo per la nomina dell'amministratore del Forte di
Bard).
Detto ciò, bisogna anche ricordare che esiste già un controllo
dei requisiti tecnici professionali che viene espresso da
un'apposita Commissione, la quale vaglia e valuta le domande di
coloro che vogliono accedere alle cariche direttive delle
partecipate. Ora, in questa proposta di legge la Commissione
dovrebbe essere sostituita dalla Commissione di valutazione, un
organo sicuramente indipendente e valido che darebbe le garanzie
necessarie per la valutazione opportuna dei richiedenti.
È il passaggio successivo che però non ci coinvolge
completamente, poiché, a nostro avviso, riporta la palla nel campo
delle valutazioni politiche, in quanto l'analisi in Commissione
consiliare "potrebbe" dare luogo ad una valutazione di appartenenza
politica. A nostro avviso, così formulata, c'è il rischio reale che
si farebbe rientrare dalla finestra ciò che si vuole far uscire
dalla porta. È vero che in questo caso la Commissione avrebbe solo
una funzione consultiva, però sappiamo benissimo che esiste una
moral suasion
che potrebbe intervenire pesantemente su
queste nomine. È questo il passaggio nodale della proposta di
legge: avrebbe bisogno di un'analisi più approfondita. Noi non
escludiamo che tale passaggio sia importante, ma secondo la nostra
opinione dovrebbe avere il tempo per un ulteriore approfondimento.
Altre indicazioni invece espresse nella proposta di legge,
soprattutto nel definire i requisiti di professionalità e di
onorabilità, sono perfettamente condivisibili.
Nell'astenerci su tale atto come già abbiamo fatto in
Commissione, pensiamo sia opportuno rimandare alla prossima
legislatura la ripresa di questa proposta di legge, che merita
sicuramente di essere presa in considerazione e portata avanti e,
con il voto unanime, essere approvata in futuro.
Président -
La parole au collègue Padovani.
Padovani (CC-MOUV) -
Quando abbiamo presentato questa
proposta pensavo di fare semplicemente una cosa giusta e dovuta.
Con gli avvenimenti intercorsi in questo periodo, con il risultato
del 4 marzo, ho invece capito che con questa proposta non solo
facciamo una cosa giusta, ma diamo anche una possibilità ai
presenti di dimostrare ai valdostani di aver capito uno dei motivi
del risultato del 4 marzo. Penso che quel risultato ci racconta di
un allontanamento, di un ripudio della politica, dei movimenti
politici che siedono qua dentro, perché sono visti tutti allo
stesso modo: sono visti - uso i termini dei movimenti che hanno
vinto, movimenti ai quali io ovviamente non sono vicino né per
idee, né per metodi e tantomeno per contenuti - come la "casta",
come quelli che, a proposito di partecipate, nominano gli amici
degli amici.
Siamo visti come coloro che sono lontani dalla trasparenza. Si
sente parlare molto spesso di più trasparenza nella politica, e con
questa proposta di legge proponiamo semplicemente quello che
succede ormai in parecchie Regioni d'Italia, ovvero che il
Consiglio, i Consiglieri e la Commissione competente si prendano il
carico di analizzare e quindi di rendere più trasparente il sistema
delle nomine nelle partecipate.
Le nomine nelle partecipate - come diceva bene prima il collega
Bertin - sono spesso fatte per vicinanza politica, spesso sono
nominati i cosiddetti "trombati", i "non eletti", gli amici degli
amici, i parenti, i militanti dei partiti, senza tenere conto delle
competenze che servirebbero per poter amministrare al meglio quelle
partecipate.
Ho sentito l'intervento del collega Fabbri e francamente temo
che non si sia capito davvero il risultato del 4 marzo.
Probabilmente non è stata neanche letta così approfonditamente la
proposta di legge, perché vede, collega Fabbri, lei dice che si è
sempre agito nel solco dei criteri in essa proposti, ma tra i
criteri di incompatibilità qui c'è anche il fatto che chi viene
nominato non deve lavorare nella società in cui viene nominato
(senza fare nomi e cognomi, sappiamo tutti a chi mi riferisco).
Il 4 marzo i valdostani ci hanno dato un segnale forte. Noi
dobbiamo pertanto dimostrare di aver capito uno dei tanti motivi
per i quali c'è stato questo segnale e inoltre dobbiamo dare delle
risposte. Dobbiamo dare delle risposte sulla trasparenza del nostro
operato, sulla trasparenza dell'operato in questo caso della
Giunta, sul valorizzare le competenze piuttosto che le appartenenze
partitiche, le amicizie e le parentele. È per questo che ho firmato
e voterò convintamente questa proposta di legge.
Président -
La parole au collègue Gerandin.
Gerandin (CC-MOUV) -
Io vorrei fare due o tre
riflessioni.
Penso che tutte le forze politiche di questo Consiglio abbiano
parlato di trasparenza e di meritocrazia; in tutti i programmi, di
tutte le maggioranze che si sono succedute, c'erano passaggi molto
ripetitivi in tal senso. Penso che non esista una maggioranza che
non l'abbia fatto suo nel proprio programma, non esiste una
campagna elettorale in cui non sia stato messo al centro.
Da tutte le parti ci chiedevano di presentare una proposta di
legge. Nei vari ruoli che abbiamo ricoperto, sia quando siamo stati
in minoranza, sia in quel breve periodo di cambio di maggioranza,
noi abbiamo continuato ad invocare questa trasparenza, questa
competenza, questa meritocrazia. Ci è stato detto: presentate una
proposta di legge, così almeno si discute in aula e si vede se c'è
la possibilità di convergere. Io credevo veramente - come ha detto
anche il collega Fabbri - che ci fosse una grande necessità di
convergenza su un argomento del genere, è chiaro. Abbiamo aspettato
cinque anni di legislatura, adesso siamo arrivati ai titoli di
coda; è uno degli ultimi Consigli in cui è possibile fare qualcosa,
per cui noi l'abbiamo presentata. Crediamo che in un sistema di
partecipate come quello valdostano ci sia la necessità di dare quel
segnale di aver capito che non si può continuare come si è fatto
fino ad oggi, dove è più importante a volte una tessera o
un'amicizia rispetto alle competenze e al merito, dove non c'è
quella trasparenza e quella pubblicità per cui tutti abbiano la
possibilità di giocarsela. Come ha detto anche il collega Padovani
prima, penso che questo sia anche uno dei motivi per cui i
cittadini valdostani hanno detto: "basta".
Sono certo che questa proposta di legge non verrà approvata,
sarà l'ennesima occasione persa per dire che abbiamo capito. Penso
non ci sia messaggio peggiore di quello che la politica non vuole
capire. Non è la legge più perfetta, ci mancherebbe, però dà un
segnale in questa direzione. Chiudersi a riccio e dire che tutto
quello che stato è fatto è stato fatto bene o comunque non tutto è
stato fatto male, non è una risposta al malcontento generale che
c'è. I pochi fortunati non possono essere solo più pochi, la
trasparenza non può essere un requisito trascurabile,
l'appartenenza politica non può essere l'unico requisito per
entrare nelle partecipate, e neanche la tessera. Poi ci sono dei
bravi funzionari che possono avere un'appartenenza e una fede
politica; bene, che questi vengano nominati, ma che si confrontino
nell'intero panorama e tutti abbiano le stesse opportunità. Dico
questo perché ho il sentore che sarà l'ennesimo sasso buttato nello
stagno. Abbiamo voluto arrivare fino in fondo per capire se il
messaggio molto chiaro che gli elettori hanno dato nelle ultime
consultazioni potesse essere recepito. Può darsi che poi ci sia la
necessità di migliorare, ci mancherebbe, non si toglie comunque la
possibilità all'Esecutivo di nominare, ma di certo avrebbe
probabilmente le mani un po' più legate, perché dovrebbe
confrontarsi sui vari
curricula
, per dire che almeno un po'
di competenza e non solo di appartenenza politica stia alla base di
una nomina. Questo è quanto.
Ho il timore che sarà l'ennesima occasione mancata, soprattutto
l'ennesima occasione per non recepire il messaggio chiaro che è
pervenuto dai cittadini e rivolto alla politica attuale.
Président -
La parole au collègue Cognetta.
Cognetta (GM) -
Anch'io do il mio sostegno a questa
proposta di legge presentata dai colleghi Bertin, Gerandin e
Padovani.
Al di là delle considerazioni fatte dai colleghi, vorrei
aggiungerne una ulteriore rispetto alla questione della
trasparenza. Credo che buona parte dei problemi e delle
interpretazioni rispetto alle nomine siano dovute alla scarsa
conoscenza dei candidati, soprattutto al fatto che non viene
condivisa la loro competenza. Spesso vengono nominate persone che
sinceramente io non conosco. Questo ovviamente è lecito, non è
detto che debba conoscerle per forza per essere nominate, però ogni
volta devo andarmi a guardare effettivamente chi sono, che
curriculum
hanno, cosa hanno fatto, cosa non hanno fatto e
devo farmi un'idea sulla base di quello che trovo, ammesso che
trovi qualcosa (a volte non trovo nulla, e quindi mi rimangono una
serie di dubbi).
Io credo che la norma, al di là della questione della
trasparenza sollevata dai colleghi, implichi che la trasparenza
vada anche nel senso della conoscenza. Se tutti conoscessimo meglio
chi viene nominato e chi rivestirà un certo ruolo, sicuramente
avremmo meno problemi nel valutare certe persone in un senso o
nell'altro. Penso che sia una questione di buonsenso, come al
solito. Basterebbe far conoscere a tutti quanti chi sono i
candidati per avere un'idea e quell'idea può poi rinforzare il
candidato. Non è detto che necessariamente il candidato debba
essere affossato perché di una parte politica piuttosto che di
un'altra. Chiaramente è un discorso rivoluzionario per la Valle
d'Aosta, perché siamo abituati a ragionare per bande e per fazioni,
quindi figuriamoci se si può fare un ragionamento del genere! In un
mondo idilliaco e un po' più normale non può accadere una cosa del
genere, sarebbe una cosa così strana? In altre Regioni, qualcuna
anche del Sud - mi tocca darvi questa triste notizia - esiste già
la Commissione nomine e ci sono dei Consiglieri che valutano; poi è
sempre la Giunta che alla fine decide, ma i commissari Consiglieri
regionali valutano. Ci sono fior di compendi su questo in internet.
Ci sono ricerche fatte anche da Enti regionali e nazionali che
hanno valutato le Commissioni di nomina. Io credo pertanto che
potrebbe essere un piccolo passo avanti nella direzione della
trasparenza il fatto di rendere finalmente questa Regione un po'
più moderna e un po' più a misura di quello che è il 2018, sia in
termini di lavoro che di gestione della cosa pubblica.
Vi chiedo di ripensare su questa proposta di legge, vi chiedo di
votarla o, eventualmente, visto che siamo ancora in discussione
generale, di emendarla per poi votarla al fine di trovare una
soluzione anche a questo problema. Probabilmente si risolverebbero
tante questioni, tanto
gossip
e tante maldicenze che escono
in continuazione perché non si conosce effettivamente la caratura
delle persone che rivestono certi ruoli.
Président -
S'il n'y a pas d'autres interventions, je
déclare la discussion générale close.
Nous passons à l'examen de l'article 1. Je mets aux votes
l'article 1, s'il n'y a pas de commentaires. La votation est
ouverte. La votation est close.
Presenti: 30
Votanti           
: 11
Favorevoli: 11
Astenuti: 19 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Isabellon, Lanièce,
Marguerettaz, Nogara, Péaquin, Perrin, Rini, Rollandin, Testolin,
Viérin)
Il Consiglio non approva.
L'articolo 1 non è approvato, di conseguenza decade l'intero
testo della proposta di legge, ai sensi dell'articolo 77, comma 2,
del Regolamento interno.
