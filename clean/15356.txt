Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 2324 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2324/X Iniziative per un recupero "intelligente" e
per il riutilizzo dei rifiuti solidi urbani. (Interrogazione)
Interrogazione Preso atto da numerose fonti di informazione
della problematica inerente lo smaltimento e la destinazione ultima
dei rifiuti solidi urbani, sul cui possibile riutilizzo previo
riciclo si sono pronunciati esperti ambientali e periti chimici la
cui competenza è riconosciuta su scala mondiale;
Tenuto conto dell'importanza di migliorare la qualità della vita
attraverso il riutilizzo delle fonti di energia e di consumo
disperse nell'ambiente anche sotto forma di rifiuti
chimico-organici, sostanze e materiali la cui trasformazione non
deve essere identificata solo nella compattazione, ma nel recupero
"intelligente" attraverso il riciclaggio delle risorse e il
riutilizzo sotto altra forma idonea;
Considerato che l'Assessorato all'Ambiente ha recentemente
partecipato alla campagna nazionale "Meno rifiuti", promossa dalla
federconsumatori e dal Forum risorse e rifiuti, predisponendo
un'attività di sensibilizzazione dei cittadini tramite banchetti
informativi sulla necessità di acquistare "meno rifiuti";
il sottoscritto Consigliere regionale
Interroga
l'Assessore competente per conoscere:
1) i risultati ottenuti fino ad oggi dalle iniziative poste in
essere dall'Assessorato regionale all'Ambiente, volte alla
sensibilizzazione e alla diffusione della campagna "Meno
Rifiuti";
2) se non ritiene che l'attuale situazione in Valle d'Aosta a
riguardo non possa essere migliorata, affiancando alla
compattazione una politica di interventi volta al riutilizzo e al
riciclaggio della "risorsa rifiuto".
F.to: Lanièce
Président La parole à M. Riccarand.
Riccarand (VA) Prima di rispondere alle domande poste da questa
interrogazione, vorrei fare una premessa per chiarire quali sono le
competenze all'interno dell'amministrazione regionale rispetto a
questo settore.
In effetti, l'Assessorato all'ambiente svolge una funzione in
questo settore che è essenzialmente di sensibilizzazione e di
informazione e di attivazione rispetto ad alcuni aspetti della
problematica dei rifiuti, mentre l'organizzazione della raccolta e
la gestione della politica complessiva dei rifiuti è di competenza
dell'Assessorato alla sanità; quindi si tratta di due competenze
articolate in questo modo.
Per quanto riguarda l'azione di sensibilizzazione che
l'Assessorato conduce, ci indirizziamo soprattutto nel favorire
un'azione di riciclaggio, cioè di conferimento differenziato e di
riciclaggio dei rifiuti. Condivido pienamente l'impostazione
dell'interrogazione, che sottolinea l'importanza non solo di
valorizzare questi prodotti che possono essere riciclati e quindi
non costituire uno spreco da una parte, e dall'altra il fatto che
si debba puntare non solo a riciclare, ma anche a ridurre la
quantità di rifiuti intervenendo a monte sulla produzione dei
rifiuti, sugli imballaggi, su tutte queste cose che sono poi quelle
che producono i rifiuti. Esiste una direttiva europea sugli
imballaggi che sta imponendo anche ai produttori dei prodotti
alimentari di ridurre al massimo questi imballaggi, che poi
costituiscono una grande quantità di rifiuti.
Le iniziative si svolgono essenzialmente nel settore della
carta, per riciclarla, e da alcuni anni l'Assessorato conduce
un'azione anche nei confronti degli uffici dell'amministrazione
regionale per il riciclo della carta e il conferimento
differenziato; iniziative di educazione rispetto al riutilizzo di
alcuni rifiuti domestici per fare il compost anche con indicazioni
concrete, corsi e seminari su come può essere realizzato un compost
domestico. A questo riguardo è interessante notare che vi sono già
in Valle alcune aziende che si dedicano alla produzione di compost
utilizzando rifiuti domestici e soprattutto gli scarti delle
lavorazioni agricole e delle potature di alberi, producendo un
prodotto che può essere poi riutilizzato in agricoltura e in altri
settori di bonifica di certe aree. Infine interveniamo anche nel
settore dell'educazione scolastica, facendo in modo che in una
serie di interventi di educazione ambientale si affronti questo
problema perché è importante che soprattutto fra i giovani si
affermi e si consolidi questa mentalità di conferire i prodotti di
scarto in modo differenziato, consentendo il riciclo.
Quindi c'è un'azione capillare in questo senso, che ha permesso
sicuramente un incremento della raccolta differenziata in questi
anni. Ormai anche guardandosi intorno, sia ad Aosta sia nei comuni,
le campagne per il vetro, della raccolta differenziata della carta
e ad Aosta recentemente anche della raccolta differenziata della
plastica eccetera, sono realtà che stanno andando avanti. Però i
livelli in cui complessivamente siamo come regione sono ancora
troppo bassi rispetto alle esigenze e anche rispetto ad alcune
esperienze che si stanno diffondendo con una certa rapidità in
questi ultimi anni soprattutto in alcune zone del nord Italia, in
cui si riesce ad arrivare a percentuali sul conferimento
differenziato di oltre il 30 percento, con casi (per adesso casi
limite) di oltre il 50 percento. Questo significa che è possibile
ridurre in maniera drastica quello che va a finire in
discarica.
Tale riduzione per noi è essenziale perché la discarica che
abbiamo in regione Brissogne è una discarica che ha pochi anni di
vita, perché con la produzione attuale dei rifiuti, anche se la
tendenza non è più in aumento ma si è stabilizzata, comunque la
discarica non può avere una lunga durata, quindi sia per motivi di
esaurimento della discarica, sia per motivi di carattere economico,
bisogna orientarsi sempre più nella direzione del riciclo.
Questa è la politica verso cui ci stiamo orientando. So che
l'Assessorato alla sanità sta predisponendo una campagna in questo
senso, però c'è ancora molto da fare e c'è un grosso spazio di
iniziativa per andare nel senso indicato dall'interrogazione.
Président La parole au Conseiller Lanièce.
Lanièce (GA) Prendo atto della risposta dell'Assessore.
Mi aspettavo maggiori risultati dalle iniziative
dell'Assessorato in merito a questa campagna "Meno rifiuti", visto
anche i risultati che si stanno avendo in altre regioni.
Rivolgo un invito a puntare moltissimo sulla raccolta
differenziata, anche perché penso che il riciclo dei rifiuti sia
una scelta importante e soprattutto il riutilizzo degli stessi
rifiuti dal punto di vista energetico. Sappiamo che nella discarica
di Brissogne purtroppo l'utilizzo del biogas è ancora a livelli
minimi, infatti le emissioni maleodoranti continuano ad esserci. A
tale riguardo avevo già presentato in questa sede un'interpellanza
lo scorso anno, invitando la Giunta regionale ad intervenire al più
presto per ridurre queste emissioni che costituiscono un brutto
biglietto da visita per la nostra regione, anche perché sono presso
il casello autostradale e il turista che arriva ha un primo impatto
maleodorante. Sicuramente una prima scelta per poter eliminare le
emissioni, era quella di utilizzare il biogas a livello
energetico.
L'anno scorso mi era stato detto che era stata avviata questa
procedura, ma le emissioni maleodoranti sono tuttora presenti, da
qui l'invito a seguire questo problema perché è un problema non
solo di immagine turistica, ma soprattutto di utilizzo a fini
energetici di una sostanza inutile, come è quella dei rifiuti.
Questo è l'invito che faccio alla Giunta.
