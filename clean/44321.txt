Classificazione
ASSISTENZA SOCIALE
Disabili



Oggetto del Consiglio n. 1374 del 9 marzo 2022 - Resoconto
OGGETTO N. 1374/XVI - Interpellanza: "Modifiche volte al
miglioramento in fase di rinnovo del contratto della qualità del
servizio offerto dalla struttura "Myosotis" per i trattamenti
socio-riabilitativi di recupero per persone con
disabilità".
Bertin (Presidente) -
Punto n. 43. Rimangono soltanto due
punti all'ordine del giorno, credo che potremmo considerare il
fatto di finire questa sera i lavori allungando un po' il Consiglio
e chiedendovi, se siete d'accordo, di non esagerare poiché abbiamo
il personale che, comunque, è vincolato fino alle ore 20:00. Siete
d'accordo? Procediamo così. Ha chiesto la parola il consigliere
Manfrin per l'illustrazione, ne ha facoltà.
Manfrin (LEGA VDA) -
Chiedo scusa per la voce, ormai è il
residuo che possiedo a quest'ora. Il 24 agosto 2021 l'Associazione
ANGSA Valle d'Aosta ha inviato una lettera alla Presidenza della
Regione e all'Assessorato della sanità e politiche sociali
riguardanti la struttura sociale semiresidenziale Myosotis, centro
che si occupa di trattamenti socio-riabilitativi di recupero e di
mantenimento delle abilità funzionali residue per le persone con
disabilità. In occasione del rinnovo del servizio, l'associazione
ha raccolto le segnalazioni dei familiari degli utenti che
usufruiscono del servizio, in particolare le segnalazioni
riguardavano i PTPR, i progetti terapeutico-riabilitativi e,
secondo i familiari, i progetti elaborati non corrispondevano alla
reale capacità degli utenti e questo avrebbe comportato la
definizione di un processo riabilitativo non conforme alle reali
capacità del soggetto con disabilità. Tali progetti non sarebbero
stati inoltre condivisi con le famiglie, come dovrebbe essere, in
quanto la famiglia è parte integrante del processo riabilitativo ma
semplicemente inviati tramite posta elettronica. Nella lettera
veniva segnalata anche la mancanza di attività all'esterno per
promuovere una reale integrazione, la mancanza di sistemi di
videosorveglianza e di climatizzazione, come peraltro già previsto
dai requisiti per l'autorizzazione delle strutture socio-sanitarie
semi-residenziali per i trattamenti socio-riabilitativi di recupero
e mantenimento delle abilità funzionali in allegato alla
deliberazione di Giunta regionale n. 1051 in data 16 ottobre 2020.
Come sappiamo, il ricorso alle riprese fornisce l'attendibile
testimonianza di quanto avviene all'interno della struttura e funge
da efficace monitoraggio terapeutico, analisi di eventuali
comportamenti problematici e dell'efficacia delle azioni di
riduzione degli stessi oltre che da deterrente per eventuali
comportamenti illeciti. Tra le altre cose ANGSA VDA ha segnalato
anche la mancata comunicazione alle famiglie di soggetti con
autismo della possibilità di accedere a tale struttura, pertanto la
carenza di segnalazione del servizio genera distorsione sulla
capacità di offerta di ampliamento in termini di percorsi
terapeutici per i soggetti affetti da autismo. Una corretta
segnalazione del servizio permetterebbe di effettuare una corretta
presa in cura
in primis
delle famiglie che vivono
costantemente nella sofferenza e nello stato di necessità, per
creare rapporti proficui di collaborazione e per recepire il
bagaglio di conoscenza che hanno dei loro cari. Infine, fra le
segnalazioni raccolte da ANGSA, viene riportata la poca chiarezza
sulle modalità di pagamento del servizio. Le famiglie, a quanto
pare, si sono trovate a sostenere costi del servizio senza
conoscere le modalità in base alle quali l'importo da versare viene
attribuito a ciascun utente, tanto che, da quello che viene
riferito, anche gli utenti a ISEE zero pagano la retta mensile
consistente in circa 800 euro al mese. Questa comunicazione, come
noto, è stata oggetto di un incontro in V Commissione dove i
rappresentanti delle famiglie e degli utenti del servizio hanno
ribadito le criticità che abbiamo sin qui elencato. Alla luce di
quest'iniziativa le chiediamo: "se le criticità riportate
dall'Associazione ANGSA VDA corrispondono al vero, quali siano le
motivazioni della mancata risposta tra le criticità, se corrisponde
al vero il fatto che anche gli utenti a ISEE zero pagano la retta
mensile consistente in circa 800 euro al mese e quale sia il metodo
di calcolo delle rette per i vari utenti in funzione delle fasce di
reddito e quali intenzioni intenda mettere in campo l'Assessorato
per migliorare la qualità del servizio in fase di rinnovo del
contratto".
Presidente -
Per la risposta, la parola all'assessore
Barmasse.
Barmasse (UV) -
Con riferimento al primo quesito, sulle
criticità riportate dall'associazione ANGSA, faccio presente che
questo è un articolo ed erano delle criticità che erano state poste
all'attenzione ad agosto 2021, quindi più di sei mesi fa. Ciò
premesso, informo che ad oggi buona parte delle citate criticità
hanno trovato soluzione, come, tra l'altro, è emerso in occasione
della riunione del tavolo tecnico regionale di coordinamento e
monitoraggio sui disturbi dello spettro autistico svoltosi in data
25 febbraio 2022 dove è stata espressa soddisfazione per il
percorso di collaborazione che ha caratterizzato l'anno 2021 per la
struttura Myosotis, Dipartimento di salute mentale, l'Assessorato e
le famiglie. Tale collaborazione ha permesso di apportare i
necessari e auspicati cambiamenti del servizio, di incrementare le
attività proposte agli utenti e di valutare altresì futuri
miglioramenti.
Venendo un po' più in dettaglio ai quesiti dell'interpellanza,
cioè le prime due, "se le criticità riportate corrispondano al
vero, quali siano le motivazioni di mancata risposta a tali
criticità", sul punto, come ho già premesso, informo che, in
relazione al servizio socio-sanitario semiresidenziale Myosotis,
l'Assessorato della sanità, salute e politiche sociali, per mezzo
della competente struttura organizzativa, intrattiene un dialogo
costante sia con il Dipartimento di salute mentale dell'Azienda USL
della Valle d'Aosta, sia con l'Associazione ANGSA, sia direttamente
con le famiglie degli utenti, sicché le varie criticità del
servizio vengono a mano a mano prese in esame ancora prima che le
medesime trovino eventuale formalizzazione, così com'è avvenuto con
la nota a firma del Presidente ANGSA oggetto
dell'interpellanza.
Esaminando nel dettaglio le criticità portate all'attenzione,
per quanto riguarda la compilazione del PTRP (Progetto Terapeutico
Riabilitativo Personalizzato), che comporta la definizione del
processo riabilitativo ritenuto non conforme alle reali capacità
del soggetto con disabilità, nonostante qualche iniziale criticità,
anche a seguito di specifici incontri sul tema avvenuti in
Assessorato con il Dipartimento di salute mentale, con
l'Associazione ANGSA e le famiglie degli utenti, i PTRP sono stati
elaborati con la dovuta cura e attenzione e sono stati condivisi
con la struttura riabilitativa Myosotis, i familiari e il
Case
Manager
. Il processo di compilazione di tali documenti è
iniziato nell'estate 2021 ed è terminato nel mese di novembre dello
stesso anno.
Per quanto riguarda la mancanza di attività all'esterno per
promuovere una reale integrazione, a fronte delle criticità e
preoccupazioni sollevate all'Associazione ANGSA dalle famiglie
degli utenti e dei confronti avvenuti sul tema in Assessorato,
superate le limitazioni collegate all'emergenza sanitaria da
Covid-19, sono state promosse diverse uscite sul territorio con gli
utenti, tipo spesa, passeggiate, eccetera. In merito a queste
criticità, in occasione del Tavolo tecnico del 25 febbraio, è stato
manifestato da parte dell'Associazione ANGSA un significativo
miglioramento.
"Mancanza di sistemi di videosorveglianza e di climatizzazione":
quanto alla videosorveglianza, nel premettere che tale attrezzatura
tecnica, secondo i requisiti strutturali organizzativi della
struttura semiresidenziale di cui trattasi, non è obbligatoria,
informo che sono comunque in corso approfondimenti per valutare se
anche alla luce degli apprezzabili miglioramenti del servizio, sia
effettivamente necessario o meno procedere con l'installazione.
Quanto al sistema di climatizzazione, sentito il Dipartimento di
salute mentale dell'Azienda USL, informo che nell'estate scorsa è
stato posizionato un dispositivo per il momento mobile, anche
perché sono in corso valutazioni per spostare la sede del servizio
da Nus ad Aosta dove nel caso la sede sarà provvista di adeguato
impianto.
"Mancata comunicazione alle famiglie di soggetti con autismo
della possibilità di accedere a tale struttura": nella carta dei
servizi è previsto l'accesso dei familiari alla struttura.
Attualmente vengono concordati incontri mensili con le famiglie e
la responsabile della struttura sia presso il centro che al loro
domicilio.
"Poca chiarezza sulle modalità di pagamento": le rette sono
calcolate secondo le tariffe di cui alla DGR 1051 in data 16
ottobre 2020, il cui percorso amministrativo è stato condiviso in
occasione di diversi incontri con il Dipartimento di salute mentale
e con l'Associazione ANGSA. Come bene evidenziato nella suddetta
DGR, i trattamenti socio-riabilitativi di recupero di mantenimento
delle abilità funzionali residue, ai sensi dell'articolo 34, comma
2, del DPCM del 12 gennaio 2017, sono a carico del servizio
sanitario per una quota pari al 70 percento della tariffa
giornaliera. La restante quota è invece a carico dell'utente che ha
la possibilità di richiedere un contributo pubblico per il
pagamento della stessa ai sensi dell'articolo 19 della legge
regionale n. 23 del 23 luglio 2010. Ai sensi del punto 5 comma 1 e
2 della DGR n. 1311 del 30 settembre 2016, applicativa della
suddetta norma, il contributo è stabilito in base all'importo della
retta e alla quota di contribuzione a carico del beneficiario. La
capacità contributiva dell'utente è determinata sulla base
dell'ISEE presentato dal beneficiario al quale sono aggiunti gli
eventuali assegni di invalidità, l'indennità di accompagnamento
percepita e le franchigie indicate al punto 5 della DGR
sopracitata. Le informazioni relative alla determinazione della
retta per il servizio devono essere fornite dalle strutture che
erogano i servizi, mentre spetta alla Struttura Assistenza
economica, trasferimenti finanziari e servizi esternalizzati
all'Assessorato, la comunicazione relativa alle modalità di
determinazione del contributo previsto dall'articolo 19 della legge
regionale n. 23/2010.
"Se corrisponde al vero - questa è un'altra domanda - il fatto
che anche gli utenti a ISEE a zero pagano la retta mensile
consistente in circa 800 euro al mese e quale sia il metodo di
calcolo delle rette per i vari utenti in funzione delle fasce di
reddito": come detto, gli utenti sono tenuti al pagamento di una
quota pari al 30 percento della retta relativa al servizio, come
stabilito dal DPCM LEA 2017, indipendentemente dalla loro capacità
contributiva. Vi è però la possibilità, previa presentazione di
domanda di contributo, ai sensi dell'articolo 19 legge regionale n.
23/2010, DGR n. 1131/2016, di beneficiare di una quota di
contribuzione per il pagamento della retta stessa che, per gli
utenti con ISEE pari a euro zero, copre l'intera quota a carico
dell'utente con pagamento diretto da parte della competente
struttura dell'Assessorato a favore della struttura che eroga il
servizio senza anticipi a carico dell'utente.
"Quali azioni intenda mettere in campo l'Assessorato per
migliorare la qualità e il servizio in fase di rinnovo del
contratto": le azioni che l'Assessorato mette in campo per
garantire un servizio efficace sono quelle che ho descritto e che
si fondano sul costante dialogo e confronto con le famiglie degli
utenti, con il Dipartimento di salute mentale, con l'Associazione
ANGSA e con la cooperativa che gestisce il servizio. Infine,
informo che il contratto con l'attuale gestore sarà prorogato
almeno fino al mese di giugno 2022, anche in attesa delle nuove
disposizioni che disciplineranno la materia degli accreditamenti e
dei contratti contenute nella legge annuale per il mercato e la
concorrenza 2021 ancora in discussione nelle Commissioni
parlamentari.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Grazie Assessore per la sua
risposta. Sono felice di sapere che molte delle criticità che
abbiamo esposto sono state risolte, da quelle che sono appunto le
telecamere non obbligatorie ma apprezziamo l'approfondimento, noi
peraltro abbiamo anche sempre sostenuto che le strutture
particolarmente delicate, come quelle per anziani, piuttosto che
quelle per i minori, andrebbero tutte dotate di telecamera, ma
questo credo che sia un discorso differente, e anche che si siano
dotate di un impianto di climatizzazione. La ringrazio praticamente
su questo rispetto a questo calcolo, cioè all'eventuale addebito
dei costi, 800 euro anche per chi ha ISEE zero ma la possibilità
poi di fare domanda ai sensi della legge n. 23/2010, è sicuramente
una notizia positiva, ma una notizia che però tante persone non
conoscevano e che saranno felici di conoscere oggi soprattutto se
questa effettivamente potrà essere risolta in tempi brevi e se
potrà essere dato via libera all'accesso a questo tipo di
contributo. Ci premuniremo di farlo sapere alle famiglie con ISEE
zero che ancora oggi portano i loro ragazzi in questo centro e che
non conoscevano questa disposizione così come gli articoli e i
riferimenti che ci ha dato sulle DGR rispetto al calcolo delle
rette che sono sicuramente interessanti e su cui faremo i dovuti
approfondimenti.
