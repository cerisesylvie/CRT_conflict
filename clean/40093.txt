Classificazione
EDILIZIA
Edilizia pubblica



Oggetto del Consiglio n. 2982 del 7 novembre 2017 - Resoconto
OGGETTO N. 2982/XIV - Interrogazione: "Misure adottate a
seguito della sentenza del TAR di annullamento della delibera della
Giunta regionale n. 572/2016 relativa alla riqualificazione degli
edifici scolastici di Aosta".
Rosset (Presidente) -
Punto n. 7 all'ordine del giorno.
Per la risposta ha chiesto la parola l'Assessore Baccega; ne ha
facoltà.
Baccega (EPAV) -
A seguito della pubblicazione della
sentenza del TAR n. 39 del 27 giugno 2017, con la quale è stata
annullata l'aggiudicazione della gara per la costruzione della
scuola di regione Tzamberlet, con nota del 5 luglio 2017 il
Responsabile unico del procedimento e il Coordinatore del
Dipartimento infrastrutture hanno inoltrato al Dipartimento
legislativo e legale una richiesta di indicazioni operative sulla
prosecuzione dell'
iter
per addivenire all'affidamento dei
lavori. Il 7 luglio 2017 il Coordinatore del Dipartimento
legislativo e legale e il Dirigente della Struttura Avvocatura
regionale hanno comunicato che, essendo la pronuncia del TAR
esecutiva, la stazione appaltante è tenuta ad adottare gli atti
necessari al rinnovo della procedura. Queste sono un po' le cose
che già mi aveva risposto lei all'interrogazione che avevamo fatto
quest'estate, Consigliere Borrello. Questo è quanto lei mi ha detto
il 13 luglio.
In data 21 luglio il Dirigente della Stazione unica appaltante e
programmazione dei lavori pubblici ha proceduto ad inviare una
richiesta di ricognizione ai diversi Dipartimenti di Università del
nord richiedendo la disponibilità a presentare, entro 30 giorni dal
ricevimento, le proprie candidature individuate tra i professori
universitari di ruolo, esperti in ambito strutturale e in ambito
impiantistico ed energetico. Il 28 agosto il Dirigente della
Stazione unica appaltante e programmazione dei lavori pubblici ha
comunicato al RUP di aver proceduto ad inviare la richiesta di
ricognizione con la richiesta di candidatura dei docenti
universitari di ruolo. Con successiva nota del 1 settembre 2017 il
sopra menzionato Dirigente ha chiesto a tutti i Coordinatori di
segnalare tra i Dirigenti in possesso di laurea magistrale
nell'ambito delle professioni tecniche di ingegnere o architetto i
soggetti disponibili nell'ambito dell'Amministrazione ad assumere
il ruolo di Presidente della commissione di gara. In data 22
settembre il Coordinatore del Dipartimento infrastrutture ha
comunicato di aver individuato nell'ingegnere Sandro Glarey il
candidato disponibile a svolgere il ruolo di Presidente della
commissione di gara di cui trattasi. Tutto questo in perfetta
sintonia - ma a rilento rispetto ai tempi previsti - con quelli che
erano gli indirizzi politici di cui alla delibera di Giunta n.
572/2016, che mi pareva fosse concordata anche da lei.
Succede però qualcosa di anomalo, ovvero qualcuno dà mandato di
provare a modificare gli indirizzi politici. Infatti il RUP, il
Dirigente della Struttura opere edili e il Coordinatore del
Dipartimento, in data 27 settembre, con nota protocollo n. 12970,
comunica al Dirigente della Struttura edilizia scolastica e
progetti europei di poter procedere alla nomina della commissione e
chiede conferma della possibilità di procedere in tal senso, dando
così corso ai lavori della nuova commissione. Tenuto conto che tale
nota è rimasta senza riscontro e che, durante una riunione tenutasi
presso l'Assessorato istruzione e cultura in data 5 ottobre 2017,
alla presenza degli allora Assessori Chatrian e Certan, dei
Coordinatori Fanizzi e Rosset, dei Dirigenti Borney e Cerise e dei
funzionari Moscatello e Lazzarotto, è stato deciso di sospendere la
nomina della commissione di gara in attesa della risposta del MIUR
rispetto ad alcune note inviate. Pertanto le competenti strutture
del nostro Assessorato non hanno ancora provveduto alla nomina
della commissione e sono in attesa di indicazioni in merito alla
parte della Struttura edilizia scolastica e progetti europei. È
quindi un vero e proprio rallentamento, credo anche fortemente
voluto dall'asse politico che governava l'allora maggioranza, ma
forse lei non era al corrente di questo.
Quali sono state le note su cui si aspettava risposta? Il 21
agosto la Dirigente del Servizio edilizia scolastica scrive al MIUR
chiedendo una proroga di 180 giorni del termine di aggiudicazione
dei lavori. In alternativa - continua la nota - chiede la
sostituzione dell'intervento dirottando il finanziamento su altri
interventi e precisa che, in caso di approvazione della seconda
opzione (quella di dirottare investimenti e finanziamenti su altre
parti), si sarebbe provveduto a comunicare l'elenco degli
interventi che avrebbero sostituito la scuola di Tzamberlet. C'è
quindi una mancanza di programmazione in questo senso. Siamo stati
basiti da questa sufficienza senza poter capire da dove proveniva
una scelta politica così assurda, tenuto conto che si era valutato
nei vari interventi sopravvenuti che gli indirizzi politici
rimanevano gli stessi e che mai avete smentito questi passaggi. In
realtà, l'aggiudicazione provvisoria della gara d'appalto era
avvenuta nei tempi allora previsti, ovvero il 31 dicembre 2016.
Altre due comunicazioni della stessa Dirigente, a seguito di un
serrato confronto con gli altri colleghi Dirigenti, si sono
succedute cercando di aggiustare il tiro, evidenziando che in
realtà l'aggiudicazione era avvenuta nei tempi previsti e che la
decisione della commissione tecnica di aggiudicazione era stata
annullata dal TAR, che dirime il conflitto tra le imprese, non fra
Amministrazione pubblica ed imprese, e chiedendo opportunamente la
proroga del periodo di utilizzo del finanziamento, ulteriormente
sollecitato di recente da una lettera congiunta della collega Rini
e del sottoscritto.
Valutato quindi il forte disagio che il MIUR poteva avere nel
ricevere in tempi così stretti comunicazioni una dietro l'altra e a
volte anche contraddittorie, decisamente contraddittorie rispetto
ai nostri obiettivi, venerdì scorso mi sono recato insieme
all'ingegnere Rosset presso il MIUR, a seguito di un appuntamento,
per illustrare con chiarezza la volontà politica di realizzare la
scuola di Tzamberlet e di confermare la richiesta di proroga del
periodo di utilizzo del mutuo BEI, già sottoscritto con Cassa
Depositi e Prestiti il 15 novembre 2016 di 6.651.473 euro netti. La
conferma a verbale è già avvenuta da parte dei funzionari, è in
arrivo la comunicazione che affermerà tutto questo.
Devo dire che, malgrado il tentativo di dirottare il
finanziamento, è intenzione di questa maggioranza proseguire nel
percorso intrapreso nell'indirizzo della n. 572, avendo chiesto, e
ottenuto, la proroga del periodo di utilizzo del finanziamento. Nei
prossimi giorni sarà nominata ufficialmente la commissione, a
seguito di sorteggio, e si procederà ad una nuova assegnazione.
Presidente -
Per la replica ha chiesto la parola il
Consigliere Borrello; ne ha facoltà.
Borrello (AC-SA-PNV) -
Sono sicuro, collega, che lei ci
terrà informati in merito alle risposte che arriveranno da parte
del Ministero competente. Bisogna però riconoscere alla collega
Certan che, grazie a quel documento, qualora dovesse andare a buon
fine, si è riusciti a salvaguardare la valenza dell'importo
concesso tramite mutuo con la Cassa Depositi e Prestiti, perché -
come ben sapete - non era definito; con il finanziamento definito
per quest'anno non si è riusciti, per tutta una serie di
problematiche dal punto di vista giudiziario (ricorsi al TAR), a
dare concretizzazione all'appalto. Quindi è anche grazie all'azione
della collega Certan che ha chiesto una proroga di questa
disponibilità finanziaria per l'intervento dei prossimi mesi.
Al di là di questo aspetto di carattere finanziario, collega
Baccega, tutto quello che lei ha detto dal punto di vista della
ricostruzione temporale, i procedimenti messi in opera da parte
dell'Assessorato sono tutti giusti, condivisibili, e tra l'altro ci
ha visti anche essere parte attiva nel periodo in cui ho avuto
l'onore di interpretare il ruolo assessorile. Pertanto non posso
che essere d'accordo con lei nel ripercorrere l'analisi
temporale.
A questo punto mi corre l'obbligo, collega, di farle una piccola
remarque
dal punto di vista comportamentale. In virtù della
valenza di quanto da lei detto e ripreso c'è una sorta di
contraddizione, di forma e di sostanza, in merito alle
dichiarazioni da lei rilasciate a
Gazzetta Matin
(l'organo
di stampa) una settimana fa. Lei - è virgolettato - sul tema
inerente l'edilizia scolastica ha dichiarato: "per sette mesi non è
stato fatto nulla; al più presto avvieremo i lavori per formare la
nuova commissione e per dare il via alla gara concernente la nuova
scuola di regione Tzamberlet". Delle due l'una: o, come è
d'obbligo, le sentenze si applicano e non si discutono e, di
conseguenza - come lei ha citato - sono state fatte tutta una serie
di iniziative per ricostituire la commissione per poter andare
avanti con la gara d'appalto, o - come lei ha dichiarato - noi non
abbiamo fatto nulla. Lei oggi ha certificato che è stato fatto
tutto il dovuto rispetto a quanto previsto dalla normativa e dalla
sentenza. Quindi, per una sorta di rispetto istituzionale nei
nostri confronti, ma ancor di più nei confronti degli uffici che
hanno proceduto con tutta una serie di attività legate alla
sentenza, le chiederei di fare un po' più di attenzione alle
dichiarazioni che lei rende agli organi di stampa, perché
effettivamente, come lei ha certificato nella sua risposta, tutti
gli adempimenti legati alla sentenza - senza entrare nelle
valutazioni di ordine politico - sono stati fatti.
Dalle ore 11:14 assume la presidenza il Vicepresidente
Farcoz.
