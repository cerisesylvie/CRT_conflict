Classificazione
ASSISTENZA SOCIALE
Assistenza socio-sanitaria
ENTI LOCALI
OPERE PUBBLICHE



Oggetto del Consiglio n. 2349 del 21 settembre 2016 - Resoconto
OGGETTO N. 2349/XIV - Reiezione di mozione: "Attivazione di
un tavolo di concertazione con il CPEL e le organizzazioni
sindacali per la determinazione di linee guida in materia di
appalti pubblici, forniture e servizi".
Rosset (Presidente) -
Punto n. 35 dell'ordine del giorno.
Per l'illustrazione, ha chiesto la parola il Consigliere Gerandin,
ne ha facoltà.
Gerandin (GM) -
Questa iniziativa è un po' il punto
finale di una serie di problematiche che i firmatari di questa
mozione hanno rilevato in questi ultimi tempi, che si sono
verificate in materia di aggiudicazione di appalti. Questa mozione
parte dal fatto di quella che è stata, ed è, una delle
problematiche che in tanti hanno evidenziato in questi ultimi tempi
e che si sono regolarmente presentate all'atto dell'approvazione di
bandi di aggiudicazione. Nella premessa partiamo da quello che è
stato l'esito, le conseguenze economiche per i lavoratori
dipendenti di imprese, ditte, cooperative valdostane a seguito
dell'aggiudicazione dei sette lotti dei servizi di pulizia di
stabili di proprietà regionale, che sono stati aggiudicati tutti a
ditte di fuori Valle con ribassi sino al 44 percento e con
conseguenze drastiche di riduzione delle ore di lavoro pagate ai
lavoratori, portando il loro stipendio medio a 378 euro. Questo è
quanto emerge dai dati riferiti agli stipendi del mese di maggio di
questi lavoratori, una media di 26 lavoratori di una
cooperativa.
Ne abbiamo già parlato in varie vesti, in varie sedi e, a nostro
parere, è necessario porre fine a questo che, secondo noi, è un
gioco al massacro, perché, quando non ci sono regole, quando poi la
politica non fa la politica, non dà le indicazioni necessarie ai
dirigenti che devono predisporre i bandi, succedono queste cose.
Vengono chiesti all'interno dei bandi dei requisiti che impediscono
alle ditte valdostane di partecipare; non c'è nessuna tutela nelle
valutazioni dell'offerta tecnica che vadano nel senso di tutelare
lavoratori e lavoratrici; non c'è la tutela di un monte ore e
questa è la conseguenza tragica che crea persone che non so io come
chiamare: dimenticati o comunque non monitorati. Non so quale può
essere la definizione corretta, perché non sono disoccupati perché
non sono in nessuna lista di disoccupazione; non sono esodati
perché non sono in età pensionabile; non sono neanche richiedenti
asilo perché sennò prenderebbero quanto meno la diaria giornaliera
o comunque chi li mantiene prenderebbe un compenso orario; queste
sono persone che vivono con uno stipendio inferiore a quello che
era il reddito di inclusione. Ho fatto questo accenno perché, a mio
parere, la politica dovrà dare una risposta a queste persone,
perché è troppo comodo dire: "ci siamo sbagliati", però non è
neanche l'oggetto del nostro impegno che chiediamo in questo
momento. Noi chiediamo che se veramente quello che è successo è
stato un errore, la politica deve intervenire, deve in questa fase
prendersi le responsabilità affinché queste cose non succedano mai
più. In Valle d'Aosta non è ammissibile che ci siano persone che
guadagnino una media come questa, per cui se errore c'è stato,
rimediamo e soprattutto prendiamoci tutti assieme la responsabilità
perché non succeda mai più.
La nostra proposta è molto chiara, è molto articolata: noi
chiediamo "di attivare immediatamente un tavolo di concertazione
con il Consiglio permanente, con le organizzazioni sindacali al
fine di sottoscrivere un protocollo d'intesa tra le parti che fissi
le "Linee guida in materia di appalti pubblici e concessioni di
lavori, forniture e servizi", così come disciplinati dal decreto
legislativo n. 50/2016 e con il comune obiettivo di migliorare la
qualità dei servizi pubblici erogati, garantire l'occupazione, i
diritti e le tutele delle lavoratrici e dei lavoratori, favorire la
trasparenza nelle procedure di gara e rafforzare il contrasto ai
fenomeni di illegalità e di concorrenza sleale a salvaguardia delle
imprese che operano nel rispetto dei contratti collettivi, dei
contratti territoriali con relativi integrativi e a tutela delle
imprese, ditte e cooperative valdostane".
A margine di tutto questo, detta la conseguenza assolutamente
drammatica per lavoratori, famiglie e quant'altro, c'è un altro
aspetto che riguarda la possibilità per il mondo imprenditoriale,
il mondo delle cooperative, il mondo delle imprese di poter
partecipare a questa gara. Nessuno chiede di avere delle corsie
preferenziali per quello che riguarda le aggiudicazioni, ma
pensiamo, noi che abbiamo sottoscritto questa mozione, che tutte le
imprese valdostane abbiano il diritto di poter partecipare ad una
gara. In questo momento è loro negato: è loro stato negato con il
bando delle pulizie, sarà loro negato con il bando riferito al
Comune di Aosta, dove si chiedono 15 milioni di fatturato per poter
partecipare ad una gara, fatturato annuo, che è un'eresia nel
contesto valdostano. Non si venga a dire che le imprese valdostane
o cooperative possono mettersi assieme per un'ATI; nell'appalto
delle pulizie hanno provato a farlo, l'unica ditta valdostana ha
provato a fare un'ATI: oltre a non portare a casa niente, non è
stata neanche ammessa a tutti i bandi. Se l'attenzione che si pone
al mondo imprenditoriale, al mondo occupazionale, alle categorie
più deboli è questa, perché noi parliamo di quelle categorie che in
questo momento probabilmente percepiscono, anche dal punto di vista
economico, retribuzioni inferiori rispetto a tanti altri, noi non
possiamo far finta di niente, non possiamo fare come gli struzzi e
nascondere la testa sotto la sabbia. Se errore c'è stato, non può
più succedere se ci riteniamo una Regione civile con un minimo di
rispetto per le condizioni minime dei lavoratori. Non è neanche
accettabile o pensabile per il contesto delle prospettive future
per la Regione. Noi il giorno che affidiamo ad una ditta che è
fuori Valle alla firma del contratto ci perdiamo l'IVA e, di
conseguenza, come succede adesso, con gli stipendi dimezzati da
parte dei lavoratori, perdiamo pure l'IRPEF e l'IRAP delle aziende.
Ogni impresa che chiude, ogni dipendente che è lasciato a casa,
ogni dipendente che ha un orario di lavoro dimezzato è un colpo dal
punto di vista anche delle entrate del bilancio regionale, per cui
se qualcuno non è così preoccupato di aver creato una classe, o
comunque una parte di dipendenti che hanno queste retribuzioni,
pensi almeno, in qualità di amministratore, a quello che può essere
il futuro della Valle d'Aosta se noi perdiamo questo tipo di
entrate.
Con il pareggio di bilancio noi avremo ancora di più la
necessità di avere una fiscalità locale che cresca, che ci dia
possibilità di avere entrate vere e reali. Dico questo perché non
ci pare di aver messo un impegno così impossibile, non ci interessa
nemmeno avere la primogenitura: noi chiediamo che la Regione faccia
mente locale e da un errore, che io non ho motivo di credere che
magari sia stato un errore involontario, se ne creino altri. Se
negli anni la Regione è stato un modello se vogliamo anche un po'
all'avanguardia per le scelte, per le tutele, per la legislazione o
comunque gli accordi, soprattutto per quanto riguarda il mondo del
lavoro, ma anche degli Enti locali, noi in questo momento saremmo
già contenti se la Regione facesse come fanno altre Regioni a
Statuto ordinario. Quando dico: altre Regioni a Statuto ordinario,
parlo anche della vicina Regione Piemonte, che in data 10 giugno
2016 ha sottoscritto un protocollo tra Regione Piemonte, CGIL, CISL
e UIL Piemonte in cui sono stati fissati tutta una serie di
paletti, tutta una serie di criteri nell'aggiudicazione degli
appalti che in parte vanno nella direzione che ho prospettato
prima. Questo protocollo è stato siglato in linea con i criteri
posti dal decreto legislativo n. 50/2016, per cui non si va contro
la legge nazionale che nel frattempo è uscita; sono criteri in cui
si dice che le formule di aggiudicazione devono assicurare la
prevalenza degli elementi qualitativi rispetto al prezzo; per i
servizi socio-assistenziali e socio-sanitari il punteggio
attribuito al prezzo non deve superare il 20 percento del punteggio
complessivo; per i servizi di pulizia il punteggio attribuito al
prezzo non deve superare il 40 percento del punteggio complessivo;
il numero delle ore lavorative e il numero degli addetti impiegati
devono essere tra gli elementi qualitativi che vengono considerati.
Si deve dare un punteggio non solo all'offerta economica, e torno
all'appalto delle pulizie dove chi ha vinto lo ha fatto con un
ribasso del 44 percento portando a casa oltre 98 punti riferiti a
quella che era l'offerta finale su 100, indicando un numero di
lavoratori che era più o meno identico a chi è stato valutato poco
più di 20, ma ha fatto un ribasso chiaramente inferiore, ma che ha
proposto un monte ore non di 56 mila, ma di 76 mila nei cinque
anni. È chiaro poi che chi fa un'offerta economica non fa carità da
nessuna parte, per cui se uno fa un ribasso del 44 percento, è
ovvio che coloro che pagheranno saranno i lavoratori. Noi non
possiamo più permettere in una Regione che io ritengo debba essere
all'avanguardia in questo settore, a tutela delle imprese e dei
lavoratori, uno scempio del genere, per cui non c'è nulla di
inaccettabile, si dice di stoppare se ci sono gare a livello
regionale, di chiedere agli Enti locali, se è possibile, si può
invitare, perché noi diciamo: invitare, chiaramente con una mozione
approvata dal Consiglio regionale non possiamo ritirare i bandi dei
Comuni, ma invitare io penso di sì, invitare i Comuni a pensarci,
perché l'esempio della Regione è un esempio lampante di come si
crea una categoria di disagiati. Si chiede di invitare anche gli
Enti locali a sedersi a questo tavolo, a sottoscrivere un
protocollo Regione, Consiglio permanente, sindacati mettendo questi
paletti, in modo che chiunque predisponga il bando, che non può
essere chiaramente un politico, abbia delle indicazioni chiare,
dove non ci si possa più esimere dal dire che il discorso della
tutela del mondo del lavoro e di chi lavora in questo momento deve
essere una delle priorità.
Concludo nella speranza che questa mozione venga accolta proprio
perché di politico non ha nulla, ha solo buon senso e volontà di
creare un minimo di prospettiva. Grazie.
Presidente -
Ha chiesto la parola l'Assessore Baccega, ne
ha facoltà.
Baccega (SA) -
Consigliere Gerandin, su questo tema ci
siamo già confrontati in passato in altri Consigli e devo dire che
siamo tutti coinvolti nell'agire affinché si affermi la crescita e
lo sviluppo delle imprese locali. Si sta cercando di fare sempre di
più; se ci sono stati dei momenti in cui non si è centrato
l'obiettivo, si può andare sempre nella direzione di migliorare e
modificare. Siamo sempre nell'ambito però di normative nuove. Lei
sa benissimo che ad aprile è entrato in vigore il DL n. 50, che in
qualche modo ha aggiornato e modificato tutti i percorsi. Ci sono
regole stringenti che devono essere rispettate.
Io ho più esperienza per quanto riguarda l'attività della
stazione unica degli appalti, settore che seguo con assiduità,
anche nella fase di programmazione proprio per quanto riguarda i
servizi di progettazione e di affidamento dei lavori pubblici, dove
credo si siano fatti importanti passi avanti. Queste sono attività
avviate nello specifico con le imprese, con i professionisti, con
il Consiglio permanente degli Enti locali e con le associazioni
sindacali, dove ci si confronta da parecchio tempo nell'ambito
della Consulta dei lavori pubblici. Sono convinto che ogni
struttura, e i miei colleghi anche, abbia passo passo, nel percorso
che deve attuare anno per anno, relazioni con i sindacati proprio
entrando nel merito delle competenze specifiche cui sono
sottoposti. Nel settore dei servizi, invece, l'eterogeneità delle
possibili tipologie rende sicuramente più complesso un processo
analogo perché i confronti e le discussioni hanno un loro senso se
si riesce anche ad essere molto concreti e operativi. Un appalto di
pulizie o di traslochi è molto diverso da uno sulle assicurazioni o
sui servizi...ma tutti sono regolati dagli stessi articoli del
codice dei contratti. La concertazione generalizzata su alcune
modalità attuative presenta ulteriori pericoli: un ingessamento
delle procedure, oppure una banalizzazione delle indicazioni perché
troppo generiche, tali da renderle del tutto inutili. Questo è un
pericolo tanto maggiore quanto più si intende regolamentare settori
e comparti diversi e variegati.
La richiesta della mozione di adottare linee guida di concerto
con le associazioni sindacali riprende un analogo provvedimento -
lei lo ha citato molto bene, quello della Regione Piemonte - che
ribadisce già aspetti contenuti nella normativa e aggiunge vincoli
che, ad esempio, non avrebbero impedito quanto viene lamentato
nelle premesse della mozione. La qualità dei servizi non si
persegue
in primis
con un accordo con le associazioni
sindacali, ma con un'appropriata costruzione del capitolato e
un'attenzione particolare ad alcuni aspetti che devono trovare una
loro esplicitazione nei parametri di analisi delle offerte da parte
della commissione. La Giunta regionale ha approvato la convenzione
tra Regione, Consiglio permanente degli Enti locali, Azienda
sanitaria locale e INVA, che disciplina le funzioni della Centrale
unica di committenza regionale per l'acquisizione di servizi e
forniture, che prende atto proprio delle novità introdotte dal
legislatore con il decreto legislativo n. 50, abrogando le
precedenti convenzioni. Questa convenzione attribuisce una serie di
funzioni alla CUC: centralizzazione degli acquisti raccogliendo e
analizzando, di concerto con la Regione, l'Azienda USL, il CPEL, i
bisogni degli enti convenzionati, provvedendo ad esperire le
procedure di affidamento mediante la centralizzazione delle
committenze, pubblicando i bandi sul mercato elettronico e
promuovendo la gestione telematica delle procedure, oltre a mettere
a disposizione importanti servizi integrati, funge da soggetto
aggregatore e da stazione unica appaltante.
La convenzione approvata dalla Giunta regionale il 12 agosto
2016, quindi un mese fa, dopo un confronto e un dibattito
approfondito, oltre a contenere le funzioni e le modalità
dell'evolversi delle procedure di gara, a definire i rapporti
finanziari e del personale, all'articolo 25, al fine di definire e
di valutare l'efficacia dell'azione della CUC, ha previsto la
costituzione di un comitato tecnico composto dal Segretario
generale della Regione, dal Dirigente della struttura regionale
delle attività contrattuali e del coordinamento della CUC, dal
Segretario generale del Comune di Aosta, da due rappresentanti del
Consiglio permanente degli Enti locali, dal Direttore generale di
INVA, da un rappresentante dell'Azienda USL e da un rappresentante
dell'Assessorato sanità, salute e politiche sociali o loro
sostituti. Un comitato tecnico quindi che può essere integrato da
altri rappresentanti e da enti convenzionati, che si riunisce anche
tre volte nel corso dell'anno e può essere convocato in qualsiasi
momento su iniziativa congiunta o di uno solo dei suoi componenti,
con riferimento allo stato di attuazione della programmazione di
cui all'articolo 6, nonché all'efficacia in termini di funzionalità
ed economicità dei servizi espletati, è uno dei compiti specifici
di questa commissione. Il comitato tecnico, quindi, può formulare
proposte per la revisione dei piani in relazione allo stato di
attuazione della programmazione: è un comitato tecnico che si
occupa di programmazione e di valutare ovviamente il percorso della
centrale unica di committenza. Secondo noi, quindi il comitato è un
valido strumento di pianificazione e di verifica dello stato della
programmazione e della riorganizzazione delle funzioni della CUC e
delle gare d'appalto.
Per quanto riguarda la richiesta di revoca dei bandi in corso,
l'avvio di una procedura di revoca o di sospensione in autotutela
di bandi deve essere attentamente valutato, tenendo anche conto
delle esigenze dettate dalla tempistica entro la quale è necessario
garantire l'erogazione dei servizi. È notizia di questo pomeriggio
che il Comune di Aosta non ha revocato la gara d'appalto.
La delibera della Regione Piemonte non ci convince, riteniamo
sia ripetitiva del decreto legislativo n. 50 e delle successive
direttive ANAC che si sono susseguite, con un ulteriore
ingessamento dell'operatività e delle procedure già complesse.
Crediamo che debba esserci un percorso per lo sviluppo delle
aziende valdostane, che deve per forza passare attraverso
un'approfondita formazione di come partecipare alle gare. Vi
assicuro che se guardiamo i dati della stazione unica degli
appalti, sono drammatici da questo punto di vista: la mancanza di
capacità di partecipare alle gare.
Per quanto riguarda le strutture pubbliche, una maggiore
attenzione alla formulazione dei bandi e dei capitolati di gara. A
seguito del nuovo decreto legislativo n. 50, le gare con offerta
economicamente vantaggiosa devono essere la scelta prevalente e in
tale ambito particolare attenzione deve essere attribuita alla
pesatura dei criteri di aggiudicazione, con particolare attenzione
alla valutazione economica. Per come è costruita la nuova normativa
proprio nei servizi ad alta intensità di manodopera, quelli per cui
il costo della manodopera è pari almeno al 50 percento dell'importo
totale del contratto, l'aspetto economico deve avere un peso sempre
meno significativo rispetto alle valutazioni tecniche. Ribadisco la
necessità di proporre capitolati consoni agli obiettivi e che ci
prefissiamo; garantiamo pertanto l'attenzione della Regione alla
tutela dei diritti dei lavoratori nei percorsi che si avvieranno
prossimamente. Per questo abbiamo condiviso che il nostro sarà un
voto di astensione alla mozione da lei presentata.
Presidente -
Siamo in discussione generale. Ha chiesto la
parola il Consigliere Chatrian, ne ha facoltà.
Chatrian (ALPE) -
Una materia non semplice quella che ha
appena affrontato in maniera molto puntuale e tecnica il collega
Assessore Baccega, entrando proprio anche nel dettaglio prettamente
legato a cosa in questo momento soprattutto la CUC sta facendo e
come sta operando.
Mi scuso con il collega, farei un passo indietro se è possibile;
il collega Gerandin ha già illustrato la mozione, io mi soffermerei
in particolare sul punto n. 2. Da ex Sindaco, autonomista convinto,
io penso che i Comuni abbiano, e debbano avere, la totale loro
autonomia, tant'è vero che all'interno di questa nostra mozione al
punto n. 2 si chiedeva al Consiglio regionale di invitare i Comuni,
in attesa di siglare il protocollo d'intesa con le organizzazioni
sindacali, eventualmente a sospendere i bandi. Permettetemi qualche
considerazione proprio sul un bando di Aosta, collega Baccega.
Des deux l'une
si diceva a casa mia e a casa nostra, nel
senso che la Giunta comunale in piena autonomia giustamente ha
approvato delle delibere in queste ultime settimane. Vi leggo -
perché è importante - le premesse che sono state inserite nella
delibera del 25 agosto 2016, deliberazione della Giunta comunale
sviluppo e gestione del territorio: "Servizio di sgombero neve da
effettuarsi su strade e piazzali". L'atto è firmato da un
dirigente, come succede nell'Amministrazione regionale e anche nei
piccoli e medi Comuni, ma nelle premesse, dato che è un atto
politico, c'è una scelta di indirizzo politico che va proprio nella
direzione opposta rispetto a quello che lei ci ha appena
illustrato. Leggo e cito direttamente cosa c'è scritto su questo
atto della Giunta Centoz, che lei sicuramente conoscerà molto
meglio di me e molto meglio di noi: "nel rispetto della disciplina
comunitaria in materia di appalti pubblici, sia nei settori
ordinari che nei settori speciali, al fine di favorire l'accesso
alle micro imprese, piccole e medie imprese, le stazioni appaltanti
decidono di suddividere l'appalto in 12 lotti funzionali". Vi è poi
un passaggio in più che citerei: "tale principio viene ribadito al
comma 1 dell'articolo 51 del decreto legislativo del 2016", quello
approvato ad aprile. Prendo l'articolo 51, che penso sia un po' la
sintesi del dibattito che faceva poc'anzi il collega: il
legislatore nazionale - legislatore centralista noi diciamo -, il
legislatore che cerca di portare a casa tutte le competenze dà
questa possibilità alle Regioni, ai Comuni, agli enti intermedi:
"nel rispetto della disciplina comunitaria in materia di appalti
pubblici, sia nei settori ordinari che nei settori speciali, al
fine di favorire l'accesso delle micro imprese - probabilmente
qualche ragionamento è stato fatto anche a livello nazionale -
piccole e medie imprese, le stazioni appaltanti suddividono gli
appalti in lotti funzionali". Poi c'è un "di cui" all'interno
dell'articolato: "le stazioni appaltanti motivano la mancata
suddivisione dell'appalto in lotti nel bando di gara o nella
lettera di invito nella relazione unica di cui all'articolo 99". In
sintesi il legislatore nazionale dà la possibilità agli enti
intermedi di decidere, altrimenti cosa ci farebbe una Giunta?
Servirebbe un eletto, c'è il Segretario generale, ci sono i
dirigenti, decidono, si va in quella direzione, così è.
Per quanto riguarda lo sgombero neve, è interessante la cosa: 12
lotti per un importo annuo di 500 mila euro, sono lotti da 40-50
mila euro. Prendo l'altro atto invece di qualche settimana prima,
che sottostava alle stesse regole identiche, sicuramente lo
conosce, ma, dopo che ho sentito la sua litania, ho ascoltato
attentamente e des deux l'une: o l'articolo 51 del DL 2016 non
esiste per un bando o esiste per l'altro, ma esiste anche per il
bando dell'assistenza sanitaria. Esiste talmente che la Giunta ha
deciso, non il dirigente, la suddivisione in lotti funzionali zero,
questo è l'atto di delibera. Indubbiamente ogni dirigente chiede
alla parte politica se vuole andare in quella direzione; la legge
prospetta due strade: una che va verso Courmayeur e l'altra che va
verso Pont-Saint-Martin. Per lo sgombero neve: 500 mila euro, 12
lotti funzionali, 40 mila euro cadauno, la direzione è: piccole
imprese, medie imprese direzione Courmayeur. Per quanto riguarda la
scelta su servizi anziani, parliamo di 8,4 milioni nel biennio, più
IVA - ma fermiamoci a 8,4 milioni - un lotto funzionale e la
politica dice al Segretario, che ha firmato la legittimità
dell'atto: "motiviamo perché vogliamo solo un lotto funzionale: noi
vogliamo che ci sia un solo lotto funzionale perché c'è la
necessità di individuare la soluzione in grado di produrre a favore
dell'ente il maggior margine di risparmio". Il contrario che lei
diceva prima, che è tutto basato solo sul discorso economico. Si
dice poi di più: "la nostra previsione è di fare un unico lotto
perché ci assicura la funzionalità del servizio e un vero
risparmio". Queste sono le due strade utilizzate con due ordini di
grandezza, citando lo stesso articolo, stesso decreto legislativo
dell'aprile 2016, e c'è proprio anche il passaggio dove si cita
proprio: "ai sensi dell'articolo 51 della predetta disposizione
normativa, la non suddivisione in lotti è motivata in primo
luogo...", e poi quello che vi ho letto, ecco l'invito, la
ratio
della proposta che abbiamo fatto con questa
mozione.
Dov'è la politica? La politica, collega Baccega, 12 lotti
funzionali per lo sgombero neve e dall'altra parte 8,4 milioni un
lotto funzionale, dove praticamente nessuna cooperativa locale può
partecipare, dove la richiesta a livello di bando, una volta fatta
la scelta politica...io non do la colpa al dirigente, perché avrà
messo in campo la volontà di natura politica del Governo Centoz e,
dato che il Governo Centoz ha deciso di mettere in campo un unico
lotto, qual è la richiesta del fatturato per partecipare al bando?
15 milioni di euro. Io penso a questo punto che abbiamo uno Stato
centralista che è quasi più autonomista della Giunta Centoz, è
normale che il Sindaco Centoz non è da solo, ci sarà una Giunta:
tutti avranno letto attentamente il bando sullo sgombero neve, ma
non hanno voluto leggerlo o non sono interessati a leggere un bando
da 20 milioni di euro, perché il bando messo in campo, che oggi è
ancora aperto, nel senso che oggi il Consiglio comunale non lo ha
revocato perché la maggioranza ha deciso di proseguire su questa
strada, è per quattro anni, due più due, parliamo di 20 milioni di
euro messi in campo oggi. Io penso che sia l'unica delibera del
Governo Centoz 2015-2020 così impattante e così importante, perché
mi sono letto come lei altre delibere da 300 euro, 800 euro, un
piccolo aiutino magari per la piccola manifestazione da 1000 euro:
qui parliamo invece di un appalto da 20 milioni di euro, dove la
politica io non so se è stata assente, non so se c'era un disegno o
se c'è un disegno, fatto sta che ad oggi le nostre cooperative non
possono partecipare a questo bando così com'è scritto. Ecco perché
sinceramente con i colleghi abbiamo sottoscritto questa mozione in
piena autonomia, ribadisco il concetto che i Comuni sono autonomi,
ma poi ho ascoltato attentamente e ho capito che lei è convinto
della strada che ha messo in campo la Giunta Centoz e mi sembra che
tutti i suoi colleghi di partito oggi abbiano votato convintamente
per non revocare un bando, quando io penso che qualsiasi dirigente
con delle motivazioni semplicissime poteva revocare questo bando.
Per favore, quindi non scaricate la responsabilità sui dirigenti,
tant'è vero che l'atto che la Giunta Centoz ha approvato solo poche
settimane dopo dice praticamente il contrario: viste le difficoltà
delle nostre aziende, suddividiamo in 12 lotti funzionali l'appalto
dello sgombero neve.
Io non so se lei abbia parlato a nome del Governo regionale, non
so se ha parlato a nome di tutta la maggioranza, ci spiace se vi
astenete su questa proposta dove c'è solo un invito. Lei ha
elogiato il lavoro della CUC, io invece sono molto preoccupato per
i lavori della CUC perché se questo è il risultato, capisce che
neanche creare le condizioni per partecipare e l'assenza della
politica di un Comune così importante come quello di
Aosta...sinceramente io chiederei ai colleghi di maggioranza di
ripensarci e magari sostenere questa mozione che invita i Comuni e
forse l'Amministrazione regionale non in quanto legislatore ma
perché è un po' più robusta riesce a mettere insieme gli enti e
creare quelle condizioni per far almeno partecipare in questo caso
le cooperative, il mondo cooperativistico e un'altra volta saranno
magari le imprese agricole, edili, piuttosto che... Non
nascondiamoci però, collega Baccega, dietro lo Stato centralista e
cattivo, quando lo Stato centralista e cattivo invece dà la
possibilità ad un piccolo Comune come Aosta di prendere delle
strade diverse...e fare quanto meno partecipare chi ha i requisiti,
chi ha le competenze, chi ha le maestranze e chi ha decine e decine
di operatori che lavorano nel settore e mi sembra che anche a
livello di qualità del servizio non sia male.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
Direi che l'Assessore ha motivato
l'astensione e probabilmente non ha convinto i colleghi
dell'opposizione sentendo anche l'intervento del collega Chatrian.
Non solo riteniamo che i contenuti della mozione siano validi per
quella parte che riguarda l'attenzione alle imprese, ma li facciamo
nostri già da qualche tempo, nel senso che la convenzione prevede a
quell'articolo la possibilità di cominciare a pensare in termini
politici all'interno dello strumento che ci siamo dati per
pubblicare i bandi. È chiaro che è un articolo, l'articolo 25
famoso, che può essere potenziato, ampliato, ma l'obiettivo
politico che sta alle spalle di un accordo come quello non è solo
quello di vedere come funziona INVA e in quanto tempo riesce a fare
i bandi, ma di cominciare a fare una discussione politica come
avete ragione di sostenere, perché evidentemente non possiamo più
permetterci di andare a disperdere risorse, o quanto meno di non
sfruttare tutte le potenzialità che la normativa impone. Sotto
questo profilo, oggi voi discutete con la maggioranza, ma è
evidente che tutto questo va ricondotto anche in termini politici
ad un lavoro che i dirigenti sappiamo a volte resistono a fare,
perché è più semplice forse arrivare ad un bando di un certo tipo
piuttosto che andare in profondità a cercare qualsiasi tipo di
piega nella normativa per cercare di salvaguardare le nostre
imprese.
Come ricorda il collega Gerandin - e l'ha ricordato più volte in
quest'aula -, l'appalto delle imprese di pulizia...tra l'altro, le
abbiamo fatte insieme queste interpellanze, evidentemente
l'obiettivo politico di tutti noi è quello di non arrivare in
futuro a situazioni come queste. C'è da fare un percorso, lo
strumento, a nostro avviso, in questo momento non è quello di
respingere la mozione, ma di portare ancora di più i contenuti
delle discussioni che si fanno all'interno di quell'articolato.
Abbiamo la possibilità di lavorare con dei
report
, abbiamo
la possibilità anche di incontrare questa commissione che è stata
fatta e anche in qualche maniera di fare un lavoro tutti insieme.
Oggi l'Assessore Baccega rappresenta la sua parte, ma evidentemente
ogni settore ha la sua importanza all'interno dei contenuti dei
bandi, quindi l'obiettivo è quello di andare in quella direzione,
di migliorare ai sensi anche dell'impegno programmatico che ci
siamo dati, il punto n. 4 del nostro programma prevede di andare in
questa direzione.
Va benissimo quindi sottolineare quello che non sta funzionando,
purtroppo oggi possiamo prendere atto di quello che non sta
funzionando in enti importanti, che non "rivengono" sotto il
profilo dell'autonomia gestionale alle possibilità di intervento,
però è giusto segnalare affinché tutti ci si sensibilizzi in un
momento in cui le risorse sono limitate a cercare di fare meglio,
di dare una potenzialità e migliorare al massimo il sistema di
messa in gara. Mi dispiacerebbe quindi che "la lettura forse non si
vuole fare"...anzi si vuole fare, lo si vuole fare attraverso
questo strumento e si va nella direzione di lavorare con quello che
oggi è stato previsto. Nei prossimi mesi quindi cercheremo di
capire quanto in termini politici viene discusso all'interno e
quanto in termini politici si riesce ad incidere nel sistema,
perché poi è inutile che un ente faccia bene quest'attività e
magari è un ente piccolo che ha poche potenzialità; deve essere una
sensibilità comune quella della politica, al di là
dell'appartenenza, di andare in questa direzione.
Io sinceramente capisco gli interventi, però credo che con un
impegno che ci prendiamo tutti insieme forse oggi sarebbe anche
giusto chiedervi...sarebbe anche bello un segnale di ritiro
dell'impegno con la possibilità di lavorare tutti insieme in questa
direzione, poi ad ognuno le sue scelte, noi il lavoro lo faremo e
lo faremo in questi termini.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Sono anch'io tra i firmatari di questa
mozione. Devo dire che la posizione dell'Assessore, ribadita e
supportata dalla posizione del collega Bertschy, è un'ottima
posizione: alla fine il fatto che ci siano persone che praticamente
non riescono a mangiare è una discussione politica che possiamo
portare avanti nel tempo e trovare delle soluzioni. Che problema
c'è? Non c'è nessuna fretta, possiamo tranquillamente aspettare e
parlarne con tutta calma, tanto loro mangiano, non mangiano;
riescono ad andare avanti, non riescono ad andare avanti: chi se ne
frega!
Quando i dirigenti non sanno fare il loro lavoro, io credo che i
dirigenti andrebbero quanto meno avvisati e poi eventualmente
allontanati, perché se si fanno lavori da dirigente cercando di
farli più in fretta e con meno problemi, si dice che poi la colpa è
del dirigente, mentre la volontà politica era un'altra: forse un
piccolo sforzo andrebbe fatto, senza aspettare tante discussioni
politiche.
Quando si cerca di trovare una soluzione comune, non c'è molto
da dire, perché la soluzione è non mettere in povertà la gente o
c'è da discutere anche su questo? O è corretto arrivare a questo
punto? Se è stato fatto un errore, si cerca di porvi rimedio, ma
subito, invece si fa un errore, anche se ci sono delle soluzioni si
evita di guardarle, perché così non si sottolinea l'errore, e poi
si viene qua a discutere del fatto che dobbiamo tutti quanti
insieme trovare la soluzione. La soluzione è scritta qua, basta
metterla in pratica e il problema è bello che risolto. Mi rendo
conto che politicamente è difficile sostenere certe posizioni,
oppure fare certe azioni e poi dover tornare indietro, al Comune di
Aosta sono diventati degli specialisti su questo, noi un po' meno,
ma il punto non è tanto questo, è quanto il fatto che chiederci di
ritirare una cosa del genere, quando siamo arrivati a questo punto
della discussione, per quanto mi riguarda, è una cosa assolutamente
assurda perché qui stiamo cercando di difendere neanche il posto di
lavoro: lo stipendio da fame che hanno queste signore che vengono a
fare le pulizie.
È stato fatto un errore di fondo, abbiamo capito: sono stati
prima tolti dei soldi dal totale dell'impegno che bisognava
utilizzare e successivamente è stato fatto un ribasso talmente
grande che questo è il risultato. Forse dovreste porvi rimedio e
anche in fretta, al di là della mozione, quindi, anziché astenervi,
la votate oppure dite qual è la soluzione immediata che trovate e
magari ce la proponete e la votiamo tutti assieme, così risolviamo
subito questo problema visto che la gente bene o male tutti i mesi
deve anche mangiare, deve avere dei soldi per andare avanti,
altrimenti ci stiamo parlando tanto per parlare. Evitiamo di fare
proposte che ci offendono da un punto di vista politico, dite che
non la volete votare, che si deve andare avanti così e va bene.
Essere presi in giro, non tanto noi, quanto questi lavoratori, mi
sembra veramente troppo, è eccessivo anche da parte vostra.
Presidente -
Ci sono altre richieste di intervento? Vi
ricordo che siamo in discussione generale. Ha chiesto la parola il
Consigliere Bertschy, ne ha facoltà.
Bertschy (UVP) -
Solo per non venire interpretato,
collega Cognetta, nel senso che il discorso generale che si stava
facendo è legato al futuro: sull'attualità oggi qui non stiamo
parlando del Comune di Aosta, ma in senso generale degli Enti
locali. Su questo bando ci si è espressi tutti quanti ed è entrato
nel corso anche mi sembra oggi pomeriggio un discorso: l'UVP non ha
nessuna intenzione di ridurre in povertà nessuno e si sta facendo
un lavoro certosino per cercare di arrivare ad un sistema che
preveda non i massimi ribassi, nell'ambito della normativa, ma di
fare altro, quindi vorrei solo che non mi mettesse in bocca parole
diverse. Noi abbiamo detto che lo strumento e i contenuti del comma
1 possono essere portati all'interno dello strumento della
convenzione, articolo 25. Per tutto il resto l'invito è una cosa,
la possibilità di impegnare gli altri per conto nostro è un altro
discorso, non sta nell'autonomia del Consiglio regionale poter
obbligare gli altri...
(interruzione di un Consigliere, fuori microfono)
...l'importante è non essere fraintesi.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Ho ascoltato attentamente gli interventi.
Sono molto deluso da quanto è stato detto in quest'aula, perché -
l'ho detto nell'illustrazione - non c'era nulla di politico: si
partiva da un'esperienza vissuta sulla pelle dei lavoratori per
evitare di continuare a fare ulteriori errori.
Nell'illustrare questa mozione ero anche fiducioso perché
l'Assessore Viérin ha detto: "a nostro parere, va messo in campo un
coordinamento a regia regionale che eviti l'applicazione sul
territorio a macchia di leopardo di regole e linee guida che devono
invece per forza avere una visione d'insieme e che possano tutelare
l'utenza e la qualità del servizio", che è la base e la sintesi di
questa nostra mozione. Non c'era nulla di non accettabile, non
c'era nulla che andasse oltre, non andavamo a chiedere la revoca
del bando di Aosta: andavamo a chiedere se era possibile invitare
gli Enti locali perché l'abbiamo messo in termini generali, perché
c'è stato anche il bando - e qua mi rivolgo anche al collega
Guichardaz, che ha tanto lavorato per fissare la quota di
riferimento degli asili nido - sono stati messi in gara dei posti a
500 euro, posti in asilo nido:
Unité des Communes
... Non
vale fissare a volte delle regole e poi eventualmente non tenerne
conto. Noi ci siamo confrontati lungamente su queste cifre, sono
disattese perché nella componente prezzo c'è anche il costo della
struttura e quant'altro. Tornando però al discorso del Comune di
Aosta, io sinceramente non vedo dove sia la difficoltà di carattere
politico del non accettare questo.
Torno all'intervento che ha fatto il collega Bertschy, quando
lui dice che all'interno della convenzione ci sono le possibilità
di intervenire, prima di tutto dice: "è un impegno, interverremo,
non ci sono tempistiche", ma il comitato tecnico - quello che lei
ha letto, Assessore - è un comitato di dirigenti, dal Segretario
generale a quant'altro, non c'è nulla di politico; se questi bandi
vanno avanti così, la responsabilità è tutta politica che non vuole
mettere delle regole! È chiaro poi che non è la politica che scrive
i bandi, è ovvio che non può essere la politica a farlo, ma i
limiti sotto i quali non si può scendere, sennò creiamo disagio
sociale, disoccupazione, sennò creiamo un livello di dipendenti che
sono ridotti sotto il limite del reddito di cittadinanza, questo è
la politica che deve dirlo! Assessore, se lei mi dice che non l'ha
convinta il protocollo sottoscritto dalla Regione Piemonte, la
Regione Piemonte con i sindacati non ha mica demandato al Dirigente
o al Segretario generale della Regione Piemonte la sottoscrizione
del bando; l'ha scritto e l'ha sottoscritto Chiamparino. È la
Regione Piemonte che l'ha sottoscritto, è la Regione Piemonte che
si è presa un impegno del genere! Noi ci siamo allargati nella
nostra mozione dicendo che non può essere solo la Regione, proprio
nel senso di quello che dicevo prima: noi chiediamo di coinvolgere
l'Azienda USL, ma si coinvolga comunque il Consiglio permanente
degli Enti locali, proprio perché è nata la CUC, è chiaro che la
CUC c'è. Detto questo, non può essere un comitato tecnico che va a
scrivere le regole sotto le quali non si può scendere.
Solo una cosa, le dico sinceramente che probabilmente neanche a
me convince quel protocollo che è stato siglato dalla Regione
Piemonte, le spiego anche perché. Oltre a quello che ha scritto la
Regione Piemonte, io scriverei anche qualcosa sulla base di quello
che ha detto il collega Chatrian sulla necessità di istituire, ove
possibile, lotti piccoli, suddividere in lotti perché non sparisca
il mondo imprenditoriale valdostano. Questo è da aggiungere, non da
togliere, perché l'articolo 51 del decreto legislativo n. 50 lo
prevede il discorso dei lotti, per cui dov'è la difficoltà di
sdoppiare o di prevedere dei lotti funzionali? Questa, secondo me,
è una visione di prospettiva, una visione sul futuro. Quello che
trovo inaccettabile è che si cerchi in parte di lavarsi la
coscienza come politica scaricando sui dirigenti, non è così,
perché se la politica non ha intenzione di sottoscrivere dei limiti
sotto i quali non si può scendere, perché poi alla fine non sono i
dirigenti ma è la politica che decide quello che è lo Stato sociale
sotto il quale si va a creare comunque disagio sociale...allora non
giochiamo e non cerchiamo alibi!
Arrivo un attimo sul bando del Comune di Aosta. Rispetto al
bando sui servizi, dove l'impatto economico pesava 60 e 40
l'offerta tecnica: parlo dell'appalto delle pulizie, nell'offerta
tecnica si è pensato bene di dire che valutavano con dei punteggi
la dotazione, i macchinari delle aziende ed è ovvio che se mai
avessero partecipato le valdostane, non potevano competere con
quelle cooperative o quelle ditte che vengono da fuori, che hanno
un parco macchine che magari fanno le pulizie a qualche grande
Regione italiana, ma non davo un punto che era un punto sulla
dotazione oraria, vale a dire il monte ore. Dovevano indicarlo
nell'offerta, ma non si dava nessun punteggio. Nel bando del Comune
di Aosta il prezzo incide per il 10, 90 è l'offerta tecnica, ma su
55 punti dell'offerta tecnica per 32 valgono gli operatori addetti
all'assistenza, per cui uno deve indicare il numero degli
operatori. Non c'è un punto sul monte ore, per cui se io presento
nella mia offerta 100 operatori e faccio loro fare, come succede
adesso per quello che riguarda le pulizie, sei-otto ore - dieci ore
a chi è fortunato -, avrò 35 punti...32 punti nell'offerta tecnica?
E il monte ore? Non c'entra, perché non è valutato. È per questo
che io dico che non si può continuare a speculare o comunque a
giocare sulla pelle di chi è all'interno di questo mondo. Non sono
dei privilegiati, non è gente che può permettersi di perdere il 50
percento dello stipendio perché comunque camperebbe lo stesso. Sono
persone che in questo momento i più fortunati prendevano 1000 euro,
adesso ne prendono in media 378, e andremo a creare anche nel
contesto di Aosta lo stesso problema perché non c'è un punto per
l'offerta legata al monte ore.
Se ci sono degli errori, a me sinceramente di portare a casa dal
punto di vista politico questo non mi può interessare di meno;
proprio perché io penso che in quest'aula ci siano anche delle
sensibilità che vanno al di là dei numeri e dei conti, vorrei che
ci fosse la volontà di evitare nuovamente dei casi sociali.
Sinceramente poi da amministratore non penso che il futuro della
Valle d'Aosta, il futuro del sociale, il futuro del
welfare
valdostano possa dipendere esclusivamente dalle risorse economiche.
Tutte le scelte in questo momento vanno in quella direzione perché
qualcuno non ci ha dato i soldi, l'ha detto anche il Sindaco
Centoz: "la Regione taglia di 7 milioni i trasferimenti, io taglio
il bando del sociale". Tagliare il bando del sociale è una scelta,
non è un obbligo; la Regione ha trasferito meno risorse, ma
tagliare la fetta del welfare, del sociale e degli anziani è una
scelta politica come tutte le altre. Con questo io ritengo che sia
assolutamente necessario che si prenda un provvedimento; poi se
all'interno di quella che viene chiamata la convenzione, articolo
25 o quant'altro, si vogliono fissare delle regole in più da
rispettare, ben venga, ma il sistema valdostano non può permettersi
di andare avanti con appalti come quello del Comune di Aosta. Un
invito da parte del Consiglio regionale, quindi non è un obbligo,
mi pare una presa di coscienza responsabile.
Presidente -
Ha chiesto la parola l'Assessore Viérin, ne
ha facoltà.
Viérin L. (UVP) -
Solo per chiarire alcuni passaggi
perché credo che ci siano delle difficoltà a capirci su alcuni
punti e penso che ciò che è stato detto in precedenza possa essere
ricondotto in una visione comune.
È stato detto questa sera che si condivide, com'è stato anche
anticipato in quest'ultimo periodo, la volontà di creare una regia
regionale che possa andare, in particolare sulla questione di
alcuni servizi e di alcune decisioni che dovremo prendere: rispondo
e cerco di avere un'azione inerente alla questione
socio-assistenziale e socio-sanitaria, i nidi che sono stati citati
in premessa dell'atto, per dire che questo atto viene recepito nei
suoi contenuti in parte, perché in parte queste cose si stanno già
facendo, quindi non si dice che non si è d'accordo sullo sviluppo
della discussione. Due cose sono state fatte: per quanto riguarda
il
welfare
, è stato creato un tavolo tecnico politico che si
sta riunendo, si è già riunito diverse volte, dove ci sono, tra
l'altro, rappresentanti dell'Amministrazione regionale intesa come
non solo l'Assessorato, ma la V Commissione, ci sono gli Enti
locali con le
Unité
e il CELVA; è stata fatta una
concertazione con le organizzazioni sindacali; c'è il terzo
settore; c'è il piano di zona: abbiamo riunito tutti i soggetti per
fare ciò che lei, collega Gerandin, ha detto e ha scritto nelle
premesse. Si dice quindi semplicemente che si recepisce ciò che si
chiede e si porta all'interno dei due tavoli: uno è il tavolo
tecnico politico per quanto riguarda il welfare, che sta lavorando
e che produrrà un modello di regia regionale con delle linee guida
che andranno a fissare delle regole, perché la tanto sbandierata
autonomia comunale che spesso nelle discussioni si sviluppa non
deve coincidere però con un'anarchia e un problema di applicazione
a macchia di leopardo sul territorio che prevede poi problemi.
Collega Gerandin, quando cita le nostre intenzioni, le cita in modo
corretto nel senso che questo si sta già facendo, quindi è superata
questa parte di atto da ciò che si sta facendo.
Per la parte tecnica è stato detto, la delibera è una delibera
del 12 agosto: la n. 1089, che viene oggi discussa e che è stata
citata, che non prevede solo i tecnici in questo comitato che viene
chiamato "tecnico", perché, se si legge bene, al di là dei tecnici
che sono ben codificati, come il Segretario generale della Regione
o il Dirigente della CUC o il Segretario generale di Aosta, ci sono
due rappresentanti del CPEL, un rappresentante dell'Azienda, un
rappresentante dell'Assessorato, in più il comitato tecnico può
essere integrato da altri rappresentanti degli enti convenzionati.
Quando il collega Bertschy dice il luogo, è l'articolo 25 di questa
cosa, cerchiamo di capirci e non travisiamo quello che viene detto,
altrimenti questo sì che è il gioco delle parti che non è un
obiettivo comune...che tutti oggi stanno dicendo di essere
d'accordo, se tutti siamo d'accordo, che problema c'è a far
ricondurre in questo articolo 25 il luogo tecnico-politico dove si
prenderanno le decisioni di linee guida, compatibilmente anche con
le disposizioni che esistono a livello nazionale? Oggi bisogna
anche capire e ricordarsi che l'atto di gennaio 2006 dell'Autorità
nazionale anticorruzione, per esempio, sul sociale è molto chiaro.
Quello che vorremmo potesse emergere da questa discussione è che
l'impegno ce lo siamo presi, lo stiamo portando avanti e che c'è la
volontà di evitare ciò che si sta producendo in alcuni casi... Noi
qui veniamo a discutere di questioni che ormai hanno già avuto un
epilogo, non ci serve a risolvere la questione, piuttosto mettiamo
in campo un'azione di regia regionale che sia coordinata in questo
articolo 25 in modo organico dalla Presidenza, in modo che tutti,
anche gli Enti locali, e non solo, possano essere coinvolti in una
visione d'insieme delle linee di indirizzo, evitando poi che però
anche gli amministratori, una volta fissati gli indirizzi, si
sostituiscano ai tecnici, ma che ci sia in questo comitato misto
tecnico-politico una volontà di codificare un modello o un sistema.
Semplicemente quindi per ribadire che il nostro impegno c'è, che
questo atto è semplicemente superato da ciò che stiamo facendo e
dagli impegni che abbiamo assunto.
Presidente -
Non ci sono altre richieste di intervento,
dichiaro chiusa la discussione generale. Per la replica, ha chiesto
la parola il Presidente della Regione, ne ha facoltà.
Rollandin (UV) -
La mozione ha tre aspetti. Un primo
aspetto parte da due dati contingenti su cui si è molto insistito:
un appalto regionale e un appalto comunale, presi ad esempio di
quello che può creare problemi, o che comunque crea disagio, o che
comunque va in una direzione che non è quella auspicata. Se noi ci
fermiamo lì, il dibattito...al di là di ripetere che quel bando
sulle pulizie aveva dei limiti, che è stato fatto quello che
abbiamo già avuto modo di dire, che il peso del ribasso sia
ponderatamente esagerato o meno, tutto questo abbiamo
detto...l'unica cosa che però credo sia difficile da dire è che
questa non è una discussione politica. Questa è una discussione
tutta politica e, quando parliamo di come affrontare il futuro -
perché questo è il punto -, se torniamo indietro sul discorso
dell'appalto fatto sulle pulizie, sappiamo com'è andato, può
servire da riferimento per come organizzarci magari in modo
diverso. Possiamo dircelo. Stesso discorso, Comune di Aosta,
dibattito che si sta facendo in un'altra aula: noi possiamo avere
le nostre idee, però credo che sia giusto che l'autonomia di ogni
Comune sia salva, al di là di invitare noi il Comune a fare certe
cose...no, camuffare questo per dire... L'altro giorno ci viene a
dire che noi abbiamo tolto i soldi, quando sa benissimo che non è
così, adesso qui ci dice di invitare il Comune a fare quello che
vogliamo noi. Che discorso è questo? Nella sua autonomia il Comune
di Aosta sta facendo alcune scelte, la Regione ha fatto delle
scelte, noi abbiamo visto, come altri, che hanno avuto un effetto
distorsivo, nessuno è contento che ci siano certe situazioni, ce lo
siamo detti tutti: questo significa che dobbiamo provare a
ragionare, come hanno detto anche i colleghi, sul futuro e su come
vogliamo attrezzarci per...
I bandi. Chi fa i bandi? Qual è il ruolo, com'è stato detto
nell'applicazione dell'articolo 50, fino a dove arriva il punto
politico e fino a dove entra il punto tecnico, perché ci sono
entrambe le componenti e giustamente sono state elette. Se
l'orientamento è quello di andare verso un discorso che in qualche
modo tenga conto laddove possibile...perché io vorrei ricordare
che, prima ancora dell'ultimo decreto n. 50, c'erano delle norme
molto restrittive sul come andare a lotti, anzi prima c'era il
divieto di fare dei lotti su alcune strade, che impediva di fare
due pezzi di strada con due appalti ma si doveva fare un appalto
unico. Voglio ricordarlo questo perché era un vincolo terribile.
Voglio solo ricordare che questo obbligava a fare certe scelte.
Oggi noi abbiamo la possibilità di dire alcune cose, di ricreare
dei sistemi che permettano di utilizzare anche il sistema a lotti.
Dobbiamo intenderci su cosa significa "lotto", che cosa significa
fare un "lotto funzionale" perché questo è anche l'aspetto da
tenere in considerazione. Tutto questo nella logica che è stata
alla base della scelta della CUC, ormai funzionante in tutte le
Regioni, secondo cui quando ci sono degli appalti, d'accordo con i
Comuni, si fa in modo che ci sia una struttura centralizzata che
possa gestire con competenza gli appalti di un certo tipo. Quando
si fa l'appalto di una scuola, non si può scorporare, non si può
dire ad un'impresa di fare i lavori sugli impianti e all'altra di
intervenire sui muri. Questo è difficilmente sostenibile, se non è
cambiato qualcosa, e sono delle situazioni che si ricreano. Un
conto è quello che si diceva, se io faccio l'appalto della neve, lo
divido a seconda delle valli, anche se prima anche questo veniva
contestato, voglio ricordarlo. Se andiamo nella direzione di
applicare l'articolo 51 del n. 50 per come attrezzarci, abbiamo una
discussione aperta che va nella direzione di organizzarsi
attraverso questi tavoli per dire non qual è il limite minimo,
perché non esiste il fissare il limite minimo, non si può dire: "al
di sotto di", c'è già il limite dei 40 mila al di sotto del quale
tu puoi acquistare direttamente, ma al di sopra non si possono
fissare gli appalti a 80 mila, non esiste questo...
(interruzione di un Consigliere, fuori microfono)
...rileggi quello che hai scritto, l'hai detto tu...questo non è
possibile. Il problema è decidere se noi vogliamo - e noi siamo di
questa idea - andare a valutare di volta in volta la possibilità di
"spacchettare" alcuni appalti in modo tale che siano legati ad una
giusta concorrenza ma a cui vi possano accedere anche le imprese
medio-piccole, che è l'interesse riferito all'articolo 51. Noi
condividiamo appieno questo, anzi stiamo cercando di realizzarlo in
accordo anche con i Comuni, quindi il problema non si pone sotto
questo aspetto. Anche nel bando che oggi è stato richiamato tre
volte sul discorso del Comune di Aosta, se noi andiamo a vedere gli
spazi entro cui lavorare, è evidente che, con dei limiti così alti,
c'è una difficoltà per le strutture regionali a partecipare. Di
questo ci rendiamo conto, però il problema, al di là delle
valutazioni che abbiamo fatto a tutti i livelli, sta nel fatto che
poi è il Comune ad essere competente ed a decidere, però questo
limite noi lo abbiamo sottolineato, abbiamo detto che è così.
Oggi quindi su questa mozione abbiamo detto: "ci asteniamo",
specificando che cosa significa per noi quest'astensione, tenendo
conto che abbiamo, in ogni Assessorato, per ogni realizzazione,
un'organizzazione tale - in particolare la CUC - che permette di
fare questi ragionamenti, dove c'è la parte politica e la parte
tecnica. La parte tecnica poi deve giustificare il fatto che
politicamente io scelgo di fare a lotti. Questa è la decisione
finale ed è ciò verso cui noi stiamo andando e lavorando e poi lo
vedrete negli atti quello che verrà fatto. Però non possiamo tutte
le volte ricordare l'appalto delle pulizie e tutto quello che ne
consegue, perché questo è un fatto avvenuto. Dobbiamo revocarlo? È
inutile che tutte le volte torniamo a questo perché è comodo,
perché fa "cassetta", per non so che cosa. Andiamo sulle cose del
futuro, sul discorso del futuro ci stiamo e lo stiamo dicendo,
l'hanno detto tutti i colleghi. Cerchiamo di capirci, non c'è
bisogno di creare un tavolo nuovo perché ci sono già i tavoli
apparecchiati per fare questo. Questa è l'unica ragione per cui
diciamo che ci asteniamo e questa è la linea che noi diamo anche
per i Comuni, naturalmente fatto salvo l'indirizzo e la possibilità
per ogni Comune di fare, secondo quello che ritiene, la cosa più
opportuna, come sta avvenendo. Noi però siamo dell'idea che un
coordinamento, attraverso questi strumenti, sia già possibile e su
questa linea andremo.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
La questione è tutta politica, qui di
tecnico non c'è proprio nulla, però io andrei a sparecchiare questo
tavolo subito, perché se i risultati sono quelli del bando del
Comune di Aosta fresco, e non è una cosa vecchia questa, 20,9
milioni di euro del Comune...
(interruzione di un Consigliere, fuori microfono)
...io prima sono intervenuto su questa iniziativa dicendo che il
collega Gerandin ha illustrato la mozione che abbiamo cofirmato e
mi soffermavo soprattutto sul punto n. 2 facendo degli esempi, dove
la politica, secondo noi - e ci assumiamo le nostre responsabilità
-, è stata assente dato l'articolo 51...io penso che il dibattito è
tutto lì, perché l'ha detto anche lei...l'unico all'interno di
questo Consiglio. Dato che noi, prima di parlare, di solito
cerchiamo di studiare, informarci e conoscere le cose, perché
stiamo parlando di appalti, stiamo parlando di concorrenza e stiamo
parlando di persone e, prima di parlare, uno cerca di capire le
storture, che cosa avremmo fatto noi dall'altra parte del tavolo.
Quando però sento dei colleghi dire: "è già tutto pronto", "è già
fatto", "questa cosa si fa già", e poi andiamo a leggere questo
bando che fa paura: uno, crea le non condizioni alle cooperative
valdostane di partecipare; due, anche se all'interno...e vi rubo
qualche minuto perché è interessante...anche sulla valutazione
tecnica il punteggio massimo è 90, è tutto legato sulla pellaccia
delle persone, perché poi, per premiare questi 90 punti, uno dice:
"no, Chatrian hai sbagliato perché la valutazione economica è solo
10 punti", no, la valutazione economica è tutta sui 90 punti perché
si chiede alle cooperative o a chi vincerà l'appalto "55 punti
dotazione organica strutture", e i nostri non toccheranno bacino. È
lì che dico, collega Bertschy, dove siamo?
(nuova interruzione di un Consigliere, fuori
microfono)
...questo appalto innanzitutto è in corso d'opera, quindi non
stiamo parlando del vecchio perché è in essere, quindi dico: va
bene le delibere, vanno bene i tavoli tecnici, ma se questi sono i
risultati - capisce, Presidente Rollandin, la nostra perplessità -,
fermiamo un attimo la cosa e cerchiamo di fare leggermente
meglio.
Termino perché non c'è niente altro da aggiungere. Scientemente,
collega Baccega, i suoi colleghi di partito hanno deciso
sottoscrivendo e approvando la delibera a monte del 23 giugno
2016...c'è scritto nero su bianco che le cooperative valdostane non
possono partecipare...
(interruzione del Consigliere Fabbri, fuori
microfono)
...è così, colleghi, ma non sono io a dirlo: 15 milioni di
fatturato, collega Fabbri, io non so se le cooperative valdostane
li abbiano per poter partecipare, non vincere!
Noi ci siamo chiesti dove fosse la politica. Ci sarà un
Segretario generale, o chi per esso, che ha scritto io penso la
traccia di questo bando, poi ci sarà qualcuno della Giunta comunale
che ha letto questo bando, dove c'è scritto: le Cooperative
Libellula, Hansel, vattelapesca qui non possono partecipare, perché
non hanno né i requisiti, né la possibilità di partecipare. Scusate
se magari mi sono scaldato un po', ma dispiace dato che abbiamo un
altro ruolo noi. In più il legislatore nazionale solo cinque mesi
fa...lo diceva bene lei, Presidente, e non l'ho sentito da nessun
altro in quest'aula, lo diceva bene lei come il sottoscritto,
perché abbiamo detto la stessa cosa...il decreto legislativo
dell'aprile 2016 ci dà questa possibilità, questo è il rammarico
più grande. Speriamo che questo dibattito serva per il domani anche
per gli altri enti, per la Regione. Qualcuno ride perché va bene
così, ma stiamo parlando comunque di posti di lavoro, di persone
comunque che hanno bisogno di lavorare e non dimentichiamoci, come
sovente diciamo in quest'aula, IVA, IRES, IRAP che potremmo perdere
e, di conseguenza, avere meno risorse all'interno del bilancio
regionale. Come gruppo ALPE, noi comunque sosterremo questa mozione
e la voteremo.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Naturalmente questa discussione credo che
abbia coinvolto tutti sia dal punto di vista politico che dal punto
di vista umano, perché abbiamo visto anche noi come alcuni bandi
non abbiano tenuto presente le disposizioni, o almeno hanno tenuto
conto in modo distorto delle disposizioni della nuova legge sugli
appalti, producendo delle difficoltà a livello sia umano che
organizzativo, e questo è indubbio. Non stiamo noi qui difendendo
degli appalti che sono stati fatti in modo anomalo, perché
effettivamente chi ha dato questa preponderanza all'aspetto
economico ha compiuto un errore fondamentale. Qui nessuno di noi,
soprattutto noi del nostro gruppo, non vogliamo assolutamente
negare quello che è stato fatto, vogliamo semplicemente dire che ci
sono già gli strumenti, o almeno che se questi strumenti non
dovessero essere sufficienti, abbiamo anche intenzione di
implementarli affinché queste cose non si verifichino più nel
futuro proprio perché sia da un punto di vista politico, che anche
da un punto di vista legislativo, mi pare che siano abbastanza
aggirabili questi errori, o almeno facilmente eliminabili. Non sono
un esperto e non ho certo la pretesa di andare a sindacare la legge
n. 50, una legge estremamente complessa che sicuramente i tecnici
sono in grado di applicare, anche nel modo giusto dietro impulsi
politici, però io leggo: "sono aggiudicati esclusivamente sulla
base del criterio dell'offerta economicamente più vantaggiosa,
individuata sulla base del miglior rapporto qualità-prezzo i
contratti relativi ai servizi sociali di ristorazione ospedaliera,
assistenziale e scolastica, nonché servizi ad intensità di alta
manodopera. Inoltre, per gli affidamenti dei contratti di
concessione di appalto di lavori e servizi diversi da quelli aventi
natura intellettuale, con particolare riguardo a quelli relativi a
contratti ad alta intensità di manodopera, i bandi di gara, gli
avvisi e gli inviti possono inserire, nel rispetto dei principi
dell'Unione europea, specifiche clausole sociali volte a promuovere
la stabilità occupazionale del personale impiegato". Mi pare quindi
che con buona volontà tutti gli strumenti legislativi possano
essere applicati e possano essere applicati proprio sfruttando uno
strumento che già abbiamo: quel famoso comitato tecnico paritetico
dell'articolo 25, a cui si può dare anche un indirizzo e un
influsso politico, per cui mi pare, come dicevo all'inizio, che
stiamo un po' facendo un colloquio fra sordi perché tutti noi credo
che abbiamo a cuore la salvaguardia dell'imprenditoria e della
socialità valdostana.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Io volevo partire dall'intervento del
collega Fabbri, perché non posso che condividerlo perché è stato
penso in questo contesto un intervento non solo condivisibile ma di
assoluto buon senso ed era questo lo scopo per cui è nata questa
iniziativa e questa mozione. Sono anche convinto che a volte,
guardando agli errori pregressi, si può evitare di farne in futuro
e questo era lo spirito con cui abbiamo presentato questa mozione.
Quando io dicevo della questione che non è politica, mi riferivo
chiaramente al merito politico di questa iniziativa: non è
importante chi se lo porta a casa, perché questa iniziativa andava
in un discorso di buon senso e per evitare discorsi errori futuri.
Certo che è una questione politica, non c'è ombra di dubbio,
perché, quando la politica decide di non prendersi delle
responsabilità che in questo caso le competono, ma delega ad un
comitato tecnico, come viene definito, mi pare che questa sia una
mancanza di volontà di assunzione di responsabilità.
Chiarisco, Presidente, quando io dicevo del limite minimo, non
era sicuramente riferito agli importi; è chiaro che non è un limite
minimo che può fissare nessun tipo di accordo, era il limite minimo
legato ai criteri di valutazione sotto i quali non si può scendere.
Questo tenuto conto che sono esattamente i contenuti che hanno
firmato nei famosi criteri di aggiudicazione sugli appalti della
Regione Piemonte, citando il decreto legislativo n. 50/2016. Io
immagino che le regole valgano per tutta Italia, per cui se
qualcuno ha fissato, o si è sentito in dovere di fissare questo,
una Regione grande come il Piemonte, che non ha i problemi che
abbiamo noi di micro, piccole imprese, ma ha sicuramente altri tipi
di problemi e che ha gli stessi problemi finanziari che abbiamo
noi, dove noi giustifichiamo qualunque tipo di ribasso purché si
porti a casa il risultato di avere un costo inferiore...io immagino
che questo debba far riflettere. Non avete voluto accettare questa
mozione? Poco importa. L'importante è che se ne sia parlato,
l'importante è che si sia messo a fuoco un punto, a nostro parere,
non procrastinabile e che lei ci venga a dire che è tutto già
fatto, questo ci fa nascere qualche dubbio, perché se tutto è già
fatto, non avremmo questi termini e queste difficoltà che ho
illustrato poco tempo fa.
Un accenno alla CUC. Io l'ho detto già quando si è trattato del
famoso appalto delle pulizie, sul quale torneremo perché, al di là
di tutto, non è che, parlandone una volta, abbiamo risolti i
problemi. Penso che chi ha creato questi problemi dovrà pensarci e
trovare il modo di risolverli in parte. Io non so quanto rimarrò
qua, regolarmente ve lo ricorderò questo perché una porcheria del
genere non è mai stata fatta in Valle d'Aosta! Detto questo, non si
può dare responsabilità alla CUC, perché è l'ente che gestisce
l'appalto, ma chi predispone l'appalto sono i singoli enti, i
singoli dirigenti...
(interruzione di un Consigliere, fuori microfono)
...come no? Vada a vedere chi ha predisposto l'appalto delle
pulizie visto che ne vuole parlare. L'ha gestito la CUC, ma chi ha
predisposto la gara, chi faceva parte della commissione? Questi
sono i dati veri e certi.
L'appalto del Comune di Aosta mica l'ha predisposto la CUC,
l'appalto del Comune di Aosta l'ha predisposto qualche dirigente
del Comune di Aosta, lo stesso che in questo momento non vuole
assumersi la responsabilità di ritirare il bando, però - e concludo
perché tanto c'è nulla da aggiungere quando non si vuole sentire,
ed è assolutamente inutile perdere tempo, ce ne rendiamo conto,
anzi probabilmente annoiamo anche qualcuno qui dentro. Concludo con
la convinzione che probabilmente i ricorsi per il bando del Comune
di Aosta sono già iniziati, continueranno in sede di gara e questo
appalto, proprio per tornare a quanto diceva lei, Assessore
Baccega, che bisogna avere una tempistica nell'erogare i
servizi...probabilmente qualcuno non avrà né i tempi, né nulla,
perché su questo bando, così com'è predisposto sull'offerta tecnica
e sulla valutazione, i ricorsi saranno molteplici.
Presidente -
Non ci sono altre richieste di intervento,
mettiamo in votazione la mozione. Dichiaro aperta la votazione. La
votazione è chiusa.
Presidente: 33
Votanti : 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Grosjean, Guichardaz, Isabellon,
La Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Giunti a questo punto, credo che, vista l'ora, i lavori possono
essere sospesi e ripresi domattina alle ore 9,00. Buona serata a
tutti.
---
La seduta termina alle ore 20:55.
