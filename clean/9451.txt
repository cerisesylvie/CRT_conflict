Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 511 del 10 maggio 1989 - Resoconto
OGGETTO N. 511/IX - INTERVENTI PER FACILITARE L'ACCESSO
ALL'OSPEDALE BEAUREGARD. (Interrogazione)
PRESIDENTE:
Do lettura dell'interrogazione in oggetto,
presentata dai Consiglieri Martin e Lavoyer ed iscritta al punto n.
13 dell'ordine del giorno dell'adunanza odierna.
INTERROGAZIONE
SENTITE le giuste lamentele di coloro, specialmente le persone
anziane e le persone con problemi fisici, che frequentano
l'ospedale Beauregard, costretti a percorrere lunghe rampe e scale
per la mancanza di un ascensore che colleghi il piazzale di arrivo
con l'accesso dell'ospedale;
RITENUTO che l'Ente pubblico, che pure ha adottato una apposita
legge per l'abbattimento delle barriere architettoniche, debba per
primo operare correttamente sulle proprie strutture;
i sottoscritti Consiglieri regionali
INTERROGANO
l'Assessore alla Sanità ed Assistenza Sociale per sapere come ed
in che tempi intende intervenire per dotare l'ospedale Beauregard
di un ascensore che ne faciliti l'accesso dall'esterno.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
I problemi dell'accesso all'ospedale
"Beauregard", più che rientrare nell'ambito di applicazione della
legge per l'abbattimento delle barriere architettoniche, fanno
parte degli interventi diretti a migliorare le condizioni di
fruibilità della struttura in oggetto, la cui progettazione
evidentemente, pur rivolta inizialmente alle persone anziane, non
ha tenuto conto di tutti gli aspetti di funzionalità per gli
utenti.
Il suddetto problema è all'esame degli organi tecnici degli
Assessorati competenti per l'individuazione delle soluzioni più
idonee, sia in termini di attrezzature necessarie, sia come
modificazione dell'attuale condizione di accesso. Entro breve
termine sarà formulata una proposta da concordare con l'USL per
eliminare le difficoltà lamentate. Ricordo che si è parlato di un
nastro trasportatore o di un ascensore da installare in fondo al
secondo parcheggio. Si tratta comunque di un problema che è in
corso d'esame da parte degli Assessorati competenti e quanto prima
sarà risolto.
PRESIDENTE:
Ha chiesto la parola il Consigliere Martin; ne
ha facoltà.
MARTIN (ADP):
Prendiamo atto con soddisfazione delle
assicurazioni fornite dall'Assessore e ci dichiariamo soddisfatti
della sua risposta.
