Classificazione
LAVORO



Oggetto del Consiglio n. 108 del 25 settembre 2013 - Resoconto
OGGETTO N. 108/XIV - Interrogazione: "Notizie in merito
all'attività svolta dai Centri per l'impiego in Valle
d'Aosta".
Presidente
- Per la risposta, la parola all'Assessore
Marquis.
Marquis (SA)
- Grazie Presidente.
In questi ultimi tempi i Centri per l'impiego sono stati posti
all'attenzione della politica e dei mezzi d'informazione. Questo
interesse discende dalla predisposizione del piano giovani che
viene presentato dall'Europa, il piano giovani che mette a
disposizione 6 miliardi di euro per favorire l'inserimento di
questa categoria nel mondo del lavoro. All'Italia verranno
trasferiti circa 530 milioni di euro che poi dovranno essere
suddivisi tra le Regioni che hanno un tasso di disoccupazione
superiore al 25 percento, e credo che l'interesse verso la materia
in oggetto di riflessione parta da questo punto.
Io sono stato ad una riunione a Roma, il 18 di questo mese, con
i colleghi che si occupano di lavoro per definire delle linee guida
da presentare alla Conferenza Stato-Regioni quindi affrontare in
modo omogeneo questa problematica, problematica che mette al centro
dell'attenzione i Centri per l'impiego nella gestione di queste
risorse. Allo stato attuale, non ci sono ancora delle risorse
disponibili e concrete messe a disposizione per la Valle
d'Aosta.
Per quanto invece riguarda lo stato di attuazione, lo stato di
funzionamento dei Centri per l'impiego, mi preme sottolineare che
entro il prossimo mese di ottobre è prevista la messa in esercizio
dell'interconnessione tra il portale del lavoro
cliclavoro
realizzato dallo Stato con il nuovo portale regionale
flashemploi
. Questa è una soluzione tecnica organizzativa
che si sostanzia in un vero e proprio
social network
per il
lavoro, dove cittadini e imprese possono accedere a un circuito
d'informazioni e servizi per il lavoro e dove, i cittadini in
qualità di utenti, possono inserire direttamente nel portale i
propri curricula e, per la parte delle imprese, le offerte di
lavoro. Credo che questo sia un passo in avanti verso l'attività
informatizzata di questo settore; così come, sotto il profilo
dell'importanza ci tengo anche sottolineare che a breve verranno
predisposte le linee guida per la definizione, in materia di
tirocini, di una procedura univoca a livello regionale che riprenda
le linee guida approvate dalla Conferenza Stato-Regioni.
Per quanto invece riguarda lo stato di salute, ovvero la
richiesta che è stata posta di
"quanti sono gli iscritti tra
invalidi civili, giovani, disoccupati storici in generale e a
quanti di questi è stato proposto un lavoro"
, sottolineo che il
31 agosto del corrente anno ai Centri per l'impiego figuravano
iscritti 9.575 soggetti. Occorre però fare un dettaglio su questo
dato per poterne capire il reale significato: di questo numero,
3.656 sono i soggetti che hanno effettivamente dato la
disponibilità per un'immediata base di inserimento nel mondo del
lavoro, quindi questi sono da ritenersi i disoccupati veri e
propri, nei confronti dei quali vanno poi predisposte le apposite
misure di politiche attive del lavoro. Per quanto riguarda invece
l'altro numero significativo, sono 5.919 i soggetti che sono, sì,
iscritti presso i Centri per l'impiego, ma risultano avere solo un
patto di servizio cosiddetto "amministrativo", che non comporta
un'effettiva presa in carico del soggetto, in quanto hanno
dichiarato di volersi attivare autonomamente per la ricerca di un
lavoro, oppure risultano svolgere un'attività lavorativa a tempo
determinato, che in relazione alla sua durata limitata nel tempo (6
mesi), consente il mantenimento dell'iscrizione nell'elenco dei
disoccupati. Nei 9.575 soggetti figurano anche 474 che risultano
disoccupati iscritti nell'elenco del collocamento mirato ai sensi
della legge 68 del 1999, la cui gestione e la predisposizione delle
politiche attive rimane affidata al Centro per il diritto al lavoro
dei lavoratori disabili e svantaggiati. Ecco, su questa categoria
mi preme sottolineare che ci sono stati dei buoni riscontri, anche
se la strada da fare è ancora molta. Nell'arco del 2012-2013, di
questi 474 soggetti in carico sono state portate a termine 59
assunzioni, e credo questo possa essere un primo dato di rilievo
che dimostra l'attenzione che viene posta dal servizio verso
soggetti portatori di particolari difficoltà; in questo settore
abbiamo una media del 12,5 percento delle assunzioni negli ultimi
due anni.
Fatte tutte queste premesse sul totale dei 9.575 iscritti, se
per disoccupati storici si vogliono gli iscritti da oltre due anni
al collocamento, tale fascia di iscritti ne comprende 2.878, mentre
sul totale che dicevo prima di 3.656 - che sono quelli che hanno
sottoscritto la DID - risultano 1.256 soggetti che possono essere
considerati storici, cioè che hanno un'iscrizione da un periodo
superiore ai due anni. Per quanto invece concerne, in ultimo, i
giovani, considerati questi soggetti compresi tra l'età di 18 e 25
anni, sul totale complessivo dei 9.575 risultano essere 1.346; se
poi andiamo a vedere quelli che hanno una storicità superiore ai
due anni, ne risultano 711. Per quanto concerne il numero dei
soggetti che sono stati segnalati alle imprese richiedenti
personale dal servizio domanda-offerta tra il 5 gennaio 2013 e il
18 settembre 2013...ammontano a 1.489 unità. Purtroppo occorre
evidenziare che l'aggravamento della crisi occupazionale in atto
negli ultimi anni ha fatto registrare una caduta forte delle
domande di lavoro da parte delle imprese, e conseguentemente una
forte diminuzione delle segnalazioni di soggetti da parte delle
medesime.
Per quanto concerne il terzo punto:
"se oltre ai colloqui
preliminari è stato messo in atto la compilazione delle domande a
concorsi o a posti di lavoro ed inoltrato per via telematica sia il
curriculum che la domanda di ammissione al concorso del candidato
stesso ed il collegamento per via telematica con l'INPS per il
completamento dell'iter burocratico delle pratiche"
, evidenzio
che tra i servizi istituzionalizzati offerti dai Centri per
l'impiego in sede di colloquio con l'utenza, è certamente
contemplato anche quello che prevede un'attività di assistenza e di
accompagnamento dell'utente nella compilazione del proprio
curriculum professionale. Detta attività viene svolta in modo
specifico dal servizio domanda e offerta di lavoro, dal Centro di
orientamento e dal Centro per i disabili e svantaggiati. Per quanto
concerne l'assistenza da parte degli operatori dei centri nelle
eventuali compilazioni delle domande di ammissione a concorso,
premesso che quest'attività viene svolta eventualmente su espressa
richiesta da parte dell'utente, non ci sono ragioni per dubitare
circa la disponibilità da parte degli operatori dei centri nei
confronti dell'utenza, quindi del conseguente invio, ove possibile,
per via telematica. Grazie.
Presidente
- Per la replica, la parola alla collega
Fontana.
Fontana (PD-SIN.VDA)
- Grazie Presidente.
Ringrazio l'Assessore per i dati puntuali, anzi le volevo
chiedere se poi mi dà una copia di quella domanda. Non metto in
dubbio che gli operatori non fanno il loro lavoro, assolutamente,
l'obiettivo di questa interrogazione non è quello. Ci sono questi
fondi europei che vengono stanziati, ci auguriamo che sarà molto
presto.
Secondo me, alla luce di questa crisi economica e alla perdita
del lavoro...tanta gente veramente non riesce a trovare
lavoro...secondo me questi Centri per l'impiego, in questo momento,
non riescono a dare risposte, ma non per colpa sua, perché
effettivamente è arrivata una crisi che non dipende nemmeno da
loro; però, secondo me, se vogliamo affrontare questa crisi e
queste nuove sfide, bisogna ripensare a nuovi modelli, anche di
Centri per l'impiego, perché effettivamente in questo momento è
penalizzato il cittadino. Diciamocelo bell'e chiaro: devono fare la
coda, andare al collocamento, c'è gente che è iscritta da 10 anni e
non riesce...e non è mai stata chiamata! Diciamo che dalle
statistiche solo il 3 percento viene chiamato per un posto di
lavoro, sennò effettivamente ti iscrivi...una volta invece era un
pochino diverso...poi, con questo, non sto accusando nessuno, cerco
di dire: bisogna fare meglio, cominciare a dare dei servizi di
eccellenza al cittadino, perché in questo momento stiamo chiedendo
solo tanti sacrifici, però alla fine servizi non ne diamo...si
trova in mezzo a una strada e non sa che direzione prendere!
Visto che l'argomento è talmente complesso e non è una cosa da
affrontare qui perché effettivamente i problemi sono tanti, io
chiedo a lei, Assessore, se ha voglia magari di fare un passaggio
in commissione, magari con i sindacati, valutare un pochino meglio
quei dati che lei ha e vedere come fare, proprio in un futuro, se
vengono queste risorse. È vero che bisogna ristrutturare le sedi,
ma più che altro rilanciare un servizio alla portata delle esigenze
del cittadino, perché in questo momento è un pochino complicato,
anche per le stesse persone che lavorano all'interno, perché anche
loro si ritrovano una marea di gente che va lì, chiede lavoro, ma
anche loro non hanno offerte...non dipende da loro, lavorano in
modo disagiato anche loro! Cercare di coordinare meglio questo
rapporto tra aziende e istituzioni e dare risposte più efficaci, se
proprio vogliamo affrontare questa sfida, perché sennò veramente
siamo rovinati! È un momento difficile, cerchiamo di dare almeno
questo servizio. Se lei è così gentile, io le chiedo veramente di
fare un passaggio in commissione, così chiariamo meglio tutte
queste problematiche. Grazie.
Presidente
- Grazie. Punto 20 all'ordine del giorno.
