Classificazione
ORDINE PUBBLICO - FORZE ARMATE
TRASPORTI E VIABILITÀ
Trasporti



Oggetto del Consiglio n. 3509 del 4 aprile 2024 - Resoconto
OGGETTO N. 3509/XVI - Ritiro di mozione: "Impegno del Governo
regionale per consentire l'utilizzo gratuito dei mezzi pubblici ai
militari operanti in Valle d'Aosta attraverso la semplice
esibizione del tesserino".
Bertin (Presidente) -
Punto n. 49. Consigliere Baccega,
ha facoltà di intervenire.
Baccega (FI) -
Lavorando a livello nazionale, è normale
che si entri in contatto con persone, situazioni e suggestioni che,
in qualche modo, lanciano dei messaggi.
In particolare il sindacato italiano autonomo militare
organizzato per l'Esercito, "S.I.A.M.O. Esercito", che è
regolarmente iscritto all'albo ministeriale ed è molto sviluppato,
soprattutto a livello territoriale nel vicino Piemonte, in Liguria
e oggi è presente in oltre duecento realtà: il nostro gruppo ha
voluto recepire questa loro richiesta in quanto, da un
approfondimento fatto, "S.I.A.M.O. Esercito" promuove
quotidianamente attività a tutela dei diritti delle persone, del
personale dell'Esercito e su tutto il territorio.
Chi rappresenta l'Esercito in Valle d'Aosta, lo sappiamo molto
bene, nella nostra Regione è rappresentato dal Corpo degli Alpini:
Courmayeur, La Thuile, Aosta, donne e uomini in servizio a Valle
d'Aosta, personale militare, che comunque è già autorizzato ad
usufruire gratuitamente dei mezzi pubblici, purché però indossino
obbligatoriamente l'uniforme.
In alcune regioni è stata fatta o è in via di completamento
questa richiesta che facciamo anche alla Valle d'Aosta per
formulare un diritto di libera circolazione attraverso un titolo di
viaggio che possano esibire ai dipendenti del trasporto pubblico
locale. Questo va a generare sicuramente migliori condizioni di
sicurezza degli utenti ma soprattutto al personale del trasporto
pubblico locale.
Noi, quindi, attraverso questa mozione chiediamo che, visto che
in Valle d'Aosta ci sono più di 1.200 militari corsisti provenienti
da tutta Italia e oltre 500 effettivi presenti presso il Centro
addestramento Alpini di Aosta, di La Thuile e Courmayeur... abbiamo
anche evidenziato quella che è la normale collaborazione che il
Corpo degli Alpini in ogni contesto fa per la nostra Regione e
valutiamo anche meno auto che girano, perché sono tante le auto che
si muovono rispetto a questi percorsi che devono fare da
Courmayeur, La Thuile ed Aosta, con una riduzione di inquinamento
atmosferico.
Noi quindi chiediamo un impegno del Governo regionale a
consentire l'utilizzo gratuito dei mezzi pubblici ai militari
circolanti in Valle d'Aosta, su semplice presentazione al personale
addetto al servizio del tesserino di riconoscimento, eliminando
pertanto l'obbligo di circolazione in uniforme, quindi un titolo di
viaggio che ciascun militare può avere in tasca come tesserino.
Presidente -
Apriamo la discussione generale, la
discussione generale è aperta. Chi vuole intervenire, si prenoti.
Non vedo richieste d'intervento, chiudo la discussione generale. La
discussione generale è chiusa. Per la replica del Governo,
l'assessore Bertschy.
Bertschy (AV-VdA Unie) -
Il tema che viene proposto è
ormai è oggetto di un lungo dibattito all'interno delle Commissioni
regionali, dove, come Regione, siamo presenti, e del Coordinamento
tecnico; è da tempo infatti che, ancora il 12 marzo, questo punto è
stato oggetto di un confronto all'interno di un Coordinamento
tecnico ed è stato nuovamente rinviato, perché il tema della
gratuità dei titoli di viaggio per le Forze dell'ordine è un tema
che ha un carattere trasversale, che ha necessità di essere
argomentato e, soprattutto, uniformato da tutte le Regioni,
altrimenti si rischia di gravare su una Regione piuttosto che su
un'altra i costi che questa gratuità comporta.
Evidentemente, la gratuità all'interno dei contratti di servizio
poi va sostenuta da qualcuno, in questo caso dalla Regione.
La Regione Valle d'Aosta ha già la gratuità per le Forze
dell'ordine: la nostra legge regionale, la n. 23/1997, prevede che
gli appartenenti alle Forze armate, unitamente a quelle della Forza
di Polizia, del Corpo Forestale valdostano, dei Vigili urbani e dei
Vigili del fuoco, anche volontari, hanno diritto senza oneri per la
Regione alla libera circolazione sui mezzi di trasporto pubblico,
purché in divisa e muniti di tessera di riconoscimento rilasciata
dal Corpo dell'amministrazione di appartenenza.
Il tema, rispetto alla possibilità di utilizzare gratuitamente
il trasporto pubblico è affrontato e c'è una risposta a livello
valdostano; risposta che non c'è in tutte le Regioni.
Le fornirò questo documento, che è una bozza, quindi da
utilizzare come bozza di lavoro, dove si tenta di arrivare ad un
lavoro che porterà a sollecitare il Governo nazionale ad una
proposta di modifica normativa, con l'obiettivo di chiedere al
Governo di disciplinare almeno una serie di criteri e di
caratteristiche minime sulla quale andare poi a dare una risposta a
carattere regionale.
Tra le cose che sono in discussione, se intervenire
semplicemente negli ambiti di trasferimento casa-lavoro, se in ogni
tipo di trasferimento... stiamo parlando, appunto, del
riconoscimento senza divisa, quindi ci sono più temi.
Tutti riconosciamo, come Regione, l'importanza di avere a bordo
dei mezzi anche le Forze dell'ordine, in particolare quando sono in
divisa, perché possono essere un deterrente verso i comportamenti
scorretti che sempre più si stanno verificando a tutti i livelli,
ed è proprio per questo che, da un lato, l'uniforme permette di
fare da deterrente, ma anche una riconoscibilità.
Noi stiamo valutando, soprattutto per dare continuità con la
Regione Piemonte, a un modello di utilizzo di questa possibilità
che sia più uniforme possibile, anche l'adesione a quella che è una
convenzione che permetta alle Regioni, attraverso l'utilizzo di
un'
app
di Trenitalia, di garantire questa gratuità a coloro
che si registrano sull'app, dicendo dove vanno a sedersi, in quale
posto del trasporto, di modo che siano riconoscibili nel momento
del bisogno e che siano in grado di far intervenire le proprie
centrali di risposta, di sicurezza, così da avere anche, nel caso
di particolari necessità, un intervento il più possibile
organizzato.
Io le chiederei, con tutto rispetto della proposta che ha fatto
e con tutta l'attenzione verso il Corpo degli Alpini, di ritirare
questa mozione. Mi impegno a fare una relazione che vi permetta di
avere tutte le informazioni del caso e magari anche qualche dato
rispetto all'attuale situazione delle gratuità, per arrivare poi a
capire come riuscire a disciplinare, non a favore di una Forza
dell'ordine piuttosto che dell'altra, ma dell'obiettivo generale di
avere questa gratuità in funzione di un servizio e di un
miglioramento anche dei servizi del trasporto pubblico, per tutti
coloro che potranno avere questa possibilità con degli accordi
direttamente con i Corpi di appartenenza che ovviamente, per quello
che riguarda il nostro territorio, sono alcuni e non altri.
Da parte nostra, come Governo, l'impegno di continuare a
monitorare all'interno della Commissione il completamento di questo
documento di lavoro di tutte le Regioni e, allo stesso tempo, di
continuare il confronto con la Regione Piemonte per arrivare a
disciplinare quantomeno un lavoro che, fra le due Regioni, permetta
sia alle Forze dell'ordine residenti in Valle d'Aosta, sia a quelle
in Piemonte, di avere almeno un pari trattamento.
Presidente -
Consigliere Baccega, ha facoltà di
intervenire.
Baccega (FI) -
Un primo approfondimento su questo tema mi
pare che lei lo abbia fatto, forse c'è bisogno ancora di più tempo
per avere più dati ed un ulteriore approfondimento, anche in una
logica di valutazione con la Regione Piemonte e con la Regione
Liguria, con la quale si può fare un percorso condiviso proprio per
evitare differenziazioni anche tra i Corpi.
Detto questo, siamo contenti di aver messo in campo
quest'esigenza a favore dei nostri Alpini, ma non solo.
Ritiriamo la mozione, tenuto conto che magari tra qualche mese
avremo l'esigenza di confrontarci per avere maggiori dati e per
avere ulteriori approfondimenti affinché questo percorso possa
essere un percorso che va a buon fine.
Presidente -
La mozione è ritirata.
