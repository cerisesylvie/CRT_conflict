Classificazione
ASSISTENZA SANITARIA E OSPEDALIERA



Oggetto del Consiglio n. 2187 del 25 gennaio 2012 - Resoconto
OGGETTO N. 2187/XIII - Interpellanza: "Adesione delle donne
valdostane ai programmi di screening oncologico femminile".
Interpellanza
Appreso che la regione Toscana, dai primi mesi del 2012, per
le donne a partire dai 34 anni di età, sostituirà il Pap-test con
l'HPV test nello screening per il tumore del collo dell'utero,
perché considerato più sicuro ed efficace;
Ricordato che la popolazione valdostana si caratterizza per
un'alta partecipazione ai programmi di prevenzione e screening, in
particolare per l'individuazione precoce dei tumori femminili,
attivi dal 1997, come evidenziato dal Rapporto sullo Stato di
salute e ricorso ai servizi sanitari redatto nel 2009
dall'Osservatorio regionale Epidemiologico e per le Politiche
sociali;
Ricordato altresì che la Regione Valle d'Aosta ha attuato sin
dal 2007 l'offerta attiva del vaccino contro l'infezione da
Papilloma Virus (HPV) per le adolescenti;
i sottoscritti Consiglieri regionali
Interpellano
l'Assessore competente per conoscere:
1) quali sono i dati di adesione più recenti delle donne
valdostane ai programmi di screening oncologico femminile e se il
trend positivo si mantiene;
2) quali sono i dati di adesione delle giovani ai programmi
di vaccinazione contro l'infezione HPV;
3) se si ritiene di seguire l'esempio della Toscana riguardo
alla sostituzione del Pap-test con l'HPV test e in caso
affermativo, con quali tempi e con quali modalità.
F.to: Patrizia Morelli - Giuseppe Cerise
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Come sappiamo tutti, il tumore del collo dell'utero è una delle
forme di cancro più comuni fra la popolazione femminile, secondo
solo al tumore al seno. Questo tumore è legato nella maggior parte
dei casi all'infezione dal Papilloma Virus ed il Pap-test
attualmente rimane lo strumento più utilizzato per la diagnosi
precoce del tumore del collo dell'utero.
La nostra Regione, dal 1997, e quindi da 15 anni, ha adottato un
programma di screening che prevede, per le donne fra i 25 ed i 64
anni, il Pap-test ogni tre anni e, per le donne fra i 50 e 69 anni,
la mammografia ogni due anni. Parallelamente ha adottato anche un
programma di vaccinazione per quanto riguarda le giovani all'HPV
(Human Papilloma Virus). Da quanto apprendiamo dal rapporto
dell'Osservatorio epidemiologico e per le politiche sociali
regionali, la nostra Regione si situa in un'ottima posizione nel
panorama italiano per quanto riguarda l'adesione ai programmi di
screening, e la nostra iniziativa parte da queste considerazioni e
dal fatto che la Regione Toscana ha da poco tempo fatto partire il
programma (all'inizio del 2012, per estendersi per tutto il corso
dell'anno), al fine di sostituire il Pap-test con l'HPV test nello
screening per il tumore del collo dell'utero, perché considerato un
test più sicuro ed efficace. È un test che viene già usato per
ulteriori approfondimenti rispetto al Pap-test.
Quindi la nostra interpellanza va nel senso di capire anzitutto
se l'adesione ai programmi di screening rimane un'adesione alta,
qual è l'adesione delle giovani ai programmi di vaccinazione contro
l'infezione HPV, poi se l'Assessore ritiene che si possa seguire
l'esempio della Toscana riguardo alla sostituzione del Pap-test con
l'HPV, e se sono già state fatte valutazioni in questo senso.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto concerne lo screening mammografico, la popolazione
bersaglio in tutta la Valle, in fascia d'età per lo screening
appunto, è costituita da 16.092 donne, a cui sono da aggiungere
5.022 donne di età compresa fra i 45 ed i 49 anni. La popolazione
bersaglio è stata interamente invitata, è crescente dal 1999, ed ha
raggiunto, nel primo semestre del 2002, il valore adeguato per
mantenere un ritmo biennale negli inviti. Nel secondo semestre 2005
vi è stato un calo degli inviti e degli esami specialmente a carico
dell'unità mobile, che ha causato un deficit nella copertura della
popolazione su base annua.
Un gruppo di lavoro ad hoc, con la partecipazione del CSI
Piemonte, ha effettuato le verifiche sulla completezza degli inviti
ed ha posto riparo ad alcune inadeguatezze delle procedure
informatiche. Da allora, dal 2005, la copertura, con le normali
oscillazioni, è da considerarsi molto soddisfacente. In particolare
lo è per il primo semestre 2010 (26,2% su base semestrale), mentre
è scesa nel secondo semestre 2010 (17,3% su base semestrale), con
ciò influenzando la copertura annuale, pari nel 2010 al 43,6% su
base annua...questo per la mammografia. Il dato relativo al primo
semestre 2011 è in netto rialzo (26,4% su base semestrale), in
confronto al 17,3% del 2010. L'adesione grezza del 2010 è stata in
generale del 75,2% percento, in aumento rispetto al 2009 (61,4%) e
paragonabile a quella del 2008 (76,8%). I motivi di queste
differenze risiedono probabilmente nel fatto che nel 2009 gli
inviti sono stati rivolti, più che in passato, a fasce di donne
caratterizzate da minore adesione (donne al primo invito, donne
precedentemente non aderenti). Questo è confermato da un'analisi
effettuata ad hoc, dalla quale emerge che il 63% degli inviti
effettuati nel 2008 è stato rivolto a donne precedentemente
aderenti, mentre si riscontra una flessione nel 2009 con dato
complessivo del 49%. I dati provvisori relativi al 2011 indicano
che nel primo semestre l'adesione è stata del 68,2%.
Per quanto riguarda lo screening del collo dell'utero, la
popolazione bersaglio in tutta la Valle, in fascia di età per lo
screening, è costituita da circa 35.777 donne. Il rapporto tra le
donne invitate e la popolazione residente su base annuale era sceso
nel corso del 2007 e del 2008 a valori inferiori all'85%. Nel 2009
si è assistito ad una ripresa del volume di invito che ha riportato
i livelli di copertura al 95,8% su base annuale. Nel 2010 il
programma di screening ha invitato 13.119 donne, pari al 110% del
target annuale. Nel 2011, risultano invitate ad ottobre, 9.900
donne ed è pertanto ragionevole presumere che saranno circa 11.000
le donne invitate a fine anno. L'analisi su base triennale,
considerando che nel periodo 2007-2009 era pari all'85%, si
incrementa raggiungendo il 93% nel periodo 2008-2010. Tutti questi
dati erano per confermare - come è stato detto in premessa - che
l'adesione è molto buona. Le donne invitate nel corso del 2010 sono
state 13.119, il livello d'invito raggiunto è superiore al livello
annuale atteso di invito, superiore a quello del 2009; quindi c'è
stata un'ottima adesione.
Per quanto riguarda i programmi di vaccinazione contro
l'infezione del Papilloma Virus (HPV), i dati sono riferiti agli
anni di nascita 1997 e 1998 (poi fornisco le tabelle, perché
occorrerebbe elencare tutta una serie di dati); comunque per coorte
di nascita 1998, su 584 residenti la vaccinazione in media ha
superato il 65% e, per coorte di nascita 1997, su 561 residenti il
dato è analogo, perché poi bisogna discriminare le possibilità di
vaccinate con una dose, due dosi, tre dosi...i dati li fornirò in
una seconda fase.
Per quanto riguarda la domanda precisa "
se si ritiene di
seguire il programma della Toscana
", cioè il fatto di
sostituire il Pap-test con l'HPV test, è in corso una valutazione
sull'opportunità di adottarlo come test primario di screening da
parte del Centro di Prevenzione Oncologica (CPO), coordinatore per
Piemonte e Valle d'Aosta per le campagne di screening oncologici.
Il CPO dovrà presentare un progetto di passaggio dal test
citologico a quello dell'HPV, al termine del quale sarà possibile
decidere quale test adottare come primario. Il CPO definirà un
protocollo concernente le procedure da adottare e verificherà la
possibilità, da parte del sistema informativo, di supportare tali
modifiche. Allo stesso modo il Ministero della salute sta
valutando, mediante programmi pilota di screening primario, tra cui
c'è proprio quello della Regione Toscana, il passaggio, a tutto il
territorio nazionale, fra questi due tipi di screening.
Aspettiamo quindi di valutare i dati scientifici, e poi
eventualmente si deciderà se passare anche nella nostra Regione a
questo tipo di screening sul tumore del collo dell'utero.
Grazie.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
I dati che ci fornisce l'Assessore ci confortano, perché se la
buona partecipazione è confermata, è sicuramente positivo, in
quanto la prevenzione è fondamentale. Chiederei di acquisire i dati
per iscritto, perché mi è stato impossibile trascriverli. Ho notato
semplicemente che l'adesione del primo semestre 2011 è del 68
percento per quanto riguarda lo screening mammografico, che mi
sembra leggermente in calo rispetto al 2010. Sicuramente
l'attenzione è da mantenere alta, comunque, anche se è vero che c'è
una buona adesione; che non si rischi di entrare in un meccanismo
di cose scontate, per cui magari si rischia di veder calare la
partecipazione.
Per quanto riguarda la possibilità che si passi all'HPV test in
sostituzione del Pap-test, mi pare che il fatto che la
partecipazione ai programmi sia buona, possa andare a sostegno
anche del fatto di adottare metodologie più performanti, forse più
costose, ma è anche vero che il test in quel caso sarebbe da fare
solo ogni cinque anni e non ogni tre, come avviene per il
Pap-test.
Rimaniamo in attesa dell'evoluzione. La ringrazio Assessore.
