Classificazione
ASSISTENZA SOCIALE
Politiche giovanili



Oggetto del Consiglio n. 2003 del 3 novembre 2022 - Resoconto
OGGETTO N. 2003/XVI - Interpellanza: "Criteri per
l'erogazione dei voucher per la frequenza di collegi, convitti e
servizi doposcuola per l'anno 2022/2023".
Marguerettaz (Presidente) -
Punto n. 39 all'ordine del
giorno. La parola per la presentazione alla collega Erika
Guichardaz.
Guichardaz E. (PCP) -
Immaginavo mi rispondesse
l'assessore Caveri, perché questa interpellanza parte riguarda
l'assessore Barmasse solo in minimissima, ma spero che si siano
coordinati fra di loro per rispondere a tutte le domande che ho
posto.
Torniamo su un tema che è quello del
voucher
doposcuola,
a seguito della modifica di una delibera, la n. 661 del 7 giugno
2022, che vedeva l'esclusione degli alunni frequentanti il Convitto
Federico Chabod per quello che riguarda la scuola primaria.
Dopodiché l'assessore Caveri ci aveva sottolineato che avrebbero
potuto accedere a dei fondi riferiti invece alla situazione
doposcuola.
Già in quell'occasione noi avevamo rilevato che il Convitto ha
un ruolo completamente diverso rispetto a quello di un doposcuola,
sia per la qualità del servizio, che per il fatto che, a livello
educativo, si danno dei servizi maggiori rispetto al classico
doposcuola. Alla luce comunque del fatto che il Convitto abbia
chiesto di entrare nell'albo dei doposcuola, un po'
obtorto
collo
io direi, perché l'alternativa era non avere nessun
contributo per le famiglie che a quel punto si vedevano escluse
dalla delibera che ho citato in premessa, ecco che apprendiamo che
delle 130 famiglie, più o meno 52 famiglie hanno chiesto il voucher
doposcuola e vorremmo sapere, qui sì dall'assessore Barmasse, se
può dirci la diversità tra la misura del voucher doposcuola e la
misura invece prevista precedentemente per quello che riguarda i
convitti, tenendo conto delle varie fasce di età soprattutto,
perché sappiamo che la misura del voucher sui servizi doposcuola
copre al massimo 800 euro. Questa è la prima domanda.
Poi volevamo capire, a seguito di una mozione votata dal
Consiglio comunale di Aosta, in cui si chiedeva un incontro fra il
Sindaco e gli Assessori competenti, quindi assessore Caveri, se
questo incontro vi era stato e quali erano gli esiti, se si sta
valutando di tornare alla situazione pregressa e poi lo stato
invece del reperimento del personale ausiliario sempre del Convitto
Chabod.
Presidente -
La parola all'assessore Barmasse per la
risposta.
Barmasse (UV) -
Darò io le risposte, ma sono state
comunque concordate anche con l'assessore Caveri che adesso non è
in aula, poi se vorrà aggiungerà qualcosa nel residuo.
Per quanto riguarda la prima domanda: la differenza tra gli
importi erogati nella misura dei
voucher
per la frequenza di
collegi, convitti e servizi di doposcuola per l'anno scolastico
2021-2022 e la misura dei voucher per la frequenza dei servizi
doposcuola per l'anno 2022-2023 per ogni fascia di reddito. Come
già precisato nel mese di luglio in occasione di un'interpellanza,
relativa tra l'altro alla modifica dei criteri per la concessione
dei voucher per la frequenza ai servizi convittuali, la volontà
dell'Amministrazione è quella di garantire equità nell'accesso ai
vari servizi da parte di tutti i cittadini.
A seguito di un'attenta valutazione relativamente ai voucher
concessi per gli studenti frequentanti la scuola primaria in regime
di semiconvittore presso il Convitto Chabod, si è ritenuto di
ricondurre tale servizio, prima riservato esclusivamente ai bambini
della scuola primaria di San Francesco di Aosta, alla giusta
tipologia di doposcuola e non semiconvittuale. Pertanto, applicando
i criteri previsti per i servizi di doposcuola, emergono le
seguenti differenze: nella fascia Isee da 0 a 6500 euro, mensile la
differenza di 31 euro; nella fascia ISEE tra 6500 a 10.500 euro, di
24 euro; da 10.500 a 13.500 euro, di 17 euro; da 13.500 a 18.000
euro, di 10 euro; da 18.000 a 21.000 euro, di euro 5,17. Si precisa
che le differenze risultano ovviamente maggiori per le fasce ISEE
più basse, in quanto i servizi di doposcuola hanno, come anche lei
ha ricordato, dei massimali di contribuzione in termini assoluti
minori dei servizi convittuali. Tali differenze si potrebbero
attenuare qualora il Federico Chabod applicasse tariffe per il
doposcuola in linea con quelle praticate dagli altri enti erogatori
di servizi analoghi e non continuasse ad applicare le stesse
tariffe applicate al servizio semiconvittuale dei ragazzi delle
scuole secondarie. In ogni caso le famiglie dei bambini hanno la
possibilità di iscrivere gli stessi ad altri servizi di doposcuola
presenti sul territorio del Comune di Aosta che applicano tariffe
più contenute.
La seconda domanda: se vi è stata un'interlocuzione con il
Sindaco di Aosta e gli Assessori del Comune di Aosta rispetto al
futuro del convitto. Come riferito dall'assessore Caveri, si
precisa che il Comune di Aosta è stato informato, anche per
rispondere a un'interpellanza del Consiglio comunale, che
l'assessore Caveri e la Sovraintendente Marina Fey, hanno avviato
un'interlocuzione con alcuni membri del consiglio di
amministrazione del Convitto Chabod per cercare di risolvere le
problematiche emerse. A tal proposito non so se poi eventualmente
l'assessore Caveri vorrà aggiungere qualcosa.
La terza domanda: se si sta valutando o si intenda valutare di
ritornare alla situazione pregressa rispetto ai criteri per
l'erogazione dei voucher per la frequenza dei collegi, convitti e
servizi di doposcuola adottati per l'anno scolastico 2022-2023. La
revisione dei criteri di cui trattasi, approvata con la delibera n.
661 del 2022, è il frutto di un'attenta analisi della tipologia dei
servizi esistenti e della loro equa distribuzione sul territorio
regionale. Gli esiti della nuova disciplina non hanno evidenziato
alcun elemento di criticità e le domande di iscrizione presso il
servizio di doposcuola del Convitto Chabod di bambini che
frequentano la scuola primaria per il corrente anno scolastico sono
52, in aumento di 9 rispetto alle domande di iscrizione al servizio
di semiconvittore presentate nel precedente anno scolastico.
Pertanto non si ritiene di apportare modifiche all'attuale
disciplina.
Per quanto riguarda invece lo stato dell'arte rispetto al
reperimento del personale ausiliario, cioè cuochi, manutentori,
eccetera, da informazioni acquisite, perché non ce ne occupiamo
noi, presso il dipartimento personale è emerso quanto segue. A
seguito di indagine conoscitiva di disponibilità alla mobilità
volontaria aperta agli enti del comparto unico, in data 15 aprile
2022 è stato assunto un dipendente con profilo di cuoco presso il
Convitto regionale Federico Chabod. In data 11 ottobre sono stati
assunti cinque dipendenti, di cui uno ha rassegnato le dimissioni
il giorno stesso con profilo di accudiente, di cui numero due a
seguito di chiamata pubblica in data 16 marzo 2022 e tre ai sensi
dell'articolo 24 del decreto legislativo 81 del 2015. I posti di
operaio specializzato e custode che risultano a oggi vacanti presso
il Convitto, sono stati coperti con personale a tempo determinato
tramite il riutilizzo di graduatoria relativa alle chiamate
effettuate nel mese di agosto 2021, rispettivamente dall'11 ottobre
2021 al 10 giugno 2022 e dal 4 novembre 2021 al 30 giugno 2022.
Presidente -
Per l'integrazione, l'assessore Caveri.
Caveri (AV-VdA Unie) -
Essendoci una parte che riguarda i
rapporti con il Comune di Aosta, ci tengo a dire che quest'ultimo
ha avuto tutti i chiarimenti necessari. Va detto che si è
sviluppata in parte nel Consiglio comunale di Aosta una discussione
abbastanza grottesca, sulla base della distorsione delle mie
dichiarazioni sul Convitto Chabod. Un recente incontro, come è
stato detto, con la Sovraintendente, assieme al consiglio di
amministrazione dello Chabod, quindi anche con i rappresentanti dei
dipendenti e dei genitori, ha portato a un pieno chiarimento.
L'unica cosa che noi ci eravamo permessi di dire al Comune di
Aosta è che è evidente che questa situazione dell'esistenza del
Convitto è un privilegio per il Comune di Aosta, perché i bambini
della San Francesco, per tutta una serie di ragioni storiche,
perché una volta al Convitto Chabod c'era una scuola, che poi è
stata trasferita alla San Francesco di fatto, fa sì che questi
bambini abbiano comunque una situazione in cui intanto chi paga,
oltre alla retta pagata dai genitori, il Convitto per il pasto per
i bambini, a differenza di tutti gli altri comuni della Valle
d'Aosta, è la Regione, secondariamente c'è una situazione di
educatori che sicuramente è molto positiva rispetto ad altre scuole
della città di Aosta o di altri Comuni della Valle d'Aosta, dove i
doposcuola hanno delle caratteristiche meno importanti. Quindi, il
ragionamento che noi abbiamo fatto con la Sovraintendente a quelli
del Convitto è che noi non vogliamo togliere niente ai convittori e
ai semiconvittori che ci sono, ma bisognerà lavorare per avere un
elemento di equità per le altre scuole. Non ci possono essere
bambini di serie A e bambini di serie B, tenendo conto anche della
configurazione sociale della città di Aosta, dove molto spesso
abbiamo delle situazioni sociali che forse sarebbero meritevoli in
altrettanto modo; penso alla situazione di difficoltà di molte
famiglie nel quartiere Cogne.
Quindi, si è montato scientemente un caso che si è sgonfiato nel
momento in cui c'è stata l'interlocuzione diretta con lo stesso
Convitto.
Presidente -
Per la replica, la collega Erika
Guichardaz.
Guichardaz E. (PCP) -
Parto dai dati forniti
dall'assessore Barmasse che non mi tornano assolutamente, perché se
la retta del semiconvitto è di 1100 euro e il contributo massimo
del
voucher
doposcuola era di 800 euro, la differenza non
può essere quella di 30 euro rispetto al passato, dal momento che
nel passato veniva dato il 90 percento di contributo rispetto a
quelle fasce più basse, quindi quelle da 0 a 6500 euro, ma magari
di questo...
Voce fuori microfono.
Ah, mensili! Allora certo, a questo punto mi torna.
Naturalmente, come avevamo già detto in quella discussione,
proprio quelle famiglie che avrebbero più bisogno, sono quelle più
penalizzate, perché comunque parliamo di 30 euro al mese per dieci
mesi, quindi stiamo parlando di 300 euro e stiamo fra l'altro
parlando anche di una procedura diversa, perché allora si andava
direttamente e le famiglie non dovevano neanche anticipare quei
soldi, mentre adesso qui il voucher è pensato in maniera
diversa.
Come dicevamo in quella discussione, si è penalizzata in maniera
forte proprio quell'utenza che più ha bisogno di questo servizio. E
mi fa piacere che l'assessore Caveri riconosca la diversità del
servizio dato dal Convitto Federico Chabod rispetto a tutti gli
altri doposcuola perché, ribadisco, il convitto e il semiconvitto
non sono dei doposcuola. Quindi, anziché andare al ribasso, visto
che quella è una realtà di eccellenza e gli altri non se lo possono
permettere, "Noi andiamo al ribasso e quindi chiediamo di ribassare
anche il servizio dello Chabod", secondo noi bisognerebbe invece
cercare di dire "Alziamo il livello anche degli altri doposcuola,
in modo che tutti gli alunni valdostani abbiano le stesse
capacità". Oltretutto, in una rivisitazione di quelle tariffe,
secondo noi, si potrebbe anche pensare per le famiglie più abbienti
a un aumento e, invece, a una diminuzione per tutte le altre
famiglie, perché stiamo comunque parlando di 1100 euro l'anno e chi
di noi ha avuto dei figli e li ha mandati anche solo tutti i giorni
in mensa, più o meno non è che andava tanto lontano da questa
cifra. Anziché pensare di rivedere quelle tariffe in quel modo,
forse era meglio rivederle in altro modo.
Bene che ci sia incontrati con il Comune di Aosta; ribadisco che
per me c'è un problema sociale importante che evidentemente al
Comune di Aosta non interessa.
Mi dispiace che non si voglia pensare a delle modifiche perché,
come dico, proprio quei dati che lei ci ha fornito indicano
chiaramente che stiamo a penalizzare quella parte di popolazione
meno abbiente.
Rispetto invece al reperimento del personale, qui chiedo al
presidente Lavevaz e forse al futuro presidente Testolin, di
prestare attenzione al reperimento di quel personale, perché dalle
nostre iniziative e dalle nostre richieste di accesso agli atti,
che adesso continueremo a fare perché ci vengono date a spizzichi e
bocconi, forse anche volutamente viene fatto questo, c'è una grande
confusione fra chiamate pubbliche, diritti di precedenza e via
dicendo. Non è ben chiaro com'è il reperimento di quel personale,
quindi anche su questo sicuramente ne torneremo a parlare nei
prossimi Consigli.
Presidente -
Vista l'ora, chiudiamo i lavori di questa
mattina e ci rivedremo nel pomeriggio alle ore 15:00.
---
La seduta termina alle ore 12:54.
