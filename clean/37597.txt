Classificazione
AMMINISTRAZIONE REGIONALE
SPORT E TEMPO LIBERO
Enti e Società sportive



Oggetto del Consiglio n. 1316 del 24 giugno 2015 - Resoconto
OGGETTO N. 1316/XIV - Interpellanza: "Rimodulazione
dell'accordo sottoscritto tra la Regione e la società Juventus
Football Club".
Presidente -
Per l'illustrazione, chiede la parola il
collega Gerandin, ne ha facoltà.
Gerandin (UVP) -
Merci Président.
Assessore, noi a marzo del 2015 abbiamo presentato - e io l'ho
illustrata - un'interpellanza che voleva chiarire un po' quelle che
erano le prospettive per quel che riguardava il ritiro dello
Juventus Football Club a Châtillon. In quell'occasione si prese
spunto proprio anche dalla difficoltà del contesto economico di
quell'area, di quella zona, di quella parte di Valle d'Aosta
particolarmente in crisi dal punto di vista turistico...e si prese
spunto per fare un po' il punto della situazione. In
quell'occasione lei, Assessore, ci disse che c'era stata una
comunicazione ufficiale da parte dello Juventus Football Club in
data 10 marzo 2015, che di fatto dava corpo a quelle voci che
davano per non possibile il ritiro della Juventus a Châtillon. In
quella occasione si parlò anche di quello che era un contratto, un
accordo, un
addendum,
chiamiamolo come vogliamo, ecco,
dipende da come viene chiamato, l'importante è che c'era un
contratto sottoscritto da più parti: Regione, Comune di Châtillon,
Comune di Saint-Vincent, Fondazione Juventus, in cui c'erano una
serie di scadenze a partire da quella della data del 31 dicembre
2014, che prevedeva il pagamento del primo acconto.
In quella occasione lei, Assessore, ci disse che gli eventi
andavano analizzati a fondo e che sarebbero seguite delle azioni
dal punto di vista amministrativo da parte della Regione
eventualmente a tutela di quel danno legato al fatto della non
partecipazione della Juventus al ritiro precampionato. Ora, la
situazione è molto più delineata, è molto più chiara, perché, come
Governo regionale, voi il 29 maggio del 2015 con la delibera di
Giunta regionale n. 785 avete di fatto dato corpo, o comunque
condiviso, dato attuazione ad una sostanziale rimodulazione
dell'accordo con la Juventus, dell'accordo contrattuale.
In quest'atto leggiamo che all'articolo 2 della delibera di
Giunta regionale n. 785 c'è scritto:
"alla luce di quanto nelle
premesse, la Regione, il Comune di Châtillon, il Comune di
Saint-Vincent, la Fondazione dichiarano di non avere nulla da
pretendere da Juventus circa il mancato svolgimento della
preparazione estiva precampionato nei mesi di luglio e/o agosto
2015 e affermano espressamente di rinunciare a qualsiasi azione,
ragione e/o pretesa, anche per danni, in conseguenza o in
connessione della mancata esecuzione dello stesso nei mesi di
luglio e/o agosto 2015..."
. Di fatto con questa delibera si
mette fine a quello che poteva essere un ipotetico contenzioso a
tutela dell'immagine della Valle d'Aosta, ma non solo si mette una
pietra sopra e non si chiede nulla in cambio, ma la Valle d'Aosta a
margine di questa delibera prende anche atto che alla Juventus gli
verranno riconosciuti 160 mila euro più IVA per quelli che sono
stati i discorsi legati alle prestazioni promo-pubblicitarie legate
a quella che è stata la promozione allo stadio.
In questa delibera scrivete anche un qualcosa di più, perché,
rispetto alla data ufficiale di cui noi avevamo conoscenza, vale a
dire del 31 dicembre 2014, si legge anche in quest'atto:
"riferisce che a partire dal mese di dicembre 2014 il
Responsabile commerciale di Juventus Football Club S.p.A. ha
preannunciato all'Assessorato l'eventualità che la società..."
ha deciso un cambiamento di strategia.
Ora, le domande sono molto chiare, per cui penso che mi
risponderà e non sto neanche ad elencarle. Noi però vorremmo capire
come mai e se ritenete sufficiente che ci fosse...non so...un
preannuncio, perché a questo punto qua non è altro che un
preannuncio, non c'è nulla di formale, perché l'unica comunicazione
formale agli atti è quella del 10 marzo...a dicembre 2014 affinché
la Regione non procedesse al pagamento della prima rata, firmata
con un contratto. Noi quindi parliamo di un preannuncio - non so se
verbale, telefonico, non ho idea di cosa sarà, magari lei ci dirà
qualcosa in più, Assessore - rispetto ad un accordo sottoscritto
dalle parti e firmato che prevedeva il pagamento della prima rata
al 31 dicembre 2014. Vorremmo anche capire...perché poi qua si
citano una serie di soggetti, come si legge qua nelle righe,
assolutamente autorizzati, o comunque si parla della RepuCom come
società internazionale
leader
nel settore, che quantifica
qual è questo valore di quest'accordo promo-commerciale...e
soprattutto chi ha ritenuto congruo che quest'offerta formulata
dalla Regione come controparte, se pur meno rispetto a quella che
era l'analisi fatta da questa società internazionale, sia un
accordo congruo. Noi soprattutto vorremmo capire come mai se a
margine...e vorremmo capire qual è la sua idea in merito a
quest'accordo complessivo della Regione. Lei, Assessore, ritiene
che il valore aggiunto di quest'accordo sia l'avere questa società
in raduno, con tutti i benefit e le ricadute commerciali,
promozionali e quant'altro sul territorio, compresa l'accoglienza e
il flusso dei tifosi, o pensa che il valore aggiunto di
quest'accordo siano i cinque biglietti in
Tribuna sponsor
, i
due
pass
all'interno del parcheggio, i dieci minuti di
visibilità sui
led
a bordo campo, i dieci minuti di
visibilità sui calci d'angolo, i due
spot
da quindici
secondi, i sei cartelli fissi o un
banner
per quindici
giorni? Perché se veramente nell'accordo, come noi pensiamo, il
valore aggiunto era il soggiorno in Valle, compresa l'accoglienza,
il flusso turistico e quant'altro, beh, la prima cosa che avrebbe
dovuto fare, Assessore, è che all'atto della comunicazione, seppur
informale, come lei ha ritenuto...lei o chi per esso ha ritenuto
congruo non procedere al pagamento della rata di
dicembre...procedere alla sospensione di questi accordi
promo-promozionali. Sarebbe stato il minimo noi pensiamo, per cui
noi aspettiamo veramente con attesa e un po' di curiosità cosa ci
dirà e vorremmo anche capire, tenuto conto che era così importante
mantenere i cinque biglietti in
Tribuna
sponsor
e
quant'altro...chi magari poi ne avrà usufruito di questi biglietti,
tenuto conto che si è deciso di procedere comunque a mantenere in
piedi quest'accordo promo-promozionale. Grazie.
Presidente
- Per la risposta, ha chiesto la parola
l'Assessore Marguerettaz, ne ha facoltà.
Marguerettaz (UV)
- Grazie.
Direi che le domande sono molto puntuali, per cui nella risposta
cercherò di rispondere puntualmente ai quattro quesiti. Prima
domanda: il nominativo di chi ha valutato, l'opportunità di non
procedere alla richiesta danni a Juventus è stata ovviamente
valutata dalla struttura specifica dell'Assessorato: la Direzione
della promozione, con il supporto dell'avvocatura e del
Dipartimento legislativo e legale e si giustifica in ragione dei
seguenti elementi: innanzitutto per l'assenza di un danno
patrimoniale diretto a carico della Regione, in conseguenza del
mancato esborso del corrispettivo concordato, a fronte della
mancata erogazione da parte di Juventus della prestazione dedotta
in contratto. Secondariamente, a fronte dell'importante riduzione
di quanto effettivamente riconosciuto a Juventus a titolo di
corrispettivo per l'erogazione dei diritti promo-pubblicitari resi
a favore della Regione e costituenti oggetto del contratto al pari
della prestazione riferita al ritiro estivo, all'importo richiesto
in prima battuta con l'emissione di una fattura puntualmente
contestata, e la contestazione non è mai stata ovviamente messa in
discussione e della conseguente rimodulazione dell'oggetto del
contratto, che prevede la partecipazione del
top management
di Juventus ad un evento di promozione turistica legato alle nuove
Funivie del Monte Bianco e la pubblicità di esso, mantenendo
pertanto inalterato il rapporto di collaborazione e legame del
club
con il territorio regionale. Da ultimo, in quanto
un'eventuale lesione all'immagine della Regione Valle d'Aosta,
configurandosi come danno patrimoniale indiretto, non troverebbe
riconoscimento a fronte del fatto che non vi è stata una lesione o
discredito dell'immagine turistica per effetto del mancato ritiro
in considerazione del fatto che la Juventus non effettuerà il
ritiro estivo della prima squadra né in Valle d'Aosta, né in altre
località potenzialmente concorrenti per ragioni legate a scelte di
marketing
aziendale, implicanti la presenza del
club
in Paesi stranieri, in
tournée
all'estero, oltre che per i
sopravvenuti impegni derivanti dai risultati ottenuti nella
concorrenza.
Faccio solo un'aggiunta, perché anche nella presentazione non
emergono mai numeri: la Regione avrebbe dovuto erogare 900 mila
euro più IVA per il ritiro, quindi, quando parliamo di un pagamento
di 160 mila euro, parliamo di un pagamento rispetto ai 900 mila
euro che è decisamente inferiore al 20 percento, ma torneremo su
questo, sulla rideterminazione del corrispettivo. Assodato che le
prestazioni promo-pubblicitarie sono state rese da Juventus e hanno
una valorizzazione economica, nel senso che le prestazioni sono le
promozioni su tutti i mezzi e i
media
a disposizione della
Juventus, ovvero il sito internet, i loro giornali, lo stadio con i
suoi
maxi
schermi e con gli striscioni a fondo campo, c'è
quindi un'attività abbastanza articolata, non è una questione di
biglietti. Il contratto all'articolo 10 - abbiamo già avuto modo di
confrontarci, però senza successo con il collega Gerandin - prevede
espressamente che, anche in caso di risoluzione del contratto per
inadempimento da parte di Juventus causato dal mancato ritiro, gli
effetti della risoluzione anticipata del contratto non si estendono
in ogni caso alle prestazioni già effettuate o in corso di
esecuzione, a fronte delle quali la Regione in ogni caso è tenuta
alla corresponsione del corrispettivo (articolo 10.4). La relazione
tecnica resa da RepuCom, società di riferimento e
leader
nel
settore, ha dettagliatamente valorizzato le singole prestazioni
pubblicitarie erogate a favore di Regione, portando il valore non a
160 mila, ma ad un valore molto più alto, che lei troverà in
delibera: 500 mila euro circa. Il dirigente competente è partito
dalle valorizzazioni economiche certificate, quindi da RepuCom, e
ha applicato le prestazioni relative alla visibilità del marchio
Valle d'Aosta presso lo Juventus Stadium, i
led
a bordo
campo, i calci d'angolo, più
spot
nel
maxi
schermo,
con una percentuale di svalutazione per mancato effetto del ritiro
del 64 percento, cioè quello che è stato certificato in virtù del
ragionamento fatto è stato svalutato del 64 percento. È evidente
infatti che la visualizzazione del nome Valle d'Aosta presso il
pubblico dei tifosi avrebbe acquistato una maggior attrattività
qualora tutto si fosse compiuto correttamente ed è indubbio che
tutte queste prestazioni sono state effettuate.
Terza domanda: sospensione delle promozioni promo-pubblicitarie,
così come avevo già avuto modo di dire in aula, non è che l'avete
scoperto giustamente con la delibera, già a dicembre avevo
preannunciato la possibilità del mancato ritiro. Il periodo
intercorrente tra fine dicembre e marzo, cioè quando hanno
comunicato ufficialmente che non avrebbero fatto il ritiro, è stato
utilizzato dalla Juventus per cercare soluzioni compensative
equivalenti, la Juventus aveva tutto l'interesse nel mantenere
questo rapporto dicendo: "non veniamo, ma possiamo fare delle altre
attività", che poi non si sono concretizzate. Sono state fatte
quindi delle valutazioni, campi estivi da organizzare con qualche
giocatore, senza la necessità di avere tutta la squadra,
presentazione della squadra per il nuovo campionato, partite
amichevoli, iniziative ed eventi di durata più ridotta, ma almeno
di due o tre giorni, tali da generare pernottamenti, o eventi
ripetuti nel periodo in cui la squadra non fosse stata impegnata in
tournée
. Tutto questo periodo quindi è stato un periodo, che
poi è durato due mesi sostanzialmente, per cercare di trovare delle
alternative. A marzo la ricerca delle soluzioni compensative, che
avrebbero generato una ricaduta importante sul territorio e
mantenuto un legame forte con la Juventus, ha dato esito negativo e
quindi sono state sospese le prestazioni promo-pubblicitarie, che,
in assenza di un legame della Juventus col territorio valdostano,
era corretto interrompere.
Per quanto riguarda la quarta domanda su quali sono i
beneficiari dei biglietti, cinque biglietti di
Tribuna
sponsor
e due
pass
parcheggi per lo Juventus Stadium per
la stagione calcistica 2014-2015 sono stati messi a disposizione
della Casa da gioco di Saint-Vincent dal primo
match
in
programma svoltosi il 13 luglio 2014 e sino al 24 febbraio 2015. Il
Casinò quindi ha messo a disposizione questi biglietti alla
clientela e ai soggetti che ritenevano meritevoli, ma questo non
solo per la stagione 2014-2015, da sempre, quindi è stata una
scelta all'inizio di mettere a disposizione questi benefit a coloro
che potevano beneficiarne, per gratificare la clientela di
prestigio. I titoli di accesso allo stadio sono in formato
elettronico quindi la registrazione del beneficiario avviene
direttamente sul sito internet di Lottomatica, che gestisce la
biglietteria dello stadio.
Presidente
- Grazie Assessore. Per la replica, ha chiesto
la parola il Consigliere Gerandin, ne ha facoltà.
Gerandin (UVP) -
Merci Président.
Vede, Assessore, se voleva convincermi della bontà
dell'operazione, devo dire che se prima avevo alcuni dubbi, adesso
veramente ho avuto delle certezze quanto meno sulla poca
concretezza dell'azione che avete avuto. Provo a seguire la sua
risposta, lei mi dice che, come Ufficio legale, si è deciso che non
c'erano danni dal punto di vista patrimoniale alla Regione,
chiaramente alla Regione, è indubbio. Penso che l'Ufficio legale
sia l'ufficio della Regione, se qualcun altro ha avuto danni,
probabilmente non è competenza dell'Ufficio legale della Regione
andare a tutelare altri interessi. Beh, mi viene davvero difficile
capire che da tutta quest'operazione non ci siano dei danni dal
punto di vista di immagine o di ricaduta. La ricaduta commerciale
io penso che non l'abbiamo sentita solo noi, penso che avrete avuto
anche una serie di sollevazioni anche da parte degli operatori
turistici, quelli che avevano gli alberghi prenotati, quelli che
hanno avuto le disdette una dietro l'altra...e questo è quanto.
Questo è il danno patrimoniale e di immagine che ha avuto, perché,
al di là del danno economico vero e proprio - lei dice: "non ho
pagato, per cui non ho avuto danno patrimoniale" -, c'è il danno di
immagine, c'è il danno del mancato guadagno, del mancato rientro da
parte degli operatori turistici e "su nessun danno turistico,
perché la Juventus non farà ritiri da alcuna altra parte", ma,
scusi, lei gestisce la Regione o fa parte del Consiglio di
amministrazione della Juventus? Io penso che lei debba tutelare gli
interessi della Regione, che a me la Juventus non vada a siglare
altri contratti da altre parti solo perché ha fatto una strategia
aziendale diversa, beh, abbia pazienza, Assessore, ma alla Regione
Valle d'Aosta non può fregargliene di meno, nel senso che il danno
turistico la Regione l'ha avuto e ne pagherà le conseguenze nella
stagione estiva che andremo ad affrontare. È indubbio...io non ho
citato le cifre, ma sono cifre corrette quelle che lei ha citato su
quella che era la valutazione da parte di questa società
internazionale su quello che era l'importo legato a questa
prestazione promo-pubblicitaria, ma sono probabilmente...almeno, io
penso che siano delle tariffe standard legate, in un mercato
internazionale della pubblicità, perché qua si cita come azienda
internazionale, ma non fa parte e probabilmente non è stato
valutato sulla base di un accordo. Le ho detto prima, Assessore,
che noi siamo convinti che il valore aggiunto dell'accordo era il
fatto che la Juventus veniva in Valle d'Aosta, portava gente e
portava turisti. Noi dei
banner
, dei...viaggiare sugli
autobus o avere una pagina ogni tanto magari sul giornale ufficiale
della Juventus...io non so quanti turisti ci porterà in Valle
questo, ho dei seri dubbi, ecco, che avremo un
boom
di
presenze legate a queste prestazioni.
Sul contratto e l'articolo 10, beh, Assessore, abbia pazienza,
ma quest'articolo deve leggerlo tutto, non può leggerne solo una
parte! È vero che al comma 10.4 c'è scritto che
"gli effetti
della risoluzione anticipata presente non si estendono in ogni caso
alle prestazioni già eseguite"
, ma ci sono anche due articoli,
che lei ha volutamente omesso, che ti dicono che il mancato
pagamento anche di una sola delle rate di cui al presente articolo
6 entro le date di scadenza ivi previste è oggetto di risoluzione,
non ce l'ha letta questa e non ha neanche letto il comma 10.2, che
dice che in ogni caso, fatto salvo il diritto della Regione al
risarcimento del danno, resta altresì impregiudicata qualsiasi
ulteriore azione a tutela esperibile in difesa delle proprie
ragioni. Con questa delibera voi mettete una pietra tombale su
questo e soprattutto cercate un alibi per dire: "beh, noi siamo i
primi che non abbiamo rispettato l'articolo 10", il comma che ho
letto prima: quello della scadenza del pagamento delle rate, poi io
non penso che sia un sistema molto...non so...molto lecito in
quella che è la Pubblica Amministrazione, i contratti si firmano e
si rispettano. Per chi non li rispetta c'è l'obbligo di addivenire,
esattamente come previsto dal contratto, ad azioni di risarcimento
e tutela della Regione. Qualcuno ha deciso di non pagare? Sulla
base di una telefonata o di una comunicazione o di un aperitivo in
cui uno, qualcuno, magari diceva che non si aveva intenzione di
fare il ritiro in Valle? Bene, qualcuno di questi è responsabile
della scelta. Ora, questo è quanto. Sul discorso...e termino
veramente, se avevate un minimo dubbio sul fatto che la Juventus
non fosse venuta in Valle per il ritiro, un buon amministratore
probabilmente non avrebbe atteso due mesi per approfondire, ma
avrebbe sospeso immediatamente, io dico immediatamente le
prestazioni promo-pubblicitarie proprio perché probabilmente queste
risorse sono risorse che avremmo potuto destinare altrove,
piuttosto che dare un contributo di 190 mila euro alla Juventus.
Grazie.
Presidente -
Punto 18 all'ordine del giorno.
