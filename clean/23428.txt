Classificazione
LAVORO
Infortunistica - Previdenza - Tutela della salute



Oggetto del Consiglio n. 2536 del 7 marzo 2007 - Resoconto
OGGETTO N. 2536/XII - Tutela dei diritti delle maestranze
della ex Cogne esposte alle polveri di amianto.
(Interrogazione)
Interrogazione
Vista l'interrogazione n. 2125 del 20 settembre 2006 dei
Consiglieri Sandri e Fontana riguardo ai lavoratori C.A.S. ex Cogne
esclusi dai "benefici" previsti dalla legge a favore dei lavoratori
esposti alle polveri di amianto;
Preso atto delle risposte a tale interrogazione e ricordato
quanto l'Assessore alle Attività Produttive ha affermato: "Il
prossimo incontro con la dott.ssa Goglia dell'Inail, con il dott.
Gandini della Fintecnica e il dott. Giometto della "CAS" è
programmato per il 20 settembre 2006, non appena ho l'esito
dell'incontro, le farò sapere questa cosa; fra l'altro, ho fatto
schematizzare questi dati e glieli metto a disposizione, dopo ci
incontriamo e glieli fornisco insieme a una copia delle
deliberazioni del luglio di quest'anno
";
i sottoscritti Consiglieri regionali sottopongono la
seguente
Interrogazione
all'Assessore alle Attività Produttive e Politiche del Lavoro
per sapere:
1) quale sia stato l'esito e i risultati di tale incontro
rispetto alle aspettative di quei lavoratori esclusi dai benefici
della legge sopraccitata;
2) se è a conoscenza che nel frattempo gruppi di lavoratori,
senza nessuna assistenza sindacale si sono dovuti rivolgere a degli
avvocati per vedere tutelati i loro diritti vanificati non per loro
responsabilità ma per l'intracciabilità di documentazione persa
dalle aziende succedutesi;
3) quali altre iniziative ha intrapreso per tutelare
lavoratori che per decenni hanno contribuito al progresso della
società e della nostra Regione.
F.to: Bortot - Squarzino Secondina
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Torniamo su un argomento molto delicato,
su cui avevamo già avuto modo di parlare in un precedente
Consiglio. È evidente che occorre ribadire che il Consiglio
regionale non ha una competenza diretta, essendo questo un rapporto
stretto fra i lavoratori e le aziende in cui essi lavoravano,
quindi ci assumiamo in modo etico, e soprattutto doveroso, un
controllo sulle vicende a tutela di questi lavoratori.
Voglio comunque ricordare che questa Giunta assolutamente si è
fatta carico di intraprendere delle azioni in merito anche alla
tutela in generali sui rischi dell'amianto con deliberazione n.
1960/2006, una deliberazione molto chiara dove approvavamo un
programma di interventi che gestiamo insieme all'USL, in cui diamo
attuazione a questo piano regionale di difesa dai pericoli
derivanti dall'amianto. Questo impegno che abbiamo preso individua
dei gruppi di lavoro e una programmazione di un protocollo che
permetterà all'USL e alla Regione di monitorare questi rischi,
quindi quello che si poteva fare sotto un profilo formale e
istituzionale lo stiamo portando avanti.
Ciò detto, non ci possiamo dimenticare dei lavoratori della
"CAS", che in questo momento vivono queste situazioni di
contenzioso; quando si parla di "contenzioso", qui cominciamo già a
capire che la situazione è complicata anche per il numero dei
soggetti che partecipano a questo contenzioso: la "Cogne S.p.a.",
la "Fintecna", la "CAS", la "RSU", i sindacati, i singoli, gruppi
di lavoratori, l'INAIL, organi dell'INAIL non regionali, cioè è una
situazione molto complessa, che si trascina da numerosi anni. Fra
l'altro sapete che erano 1.864 le domande all'epoca di ottenimento
del riconoscimento dell'amianto e, di queste 1.864, 1.226 comunque
hanno già avuto un esito positivo, sono 622 quelle che erano state
respinte e su cui c'è discussione, non tutte, circa 16-18 questioni
che sono rimaste "in itinere".
Mi riaggancio a quello che avevo detto nel precedente Consiglio,
facendo riferimento a contatti che continuano ad esserci con
l'INAIL e i soggetti interessati: "Fintecna" e "Cogne S.p.a.".
Nella famosa riunione di settembre si è riusciti a fare un piccolo
passo avanti, cioè per un verso si è stabilito che c'è la
possibilità di ripresentare dei curricula, si parte dal presupposto
che la situazione non è cristallizzata come noi la conosciamo alle
622 domande respinte, ma c'è la possibilità di ripresentare dei
curricula, su questo le aziende hanno posto alcune precisazioni.
Vado a riprendermi la lettera dell'INAIL che riassume l'incontro,
che dice: "Per quanto attiene alla certificazione delle mansioni
svolte da ciascun lavoratore e alla necessità di correggere o,
meglio, specificare quanto originariamente attestato dall'azienda,
sia la "Cogne" che la "Fintecna" hanno rinnovato la loro
disponibilità a rilasciare nuovi curricula, cioè andare a rivedere
i curricula, però la "Fintecna" ha specificato che è possibile
redigere un nuovo curriculum solo sulla base di testimonianze
giurate, rilasciate da personale a suo tempo in posizione di
responsabilità in azienda e correlate da fotocopie di un documento
di identità. È chiaro che questa è una procedura che non sarà così
facile da portare avanti; purtroppo è una situazione incancrenita e
non di poco.
Un altro passo in avanti è stato fatto in merito al
riconoscimento di altri 2 reparti che potevano avere implicazioni
di tipo amiantifero, quindi il reparto cilindri e attrezzature e
officina meccanica, in cui risulta che ci possa essere stata
un'esposizione a rischio di amianto, chiaramente però specificando
solo per alcune mansioni, mentre altri reparti sono stati esclusi
perché presentavano dei livelli che non erano considerati
espositivi. All'interno di queste situazioni la "Cogne" e la
"Fintecna" potrebbero riconsiderare alcune posizioni lavorative
individuali, fra l'altro che sono posizioni già esposte nei ricorsi
presentati dalle "RSU" aziendali. È verosimile che alcuni
lavoratori potranno accedere al riconoscimento della loro
situazione.
Per spingermi più avanti nell'aggiornamento e per arrivare a
marzo del 2007, cioè adesso, ho interpellato la dott.ssa Goglio
dell'INAIL - alla quale riconosco pubblicamente la capacità di
seguire in maniera stretta questo argomento, nel senso che
puntualmente è informata e mi informa di queste situazioni - che mi
ha fatto pervenire una nota di aggiornamento e che permette di
rispondere al 2° punto dell'interrogazione. La situazione è questa,
divisa per punti: un lavoratore la cui posizione rientra fra quelle
da riconsiderare, vedi nota del 20 settembre, quindi c'è un
lavoratore che è fra quelli da riconsiderare; un gruppo di
lavoratori che rivendicano un ulteriore riconoscimento per il
periodo 1992-2002 successivo all'entrata in vigore del bando, per
il quale è stato emanato un parere negativo; un lavoratore di uno
dei reparti "Cogne" esclusi dal riconoscimento, in cui tutti i 7
pareri... per l'organo dell'INAIL di Torino, emanati negli anni
scorsi, tale causa dovrebbe aprire la pista per altri appartenenti
allo stesso reparto, cioè c'è un lavoratore appartenente a quei
reparti che non erano riconosciuti che sembra che stia per
ottenerlo, quindi se va in porto aprirebbe la pista ad altri
ricorsi; sono altresì giacenti, al momento, circa 20 ricorsi
amministrativi oltre a quelli di cui alla lettera del 20 settembre,
per i quali non risultano le condizioni per attivare il riesame e
ai quali verrà fornita risposta negativa: questa è la situazione al
3 marzo.
Credo di aver risposto, ho molta documentazione, che posso anche
fornirvi.
Presidente
- La parola al Consigliere Bortot.
Bortot (Arc-VA)
- Una premessa... ho 5 minuti vero?
Allora uno dei dossiers dei "cahiers de doléances" in un minuto.
Chiedo scusa al Consiglio. Quando ho sollevato il problema
dell'accesso agli uffici di Via Piave da parte nostra al Presidente
del Consiglio, lui mi ha risposto inviandomi una copia del
Regolamento, evidentemente il Regolamento lo avevo già visto e non
mi andava bene. Penso che, fermo restando tutte le forme di
sicurezza di intrusione, perché sembra che i Valdostani che entrano
lì dentro siano tutti ladri...
Presidente
- ... Consigliere Bortot, le ho chiesto per
cortesia...
Bortot (Arc-VA)
- ... ho 5 minuti, ma è roba da
matti!
Presidente
- Nel Regolamento c'è l'articolo 59 che le
leggo: "Richiamo all'argomento... se l'oratore si discosta
dall'argomento il Presidente può richiamarlo. Se il Presidente lo
ha richiamato 2 volte all'argomento in discussione, all'oratore che
seguita a discostarsene può togliere la parola"...
(interruzione della Consigliera Squarzino Secondina, fuori
microfono)
... non so cosa c'entrano certe sue questioni personali con il
problema delle polveri di amianto... non scendiamo nel ridicolo! Le
chiedo gentilmente di far presente al sottoscritto il suo "cahier
de doléances", mi farò carico di riportarlo all'attenzione
dell'Ufficio di Presidenza, ma adesso lei svolga il suo compito che
è quello di replicare al punto 8!
Bortot (Arc-VA)
- Non sono a scuola e ho diritto di
parlare e sono nell'argomento, perché sabato pomeriggio con un
gruppo di operai della "Cogne" che hanno problemi di amianto,
dovevo fare una riunione nel mio ufficio e nella sala che è a
disposizione dei Consiglieri... non sono riuscito ad entrare!
Guardi quanto sono nell'argomento!
Presidente
- Non è riuscito ad entrare perché non sa che
bisogna digitare un codice...
Bortot (Arc-VA)
- ... non sono d'accordo e ho il diritto
di affermarlo, che al sabato pomeriggio, la domenica e dopocena
possa entrare nell'ufficio che occupo in quanto Consigliere e non
dalla porta di accesso, primo...
Presidente (fuori microfono):
... dalla porta
posteriore...
Bortot (Arc-VA)
- ... secondo, ho contestato che il
Regolamento è troppo rigido e non sono i Consiglieri che si devono
adattare al Regolamento, ma è il Regolamento che si deve adattare
alle esigenze dei Consiglieri!
Presidente
- Saranno 18 Consiglieri che faranno le
rimostranze all'Ufficio di Presidenza e ne terremo conto...
Bortot (Arc-VA)
- ... non è questione di maggioranza o di
minoranza, perché fosse anche "mezzo Consigliere", questo Consiglio
ha diritto di intervenire per poter far svolgere al "mezzo
Consigliere" la sua attività nella piena autonomia!
Presidente
- Basta digitare un codice, entra e non c'è
alcun problema.
Bortot (Arc-VA)
- ... ma chi ha deciso il codice? Chi ha
deciso che quella sia una caserma? Chi ha deciso che i Valdostani
siano dei ladri...
Presidente
- ... senta Consigliere, ci sono solo delle
regole nella società civile e dei regolamenti che bisogna seguire e
rispettare...
(vocio sovrapposto del Vicepresidente Lanièce e del
Consigliere Bortot)
Presidente
- Se continua, le tolgo la parola.
Bortot (Arc-VA)
- Abbiamo delle porte con una chiave di
sicurezza, abbiamo delle telecamere che nessuno contesta, abbiamo
delle porte anti-intrusione... mi spieghi perché qualcuno ha dovuto
inventare un'ulteriore complicazione ai Consiglieri. Capisco che
meno lavoriamo e più interessa al Governo che rompiamo meno le
scatole, sta di fatto che vivendo in un paese, ho bisogno di avere
accesso non dalla porta di servizio degli uffici che occupo
temporaneamente, questo deve essere chiaro e non è questione di
maggioranza o minoranza... è questione di mettere in grado un
singolo Consigliere di svolgere in piena autonomia la sua
attività!
Adesso vengo all'amianto...
Presidente
- ... ha 1 minuto e 16 secondi...
Bortot (Arc-VA)
- ... no, perché lei mi ha
interrotto...
Presidente
- ... no, adesso decido io, il tempo è quello,
lo ha sprecato inutilmente in cose che non c'entravano con
l'argomento! Alla scadenza le tolgo la parola!
Bortot (Arc-VA)
- Scusi, quando lei mi ha interrotto,
quel tempo viene sospeso?
Presidente
- Decido io.
Bortot (Arc-VA)
- Le faccio i complimenti, vedo come si
può impedire ai Consiglieri di svolgere la loro attività!
Morale: rispetto alle risposte dell'Assessore, questi lavoratori
sono stati esclusi dai benefici della legge sull'amianto con
criteri che, secondo me, non sono oggettivi, ma soggettivi. Primo:
la "CAS" ha mandato via con l'amianto persone che in quel momento
non erano gradite; queste, invece, sono gradite perché sono operai
con 30 anni di professionalità ed evidentemente la "Cogne" ha
interesse che restino dentro... ecco allora una gestione molto
allegra della "questione amianto"!
La possibilità di intervento del Consiglio, evidentemente non è
diretta, ma è indiretta, cioè il Governo, il Consiglio deve
tutelare questi lavoratori, perché anche per quanto riguarda le
testimonianze, dato che "Fintecna" dice di aver perso la
documentazione, chi stabilisce che deve essere personale
qualificato, specializzato con delle responsabilità? Perché non
sono in grado di testimoniare dopo aver lavorato 30 anni con la
prof.ssa Squarzino che in quel reparto lì eravamo soggetti
all'amianto? E come mai nello stesso reparto qualcuno è andato
fuori con l'amianto ed altri no?
Senza far troppo polemiche, prendiamo atto della sua risposta e
della documentazione; ovviamente ci saranno ulteriori riunioni
possibilmente dall'accesso principale dell'ufficio che occupo per
continuare su questo discorso...
Presidente
- ... si avvii alla conclusione.
Bortot (Arc-VA)
- Mancano 4 secondi...
Presidente
- ... non legge bene, è già passato 1
minuto!
Bortot (Arc-VA)
- È quello che mi ha interrotto. Ho
ancora 4 interpellanze, mozioni, userò una parte di quel tempo per
dire in aula quello che ho messo per iscritto e, come Ufficio di
Presidenza, non mi avete risposto adeguatamente!
