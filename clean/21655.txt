Classificazione
ENERGIA



Oggetto del Consiglio n. 1388 del 13 luglio 2005 - Resoconto
OGGETTO N. 1388/XII - Misure preventive per evitare rischi
nell'offerta di energia elettrica. (Interrogazione)
Interrogazione
Premesso che le temperature climatiche particolarmente
elevate di questo periodo hanno comportato un aumento vertiginoso
dei consumi di elettricità e una sensibile riduzione dei livelli
nei bacini idroelettrici;
i sottoscritti Consiglieri regionali
Interrogano
l'Assessore delegato per sapere:
1) se la domanda di energia rientra nella media
stagionale;
2) se il sistema elettrico valdostano è al riparo da
possibili rischi di black-out o di riduzioni consistenti
dell'offerta di energia;
3) quali sono le misure preventive e di emergenza adottate
dal gestore elettrico locale al fine di scongiurare tali
ipotesi.
F.to: Tibaldi - Frassy - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - In premessa a questa interrogazione
vorrei ricordare come la situazione attuale della produzione di
energia elettrica sia di distribuzione diversa rispetto a quella
che avevamo visto nel settembre 2003, quando c'era stato un
"black-out" che aveva interessato tutto il Paese.
Oggi, infatti, ci troviamo in una situazione in cui c'è una
potenza disponibile da parte della rete elettrica, che è maggiore
rispetto a quella del 2003, quindi c'è una disponibilità di
impianti pronti ad intervenire sulla rete che creano delle
condizioni di maggiore sicurezza rispetto al passato. Non è inutile
ricordare come il "black-out" del 2003 fosse stato determinato dal
fatto che quella sera il Paese era approvvigionato solo con energia
da importazione, mentre oggi non siamo più in quella situazione. È
vero anche che l'andamento dei consumi elettrici è fortemente
legato alla situazione climatica del Paese, tanto che alla prima
domanda che viene posta va detto che siamo in linea con il "trend"
degli ultimi anni, anche se nella giornata del 28 giugno 2005
abbiamo realizzato un nuovo record storico a livello nazionale nei
consumi di energia elettrica con un consumo di 54.100 megawatt,
quindi è stato superato di 600 megawatt il record estivo del 2004.
Si conferma il dato legato al fatto che la domanda estiva di punta
è maggiore di quella invernale, a causa dei mutati stili di vita
dei cittadini; l'impennata dei consumi è dovuta all'ondata di caldo
che ha spinto al massiccio ricorso ai condizionatori d'aria e alle
apparecchiature refrigeranti. Il "GRTN" (Gestore rete nazionale) in
un comunicato stampa ha ribadito che il sistema di produzione di
energia elettrica è stato in grado di garantire margini di riserva
per soddisfare i consumi, quindi siamo in una condizione diversa
dal passato.
In risposta alla seconda domanda, per quanto riguarda il sistema
elettrico valdostano, essendo questo connesso con quello italiano,
è soggetto agli stessi rischi di quello nazionale e quindi a
possibili "black-out" di energia. Esiste comunque una procedura,
testata un anno fa con "DEVAL", per ripristinare la rete valdostana
il più in fretta possibile in caso di "black-out". Per quanto
riguarda invece le riduzioni consistenti di energia, non credo che
la Valle d'Aosta possa correre rischi, a parte il caso di un
eventuale "black-out", perché le centrali "CVA" nel periodo estivo
erogano la massima potenza consentita.
In risposta all'ultima questione, devo dire che non esiste un
gestore elettrico locale, oggi, nel nostro Paese, che possa fare
cose diverse da quelle poste in essere dal "GRTN" per quanto
riguarda i "black-out". Come ho appena ricordato, "CVA" e "DEVAL"
hanno testato una procedura che dovrebbe permettere alla rete
locale di rientrare in fretta da un eventuale "black-out"
nazionale; di conseguenza, la manovra affidata a "CVA" e "DEVAL"
dovrebbe assicurare alla nostra regione la ripresa del servizio in
tempi soddisfacenti.
Tornando alle premesse, ci troviamo oggi in una condizione
diversa e più favorevole rispetto al passato, per cui
nell'immediato non corriamo i rischi che si erano verificati. Nel
momento in cui l'Amministrazione regionale potrà entrare in
possesso dell'intera rete di distribuzione, sarà possibile anche
realizzare dei correttivi che consentano di mettere al riparo la
nostra regione dai "black-out", tenuto conto che, essendoci la
presenza di centrali che lavorano ininterrottamente e sono
collegate alla rete nazionale, potremmo realizzare quei "by-pass"
atti a mettere ulteriormente in sicurezza la situazione
regionale.
Presidente - La parola al Consigliere Tibaldi.
Tibaldi (CdL) - Ringrazio l'Assessore Ferraris delle
precisazioni che ha fatto ai quesiti della nostre interrogazioni in
merito a possibili situazioni di handicap che la popolazione
valdostana potrebbe subire, qualora ci fossero "black-out" o
riduzioni consistenti dell'offerta energetica.
Apprendiamo che la situazione è sotto controllo, anche se penso
che non si possa fare affidamento sui dati climatici contingenti,
nel senso che se abbiamo avuto dei picchi di calore durante
l'ultima fase del mese di giugno e adesso questi picchi di calore e
di siccità sono stati smentiti con un relativo fresco inaspettato,
sappiamo che l'andamento climatico deve essere guardato con una
prospettiva più lunga.
Il clima incide sulla ricchezza delle fonti idriche e la carenza
d'acqua riguarda soprattutto il nord Italia, secondo gli allarmi
lanciati dal "GRTN". Riteniamo che la Valle d'Aosta faccia parte di
questo contesto geografico e che essa abbia, in particolare, una
forma di produzione energetica che è tutta idroelettrica, quindi un
rischio di questo tipo non può essere escluso. I consumi elettrici
record che hanno riguardato tutto il sistema nazionale hanno
riguardato anche la Valle d'Aosta, perché un certo stile di vita,
ad esempio anche l'utilizzo di energia in forma massiccia per
refrigerare gli ambienti, riguarda anche la nostra regione.
Prendiamo atto del fatto che ci siano le condizioni di sicurezza
superiori rispetto a quelle di 2 anni fa che, anche se non
ritengono di escludere un possibile "black-out", possono comunque
evitare di pensare ad una riduzione consistente di offerta
energetica.
Vorrei solo ricordare che anche l'Italia dipende energeticamente
da Paesi esteri, come la Francia; non vorremmo che questa
situazione di "dipendenza energetica" comportasse per la nostra
regione un livello di rischio di un certo tipo e di conseguenza ci
allineasse a tutte le condizioni esistenti in altre Regioni
italiane. Abbiamo visto che di fronte all'ipotesi ritenuta
allarmistica del dott. Bollino, che è al vertice di "GRTN", sono
venute risposte tranquillizzanti da parte del Governo nazionale,
"in primis" i Ministri Alemanno e Mattioli.
Noi facciamo affidamento per ora sulle sue risposte, confidando
che ipotesi del genere possano essere scongiurate per quanto
riguarda la comunità valdostana.
