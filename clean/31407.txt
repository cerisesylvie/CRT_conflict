Classificazione
AMBIENTE
Flora e fauna
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 480 del 1° aprile 2009 - Resoconto
OGGETTO N. 480/XIII - Interpellanza: "Risultati scientifici
della consulenza conferita ad un esperto per monitorare la presenza
del lupo nel territorio regionale".
Interpellanza
Visto l'incarico affidato (agosto 2006) a un consulente
spezzino per monitorare la presenza del lupo nel nostro territorio
attraverso l'emissione di ululati simili all'animale;
Vista altresì la collaborazione avviata tra la Regione Valle
d'Aosta e l'Università di Sassari (maggio 2007) che, oltre a
confermare l'originale metodo per attirare i lupi, estende i tempi
e le modalità di monitoraggio di questa specie animale in Valle
d'Aosta;
ciò premesso, il sottoscritto Consigliere regionale
Interpella
l'Assessore delegato per sapere:
1) quali sono i risultati scientifici ai quali è pervenuto il
consulente ingaggiato per ululare nei boschi della nostra
regione;
2) quali sono le risultanze del rapporto collaborativo
biennale instaurato con l'Università di Sassari in relazione alla
presenza del lupo in Valle d'Aosta;
3) quale utilizzo è stato fatto delle risorse professionali e
delle competenze interne (guardie del corpo forestale,
guardiaparco, altro personale regionale, ecc.) in ausilio agli
esperti ingaggiati;
4) quali conclusioni trae l'Assessorato da questi studi e
quali sono i suoi intendimenti per il futuro.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Parlavamo stamani del
Ministro Brunetta in occasione dell'impugnazione del "Brunettino"
valdostano, torniamo a parlare del Ministro Brunetta, perché sulla
sua scrivania giace un ampio e corposo faldone, contenente tutte le
iniziative sprecone di Regioni, Province, Comuni e Comunità
montane, quindi gli enti territoriali d'Italia, fra i quali abbiamo
scoperto esiste anche un provvedimento varato dalla Giunta
valdostana nel 2006, di cui parliamo oggi, anche perché i suoi
effetti si stanno completando in questi giorni, che è piuttosto
curioso. Dicevo che il
dossier
che è sulla scrivania del
Ministro Brunetta contiene queste iniziative sprecone per un totale
presunto di 2,5 miliardi di euro e non è poca roba. Questo
provvedimento non è da un punto di vista quantitativo
significativo, non è, come si suol dire, una consulenza da urlo,
anche se in realtà di urla e di ululati si parla, perché è una
deliberazione della Giunta valdostana che ha visto l'ingaggio in
agosto 2006 di un esperto per monitorare la presenza del lupo. Fin
qui potrebbe essere normale, sennonché questa tipologia di indagine
si realizza attraverso l'emissione di ululati simili a questo
animale. È naturale che questa modalità di indagine ci abbia
incuriositi, non abbia incuriosito solo noi, ma anche tante altre
persone, si è addirittura giunti agli onori della cronaca
nazionale, che hanno dedicato qualche servizio sull'argomento. Le
dirò di più, Assessore Isabellon: mi hanno riferito che ancora
recentemente nell'ambito di un programma televisivo, di uno del
classici quiz della sera, nelle classiche domande vero o falso,
dove il concorrente deve rispondere: "vero" o "falso", hanno
chiesto se era vero che la Valle d'Aosta aveva ingaggiato un
consulente per ululare nei boschi, il concorrente, pensando che
fosse una domanda trabocchetto, perché sono quelle domande che
possono indurre in errore perché appaiono del tutto inverosimili,
ha detto:
"falso"
, invece la risposta, purtroppo per lui,
era
"vero"
, perché la Valle d'Aosta così ha fatto. Dicevo
l'ingaggio è economicamente abbastanza contenuto, perché sono 8.750
euro, ma per 25 giornate lavorative, però il prof. Andrea Gazzola
di Sarzana, che è colui che ha ricevuto tale consulenza, avrebbe
dovuto completare da tempo questo suo esperimento, immagino qualche
turista che si sarà spaventato nel corso dell'estate nel sentire
ululare o nei pressi del villaggio o recandosi in passeggiata nel
bosco o in montagna avrà pensato che si trattava del temibile
animale, poi magari si sarà visto sbucare da dietro un cespuglio
quest'uomo che in realtà stava cercando di simulare l'ululato per
attirare l'attenzione di questi animali. Assessore, noi ci siamo
ulteriormente stupiti nell'apprendere che, dopo questa consulenza,
sia stata addirittura stipulata una convenzione con l'Università di
Sassari, di cui facciamo cenno nella premessa dell'interpellanza,
per far sì che lo studio si intensificasse attraverso una serie di
attività di monitoraggio che non sono solo questo
wolf
howling
(ululato indotto), ma comprendono anche altre tecniche
di avvicinamento del canide, che sono in particolare la raccolta di
segni di presenza tipo escrementi, carcasse, tracce, avvistamenti,
l'individuazione di impronte sulla neve (cosiddetto
"snow
tracking"
), insomma diciamo che per cercare di capire se ci
sono i lupi, quanti lupi ci sono, in che area si stanno muovendo
non si può negare che la Regione abbia messo in campo forze
massicce e importanti. Alla luce di questa attenzione che è stata
dedicata a tale animale, vorremmo sapere a che punto sono giunti
gli esperimenti, quali sono le eventuali risultanze che sono
scaturite da tutta questa azione impegnativa che è stata posta in
essere e ovviamente quali sono le intenzioni dell'Assessore in
merito a questo lavoro impegnativo, che ha visto non solo un
esperto ululare nei boschi, ma anche tutto un insieme di
guardiaparco e agenti forestali in ausilio al medesimo e a tutti
coloro che l'Università di Sassari ha impegnato sulle nostre
montagne.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Solitamente apprezzo
molto l'ironia e a volte il
savoir-faire
nel presentare le
cose del collega Tibaldi, quando lo fa in originale, stavolta è una
fotocopia del modo di approccio del giornale con un articolo
sull'argomento e le fotocopie non sono mai come l'originale, questo
è da sottolineare. La banalizzazione di queste iniziative, perché
insieme a quella del lupo è stato banalizzato anche uno studio sui
pipistrelli, da un lato ci conforta, perché se è tutto qui lo
spreco di quel malloppone che ha il Ministro Brunetta sul tavolo in
Valle d'Aosta, possiamo tranquillamente dire che siamo in una
situazione di tranquillità, perché in questi casi abbiamo visto
recentemente in un incontro alla Biblioteca regionale
sull'argomento pipistrello - e, per quello che riguarda il lupo,
siamo sulla stessa lunghezza d'onda - abbiamo a che fare comunque
con delle specie che hanno necessità di attenzione per tutta una
serie di motivi. Nel caso dei pipistrelli erano delle direttive
comunitarie a cui bisogna dare attenzione e a cui bisogna
obbligatoriamente dare delle risposte e, come giustamente detto in
premessa, il fatto che gli impegni siano consequenziali e non degli
impegni stratosferici dimostra che ci si è mantenuti sulle
necessità che sono emerse.
Un po' di storia prima di passare alle risposte singole. Dopo i
primi avvistamenti di un esemplare lupo nella zona del Mont Falère
nell'estate del 2005, la Regione ha approvato, come ricordato
nell'illustrazione dell'interpellanza, una deliberazione ad agosto
2006 per la realizzazione di un programma per il monitoraggio della
specie lupo in Valle d'Aosta e per l'attuazione di un regime di
coesistenza stabile fra il lupo, la restante fauna selvatica e le
attività antropiche. È importante dire questo, perché non è
un'iniziativa estemporanea, ma è legata a tutte le conseguenze e la
necessità di individuare delle azioni per gestire tale presenza del
lupo in un territorio piccolo come la Valle d'Aosta, dove sono
presenti non delle grandi zone estese dove non c'è antropizzazione,
c'è l'abbandono dell'agricoltura, ma in realtà siamo in presenza di
una situazione ben diversa dal Mercantour o di altre zone dove le
caratteristiche sono di quel tipo. Le operazioni di monitoraggio
erano particolarmente importanti per sapere quanti esemplari di
lupo si trovassero in regione e soprattutto in quali zone. Esse
comprendevano la percorrenza di percorsi stabiliti, transetti, alla
ricerca di tracce del predatore, nonché l'utilizzo del famoso
ululato, che tra parentesi ironicamente viene attribuito
all'incaricato, ma in realtà non è così,
wolf howling
,
tecnica con la quale viene riprodotto l'ululato di lupo mediante
riproduzione in questo caso con registratore del lupo vero...
(interruzione del Consigliere Segretario Tibaldi, fuori
microfono)
... il collega Marguerettaz magari potrebbe provare, ma è
momentaneamente assente quindi andiamo sull'onda dello scherzo e
dell'ironia. Dicevo, per ottenere una risposta da eventuali
esemplari presenti in zona.
Siccome in regione non vi era all'epoca nessun operatore con
esperienza nelle tecniche di monitoraggio del lupo sia per
l'effettuazione dell'ululato, ma anche nel riconoscimento dei segni
di presenza, la Regione affidò il coordinamento di tali operazioni
inizialmente ad un tecnico esterno particolarmente preparato in
materia e successivamente, rilevandosi necessaria una ancora
maggiore attività di analisi dei dati raccolti, al Dipartimento di
zoologia genetica evoluzionistica dell'Università degli studi di
Sassari, struttura scientifica di comprovata esperienza nel
settore.
Per passare ai singoli quesiti, il primo:
"quali sono i
risultati scientifici ai quali è pervenuto il consulente ingaggiato
per ululare nei boschi della nostra regione"
, nell'ambito
dell'incarico affidatogli il consulente ha svolto per me
egregiamente il proprio lavoro, impostando le linee generali
dell'attività di monitoraggio, formando gli operatori di campo che
erano rappresentati in particolar modo dai forestali delle stazioni
territorialmente interessate, quindi inizialmente la zona di Mont
Falère e poi la zona corrispondente al Parco del Gran Paradiso e
aree circostanti analizzando i dati raccolti ed elaborando la
conseguente rappresentazione cartografica della situazione della
presenza del lupo. Alla fine vi dirò perché servivano tutte queste
cose e quella sarà la parte più importante.
Punto n. 2:
"quali sono le risultanze del rapporto
collaborativo biennale instaurato con l'Università di
Sassari..."
, il lavoro svolto dal personale del Dipartimento di
zoologia genetica evoluzionistica dell'Università di Sassari è
stato molto efficace e prezioso ai fini dell'attuazione del
programma regionale di monitoraggio e gestione del lupo. Esso ha
costituito la base per l'elaborazione della situazione di presenza
della specie e per la costituzione di un'efficiente organizzazione
regionale per il monitoraggio della stessa. Grazie al rapporto di
collaborazione in atto, sono state effettuate diverse esposizioni
della situazione regionale sia in convegni scientifici che a
carattere più divulgativo. Ricordo che il prossimo 15 aprile,
organizzato dalla
Société de la flore valdôtaine
e con la
nostra collaborazione, presso il Salone delle manifestazioni del
Palazzo regionale si terrà un incontro pubblico per illustrare la
situazione attuale del lupo in Valle, comunicando soprattutto i
dati dell'attività di monitoraggio svolta dalla Regione e dal Parco
nazionale Gran Paradiso, con la collaborazione dell'Università. In
questa sede sicuramente avrete modo di vedere... se non avete
partecipato o se il collega Tibaldi non ha partecipato alla III
Commissione quando ci sono state le audizioni, perché credo siano
degli argomenti che hanno suscitato più interesse di tanti altri,
quindi questo rappresenta un qualcosa che ci interessa anche sul
territorio a seconda del modo di vedere il lupo come opportunità o
come problema, a seconda degli attori che vengono interpellati, è
necessario essere preparati anche in questo campo.
"Quale utilizzo è stato fatto delle risorse professionali e
delle competenze interne (guardie del Corpo forestale,
guardiaparco, altro personale regionale)..."
, come riferito, il
personale interno non era in possesso delle necessarie competenze
tecniche in materia di monitoraggio del lupo. Gli esperti
ingaggiati come prima cosa hanno provveduto a formare tale
personale, che attualmente lavora sul territorio secondo linee
guida e metodologie standardizzate, raccogliendo gli eventuali
segni di presenza e provvedendo a conferire gli stessi alla
struttura regionale competente per la loro disamina.
Per concludere:
"quali conclusioni trae l'Assessorato da
questi studi e quali sono i suoi intendimenti per il futuro"
,
il giudizio sugli studi non può che essere positivo, la
collaborazione con l'Università ha consentito di effettuare il
monitoraggio attento e preciso, così abbiamo una situazione chiara
portata al momento, all'attuale, perché qui c'è un'evoluzione,
essendo questa una specie molto dinamica sia negli spostamenti, sia
nell'occupare o no aree nuove e nel cercare nuovi territori. Per il
futuro, oltre a proseguire l'attività di monitoraggio, si ritiene
indispensabile per valutare e seguire la probabile attività di
dispersione sul territorio regionale del nucleo di esemplari, per
il momento presente solo nella zona all'interno e limitrofa al
Parco nazionale Gran Paradiso (stimati allo stato attuale in 3-4
esemplari rispetto ai 5-6 presenti l'anno precedente, però la
situazione è ancora da verificare), porre molta attenzione
all'attività di divulgazione e informazione pubblica, nonché di
formazione per gli allevatori, soprattutto nelle tecniche di
prevenzione degli attacchi; questo in risposta alla quarta
domanda.
Ironia a parte comunque, la III Commissione è stata investita di
questa problematica, ci sono state una serie di audizioni che hanno
comportato il coinvolgimento anzitutto degli uffici preposti
dell'Assessorato, di una Commissione lupo che vede al suo interno
rappresentati tutti i vari attori che sono interessati alla
problematica, dall'AREV, gli allevatori, i rappresentanti del Parco
nazionale Gran Paradiso, quindi approcci diversi fra di loro,
proprio perché per qualcuno il lupo è un problema, per qualcun
altro un'opportunità e noi nelle misure di coesistenza dobbiamo
trovare una strada di giusta mediazione fra queste posizioni tenuto
conto che il lupo è una specie protetta. Abbiamo pronto un disegno
di legge che inizierà a brevissimo il suo iter, che è la
definizione dei criteri per l'accertamento, la valutazione, il
risarcimento dei danni provocati dagli animali predatori al
patrimonio zootecnico, nonché per l'attuazione di misure di
prevenzione degli stessi ed è uno degli obiettivi che ci eravamo
posti quando siamo stati auditi in Commissione. Il predatore è
inteso in senso generale, perché qui si introduce anche un
concetto, approfittando del fatto che si va ad esaminare questa
problematica, anche relativo alla gestione di altri animali
predatori, la lince e la volpe ed anche i cani vaganti che hanno
assunto comportamenti selvatici, è una delle aspettative, che nel
mondo dell'allevamento è molto sentita. Di questo comunque avremo
modo di discuterne, sicuramente, quando questo andrà al suo
percorso, dopo aver fatto i passaggi istituzionali, quindi
approvazione in Giunta, III Commissione, che riprenderà tutti gli
argomenti fin qui trattati e successivamente il dibattito in
Consiglio, speriamo di avere uno strumento che ci permetterà di
gestire al meglio questa opportunità-problema che abbiamo da poco
tempo sul territorio. Tale lavoro che è stato fatto è in funzione
di avere tutto il supporto scientifico necessario, al fine di
ottenere il miglior risultato possibile. Questo credo sgombri il
campo da quella semplificazione e banalizzazione che è stata
ripresa dal collega Tibaldi, ma che ha avuto gli onori della
cronaca e anche dei quiz televisivi. Io non li seguo quindi non
posso sapere, ma anche quelli riprendono a volte le cose più
banali, ma non parlano delle cose più importanti, quindi questo
conforta.
Président
- La parole au Conseiller Secrétaire
Tibaldi.
Tibaldi (PdL)
- Un po' di ironia non guasta, anche perché
introduce un argomento che ha degli aspetti di serietà sui quali
non voglio venir meno. Non possiamo negare che la Valle d'Aosta ha
sempre avuto una particolare attenzione alla fauna, lei ha
ricordato il pipistrello, ma io ricordo anche la lepre variabile
per la quale vennero stanziati 120mila euro o lo studio di un
lepidottero, per il quale vennero stanziati una quindicina di
migliaia di euro, allora diciamo che la nostra Regione è attenta
alla fauna da questo punto di vista. È curiosa tale iniziativa e
senz'altro non è finita sul tavolo di Brunetta per l'entità, ma
forse più per l'originalità e la curiosità, però mi consenta alcune
considerazioni. Innanzitutto mi pare di capire che i pochi
esemplari di lupi che stanno vagando per la Valle non possono
dichiararsi trascurati, perché l'attenzione c'è, anche perché è
vero che sono 8.750 euro per il consulente che ulula, è vero che
sono 22mila euro per la convenzione con l'Università di Sassari, è
altrettanto vero che c'è un piccolo esercito di guardiaparco e
guardie forestali che hanno costituito un ausilio necessario alla
loro attività. Lei ha detto:
"oggi abbiamo degli studi che sono
scientificamente validi e provati"
; bene, oggi abbiamo degli
studi che ci permettono di conoscere con certezza che ci sono
alcuni lupi che vagano nella nostra regione per i boschi
valdostani, che anch'essi ululano, rispondono agli ululati perché
c'è stata un'interazione fra il consulente e questi animali, che
sono animali carnivori, quindi lasciano anche carcasse sul
territorio e ogni tanto evacuano lasciando anche escrementi, perché
anche questo era oggetto di studio, animali che lasciano tracce
facilmente rinvenibili quando camminano nella neve. Questi sono
aspetti sui quali abbiamo oggi una certezza scientifica, mentre
prima c'era il dubbio che questi animali si comportassero in tale
maniera. Visto che la biologia e l'etologia fanno parte delle
finalità culturali della nostra Regione, grazie a questa importante
indagine siamo arrivati alle conclusioni che prima l'Assessore ci
ha riferito. Ho appreso che faccio parte della Commissione lupo:
non sapevo che la III Commissione fosse stata designata Commissione
lupo perché si occuperà in maniera intensiva e già lo ha fatto
prima di Natale, gliene diamo atto, del lupo...
(interruzione dell'Assessore Isabellon, fuori
microfono)
... ci manca Cappuccetto rosso, colgo il suggerimento.
Abbiamo anche appreso che fra i vari risultati che pervengono
grazie a questa consulenza vi è quello che è stato formato del
personale sul campo. Se deduco correttamente, Assessore, non avremo
più bisogno di consulenti che ululano, ma avremo agenti forestali o
guardiaparco in grado di ululare autonomamente, dico bene? Ho preso
buona nota delle sue risposte.
Come componente della III Commissione, approfondirò
ulteriormente il problema. Sono d'accordo con lei che il lupo può
costituire un'opportunità, speriamo che la costituisca non solo per
qualche consulente, ma anche per la comunità nel suo insieme.
Speriamo anche che queste indagini abbiano rilevato che forse sono
più i cani randagi presenti sulle nostre montagne che non i lupi,
che fanno da anni prede e che cagionano evidenti disastri agli
allevamenti e a coloro che vivono di questa attività zootecnica
nella nostra regione.
