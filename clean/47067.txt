Classificazione
AGRICOLTURA
COMMERCIO



Oggetto del Consiglio n. 3398 del 7 marzo 2024 - Resoconto
OGGETTO N. 3398/XVI - Interpellanza: "Intendimenti in merito
a eventuali controlli sull'utilizzo di farina di grilli e insetti
nei prodotti valdostani".
Bertin (Presidente) -
Punto n. 41. Illustra
l'interpellanza il consigliere Restano.
Restano (GM) -
Per illustrare quest'interpellanza,
simulerò un esempio, al fine che si abbia chiaro l'obiettivo
dell'interpellanza: un agricoltore valdostano della Bassa Valle
coltiva del grano per produrre farina, produce il grano, lo fa
stoccare, essiccare e poi produce la farina; quest'operatore
investe anche nella trasformazione del prodotto e produce dei
biscotti.
Questo signore è soggetto a una serie di controlli: controlli
sul terreno, controlli per gli antiparassitari, controlli sul
prodotto in campo, sempre per l'utilizzo degli antiparassitari,
controlli in azienda per la sicurezza sui prodotti utilizzati,
controlli dove esegue la trasformazione sulla qualità della merce,
e tutto questo - guardo i satelliti di ADU - per la prevenzione
delle malattie, si chiama prevenzione primaria.
Successivamente questo signore va a vendere il suo prodotto in
un Comune dell'Alta Valle, viene acquistato da un turista che porta
a casa il prodotto, lo consuma ma ha con sé un altro prodotto
proveniente dall'estero, che contiene farina di Grillo.
Nella notte il signore sta male, viene ricoverato, lo
intervistano e, come spesso accade, si ricorda di quello che ha
comprato in loco, ma perché è normale.
Cosa capiterà? Gli organi preposti ai controlli andranno dal
nostro agricoltore della Bassa Valle, e ricomincia la routine.
L'interpellanza tende a chiedere, dal punto di vista politico,
visto che noi, cari satelliti di ADU, abbiamo la competenza
primaria per la prevenzione, non compete allo Stato, compete alla
Regione, e poi ve lo dimostrerò, ma ditelo a quelli che hanno studi
umanistici e non conoscono gli studi scientifici...
(intervento di un Consigliere fuori microfono)
...
vedremo le risposte prossimamente su un debito
canale.
Detto questo, noi vorremmo sapere gli intendimenti della nostra
Regione... se il Piano di controllo regionale pluriennale del 2024
prevede questa novità dei controlli sulle farine di grillo e sulle
importazioni, perché c'è una start-up che prevede una coltivazione
in Italia ma attualmente questi prodotti provengono da molto
lontano.
Vorremmo sapere cosa si intenda fare per accertare se le farine
in questione, mi riferisco a quelle di grillo, possano nuocere alla
salute del consumatore, come evidenziato nel corso di una
precedente mozione da parte di altri colleghi.
Vorrei sapere se vi sono - oltre al consumare valdostano - delle
iniziative tendenti a valorizzare la bontà dei nostri prodotti, non
solo quelli che hanno dei riconoscimenti particolari da parte dello
Stato - oggi l'Assessore ci ha illustrato quanto viene fatto sui
PAT credo riguardo alla promozione e alla sicurezza alimentare - ma
anche per chi quotidianamente mantiene il territorio, lo coltiva,
dà lavoro ad altre persone, quindi cosa viene fatto per valorizzare
questi prodotti rispetto a produzioni che provengono
dall'estero.
Presidente -
Risponde l'assessore Marzi.
Marzi (SA) -
Collega Restano, rispetto a
quest'iniziativa, mi viene da rispondere, data la sua
presentazione, in maniera quasi esclusivamente politica.
Sicuramente, date le competenze di riferimento che lei ha
richiamato, anche rispetto al PRIC, è necessario fare una serie di
valutazioni sulla possibilità... naturalmente però, glielo dico in
maniera molto chiara, queste motivazioni devono essere ovviamente
anche motivate perché poi aumentando i controlli si aumentano anche
le spese di riferimento a esso collegati, per cui sicuramente
questa è un'iniziativa dalla quale prendere spunto per fare una
serie di valutazioni rispetto alle farine di grillo e altri
insetti, però mi compete anche... proprio perché la risposta vuole
essere breve e assolutamente politica, se ci prendiamo questi
impegni in termini di valutazioni, cercando però delle motivazioni
che consentono di fare le spese conseguenti.
Mi consenta però anche di dirle che se lei giustamente guarda a
una parte dell'Aula, a me con il sorriso viene da guardare
all'altra parte dell'Aula che mi ha fatto diventare quasi un
mangiatore di farina di grilli - visto il mio peso ci manca
soltanto quello - però di fatto i controlli partono dalla politica
europea per arrivare a quella nazionale (e nessuna delle forze che
oggi compongono il Governo di questa maggioranza che in questo
momento sta governando) e i controlli sulle farine di grillo in
questo momento non sono richieste nei piani a livello regionale,
quindi i piani regionali integrati di controllo, né a livello
europeo ma men che meno a livello di governo nazionale.
Per cui sicuramente, nel prendere atto che a livello regionale
potremmo cominciare a fare delle valutazioni, ricordiamo che
cominciare a fare delle valutazioni non vuol dire aumentare i
controlli di riferimento, perché comporta delle spese. Quello che è
certo è che, prima di ululare alla piccola luna della Valle
d'Aosta, conviene sicuramente ululare, per la poca attenzione in
termini di farina di grilli, ai Governi nazionali e naturalmente
anche europei: a oggi, per quanto riguarda questo tipo di
controlli, a livello italiano non ne prevede alcuno.
Presidente -
Replica il consigliere Manfrin.
Manfrin (LEGA VDA) -
Ovviamente ci divideremo il tempo
della risposta. Io ringrazio ovviamente il collega Marzi, invito i
colleghi che si annoiano, se vogliono uscire dall'aula lo possono
fare, perché la volta scorsa c'era qualcuno che si era lamentato
perché si parlava di farine di grillo, quindi è libero ovviamente
di lasciare l'aula.
Invece ringrazio chi è al di fuori di questo Palazzo e non è
riuscito a entrarci per non aver saputo compilare i documenti,
perché io gradisco sempre quando mi dedicano invece delle immagini
e ne sono fiero, perché segnano la differenza che c'è tra noi e
loro, e sono felice che giustamente le persone sappiano che c'è chi
si schiera contro le farine di grillo e le porcherie europee e c'è
chi invece sostiene questa battaglia in maniera pervicace, così
come è stata sostenuta quella della carne sintetica a differenza di
quello che ha fatto tutta quest'Aula.
Lei, collega Marzi, ha introdotto un tema politico importante a
livello nazionale, quindi io le rispondo fortunatamente in maniera
immediata: grazie all'onorevole Rossano Sasso, questa settimana è
stata approvata l'identica mozione che abbiamo posto all'attenzione
di quest'Aula dalla Commissione competente in Parlamento, quindi
l'identica mozione che chiedeva di non adottare e di non
somministrare nelle mense scolastiche la farina di grillo; a
livello nazionale è passata risoluzione identica, quindi di questo
non possiamo che essere assolutamente felici e quindi abbiamo
risposto in maniera puntuale e precisa nelle tempistiche a quello
che lei ci ha chiesto.
Presidente -
Per i minuti restanti, prego, consigliere
Restano.
Restano (GM) -
Le avevo chiesto una risposta politica,
lei ha cercato di fornirmela.
La prima azione politica che potremmo fare è far ritornare il
piano dei controlli regionale pluriennale in capo alla Giunta che
ne fa un atto politico, perché adesso viene predisposto con un
provvedimento dirigenziale, altre Regioni l'hanno tenuto in capo
alla Giunta.
Ora se è il dirigente di turno, che è sicuramente competente,
che decide gli indirizzi sulla prevenzione primaria sanitaria, a me
può anche non stare bene, e questo è il primo atto che possiamo
fare.
Siccome noi abbiamo competenza primaria, possiamo redigere un
Piano regionale di nostra iniziativa, come abbiamo fatto per gli
OGM, e guardo il Presidente; infatti sul nostro Piano regionale dei
controlli c'è la ricerca degli OGM e noi potremmo mettere la
ricerca di contaminazioni crociate con queste farine all'interno di
determinati locali.
Possiamo però fare di più - e guardo sempre i colleghi - perché,
forse non l'hanno scritto su quel famoso post, ma il regolamento
europeo 2017 prevede dei controlli specifici per quanto riguarda i
leali scambi commerciali, le frodi e la pubblicità ingannevole, e
qui andiamo veramente a tutelare i nostri prodotti, perché
giustamente io condivido con lei, Assessore, che non dobbiamo
aumentare le spese, ma neanche andare a vessare i nostri
produttori.
Dobbiamo, attraverso le possibilità che ha il nostro Consiglio
regionale, o la Giunta regionale, cercare di valorizzare la nostra
produzione, qualunque essa sia, perché sono i nostri produttori e
ci danno un valore aggiunto.
