Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3714 del 24 settembre 1992 - Resoconto
OGGETTO N. 3714/IX Espletamento di un concorso interno, per
titoli ed esami, per la nomina al posto di dirigente del servizio
rapporti istituzionali e relazioni esterne nell'ambito della
Presidenza della Giunta regionale.
(Rinvio)
Presidente
Ha chiesto la parola il Consigliere
Bondaz.
Bondaz (DC)
Io sono ben lieto che venga proposto
questo concorso, anche perché rappresenta un po' la prosecuzione di
una individuazione di un servizio che avevamo fatto come
maggioranza precedente. L'unica cosa che mi permetto di chiedere è
che, dato che è stato previsto, nelle prove di esame, l'esame di
diritto costituzionale solo come materia orale, secondo me, sarebbe
opportuno che tale esame fosse anche prova scritta, quanto meno
congiunta, eventualmente, con il diritto regionale. Questo perché
si tratta di un ufficio che deve avere particolare competenza
nell'ambito istituzionale e quindi anche in ambito di diritto
costituzionale.
Mi permetto di avanzare questa proposta che mi sembra più
qualificante per un concorso nei confronti di una persona che andrà
a dirigere un ufficio di nuova costituzione, ma in una prospettiva
di grande rilevanza per l'amministrazione regionale.
Presidente
Consigliere Bondaz, se lei volesse essere
così cortese da presentare un emendamento come ritualmente si
usa.
Bondaz (DC)
So che questa è la prassi, ma pensavo
si facesse prima la discussione a questo riguardo, dopo di che, se
la maggioranza è d'accordo, lo presenterò.
Presidente
Ha chiesto di parlare l'Assessore alla
Sanità ed Assistenza Sociale, Cout.
Cout (PCI-PDS)
Io penso che probabilmente non ci
saranno grossi problemi per apportare questa correzione; penso però
che la cosa più opportuna da fare sia aspettare la presenza del
Presidente della Giunta e verificare anche con gli uffici che hanno
preparato il bando. Proporrei il rinvio della trattazione a domani,
se siete d'accordo.
Il Consiglio prende atto concordando
