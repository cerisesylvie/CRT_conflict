Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1788 del 4 maggio 2011 - Resoconto
OGGETTO N. 1788/XIII - Interpellanza: "Reperimento di nuove
risorse finanziarie per salvaguardare i posti di lavoro degli
operai forestali".
Interpellanza
Preso atto che nell'audizione dell'Assessore all'Agricoltura
in III Commissione, del 22.04.2011, veniva comunicato che sarebbero
stati assunti nei cantieri forestali 660 operai, con una
contrazione di 70 unità rispetto all'anno precedente;
Avendo appreso inoltre che le giornate lavorative sarebbero
state in media 105 per addetto e quindi di molto inferiori alle
giornate lavorate in media nel 2010, e inferiori anche al taglio
medio previsto di 16 giornate;
Constatata l'infondatezza dell'ipotesi di un piano
straordinario per 100 persone a 51 giornate;
il sottoscritto Consigliere regionale
Interpella
l'Assessore competente per sapere se intenda operare per una
variazione di bilancio che consenta di recuperare i finanziamenti
atti a salvaguardare i posti di lavoro degli operai forestali del
2010 e garantire il rispetto degli impegni che prevedevano
mediamente solo 16 giornate di lavoro in meno per gli addetti a
tempo determinato.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, alle
volte bisognerebbe avere una sfera di cristallo... Ci sono dei
casi, invece, in cui basta conoscere un attimo i funzionamenti del
nostro bilancio per il fatto che solitamente, poi, in una certa
fase dell'anno, vengono fatte delle variazioni di bilancio e
sbucano fuori delle risorse a sorpresa, per sapere che ci sono le
condizioni economiche per far fronte alle richieste di cantieri
straordinari nella forestazione. Non si può però non ricostruire
alcuni passaggi che abbiamo avuto in III Commissione, dove più
volte ci è stata ribadita l'impossibilità assoluta dal punto di
vista tecnico, normativo, di aprire nuovi cantieri; l'Assessore
penso si riconoscerà nell'affermazione che è assolutamente
infondata l'ipotesi di un piano straordinario per cento
persone...queste cose sono state più volte ribadite. Poi, però,
basta aprire un giornale e si trova che sono saltati fuori dal
cilindro... chissà come?...3.000.000 di euro a disposizione per
cantieri forestali. Allora uno dice: miseria, sembrava la fine del
mondo quando abbiamo tagliato 1.700.000 euro, non si poteva più far
niente, i cantieri bloccati, nulla che funziona, tutti a casa,
manifestazioni, eccetera...adesso, di colpo, 3.000.000 di euro!
Abbiamo terrorizzato famiglie valdostane, lavoratori, con la
scusa che non c'erano le risorse, bisognava mettere 1.700.000 euro
dei cantieri forestali per far partire la cosiddetta
"salvaprecari", che da stamani - secondo le dichiarazioni del
Presidente Rollandin - non è più la "salvaprecari", perché non
salva nessuno, ma è solo una società di servizi, e quindi tutta
questa montatura del 1.700.000 euro, dell'impossibilità,
dell'avremmo voglia di dare posti di lavoro, ma non ci sono le
risorse...adesso salta fuori sul giornale la notizia di 3.000.000
di euro per i cantieri forestali, quasi il doppio di quelli che
sono stati all'origine di tutte queste mancanze vissute fino a
oggi!
Dico, francamente questa interpellanza scritta quindici giorni
fa, stante il regolamento regionale che ci impone di comunicarvi
queste cose con largo anticipo...ovviamente questo regolamento vale
per la minoranza, ma la maggioranza dichiara quello che vuole a suo
modo, giorno per giorno, e ci sorprende con questi incredibili
3.000.000 di euro che arrivano! Allora a questo punto mi dico:
peccato che sia una regione con le stagioni, altrimenti avremmo
risolto anche il problema delle giornate lavorative...perché
ridurle a 105 in media? Non ci fosse l'inverno potremmo tenere
questi cantieri aperti molto di più delle 105 giornate? Allora
spero che questi 3.000.000 di euro vadano anche a sostenere il
principio che i rimborsi negati ai lavoratori che si spostano su
sedi lontane, anche questi vengano prima o poi riconosciuti.
La cosa più importante rimane la questione dei posti di lavoro.
Allora noi, questa questione che adesso pongo con un'interpellanza
- e successivamente chiederemo un voto dell'aula su detta
problematica - la poniamo con assoluta fermezza, perché se adesso
ci sono queste risorse disponibili e, posto che la società di
servizi è stata creata per evitare il vincolo della "122", la legge
nazionale che imponeva il taglio dei precari, allora, presenti le
risorse, finito il vincolo nazionale che imponeva la riduzione dei
precari, perché abbiamo creato questa società apposta? Cosa può
impedire che si aprano dei cantieri straordinari?
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Capisco l'enfasi, lo slancio e anche la passione che si mette
nell'illustrare le cose, però ricordo che, in sede di presentazione
del programma degli interventi, in III Commissione ci siamo
attenuti, sia io che il Coordinatore del Dipartimento risorse
naturali, ad illustrare quello che era l'ordine del giorno, in quel
caso la presentazione del programma dei lavori che è andato a
raccogliere tutte le esigenze del territorio formulate dagli enti
locali, dai consorzi di miglioramento fondiario che operano sul
territorio, dai nostri tecnici che regolarmente percepiscono dal
territorio questa esigenza, dai cittadini e, insieme a questo,
quella che è la situazione allo stato attuale per quel che riguarda
le disponibilità finanziarie, come anche i criteri per cui si
andava ad individuare la forza lavoro sulla base delle
disponibilità: questo è quanto.
Alla domanda specifica: se, nel momento in cui siamo andati in
commissione, c'erano dei riscontri su delle voci - come erano state
rappresentate dal Consigliere Donzel - ipotetiche, voci che,
riferiva, provenienti da "ambienti sindacali" in merito a possibili
piani straordinari, io non ho fatto altro che dire che non mi
risultava. Forse non uso la stessa enfasi, la stessa tonalità di
voce, lo stesso coinvolgimento, ma non vuol dire solo il tono della
voce, dipende anche dai numeri. Io non sono abituato ad andare a
dire che è vero quello che risulta essere una voce che corre, ho
solo detto che ci atteniamo alle situazioni che abbiamo in quel
momento presenti.
Qui si fa un po' di confusione; io vorrei che non si facesse
confusione sui passaggi amministrativi, non bisogna confondere
l'assestamento di bilancio con le variazioni di bilancio, perché
nell'iniziativa si interpella l'Assessore competente per sapere se
intenda operare per una variazione di bilancio che consenta di
recuperare i finanziamenti atti a salvaguardare...ecco, la
variazione di bilancio sappiamo bene che non è da confondersi con
l'assestamento di cui si è parlato anche in occasione delle due
interrogazioni a risposta immediata, in particolare quella a cui ha
risposto il collega Lavoyer. Se dobbiamo fare una variazione di
bilancio, la facciamo sulla base del reperimento nei capitoli
attualmente disponibili, per trovare eventualmente delle risorse.
In questo momento, per quel che riguarda l'aspetto di variazione di
bilancio, non abbiamo la possibilità di recuperare ulteriori
finanziamenti atti ad implementare l'attività del settore, in
quanto non esistono risorse finanziarie disponibili assegnate al
bilancio di gestione e di previsione del Dipartimento risorse
naturali: questa è la risposta. Poi, a seguito dell'assestamento di
bilancio, ci saranno delle situazioni diverse, per cui mi attengo a
rispondere esclusivamente sullo specifico della questione posta.
Quindi questa è la risposta; magari non è rispondente
all'aspettativa del Consigliere Donzel, ma noi siamo abituati a
rispondere concretamente su quella che, nel momento in cui viene
posta una domanda, è la situazione in essere. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi...
Guardi, Assessore, è stato assolutamente chiaro. Lei ha risposto
come risponde un ottimo burocrate, ha detto: queste sono le risorse
messe a disposizione fino ad oggi, abbiamo seminato il panico nelle
famiglie valdostane, ma quando scopriamo, a seguito non più di una
disposizione che noi chiamiamo "variazione di bilancio" che non si
poteva fare, che in sede di assestamento di bilancio emergono delle
risorse, ci parliamo sopra, e, dopo aver messo quattro mesi le
persone nel panico, salta fuori che abbiamo più soldi di quelli che
sarebbero serviti per dare solo un po' di serenità alle famiglie
coinvolte in questa situazione! Questo, mi permetta, lo trovo
paradossale!
Io avrei tagliato in un bilancio regionale delle spese assurde,
inutili che vengono fatte, come mettere due cantanti in una festa
quando ne possiamo avere uno - e ce n'è d'avanzo e non vado oltre!
-, ma rispondo delle necessità delle persone che hanno bisogno di
lavorare e poi, se arrivano soldi in assestamento di bilancio...ma
ne faccio venire dieci o dodici di cantanti, faccio dieci o dodici
feste dell'autonomia! La vera festa dell'autonomia è dare lavoro ai
valdostani...quella, per me, è la prima festa dell'autonomia!
Invece no, lì ci sono i soldi, bisogna tenerli lì...poi scopriamo
che arrivano dei soldi e...allora vediamo, magari adesso scopriamo
che arriverà il nostro Superpresidente, tornerà da Roma e dirà: ci
sono soldi per dare lavoro a tutti! Ma che bello scherzetto!
Allora mi permetto di segnalare questa cosa: visto che sono
sempre problemi burocratici, spero che con la "salvaprecari", che
non li salva, cioè con la società di servizi, invece di essere
pagate con quasi due mesi di ritardo dall'inizio del lavoro, queste
persone ricevano uno stipendio almeno dei 10-12 giorni successivi
al termine del primo mese di lavoro, non nei 20 giorni successivi!
E quindi ci mettiamo tutti a lavorare nella direzione del rispetto
delle persone che lavorano, perché trovo scandaloso che, a fronte
di un taglio di 1.700.000 euro che sembrava aver messo in ginocchio
l'intera programmazione, anche...che modo di lavorare è? Avete
presentato un lavoro che tutti abbiamo riconosciuto serio,
puntuale; poi si scopre che questo lavoro non è serio per niente,
perché se fra 20 giorni escono questi soldi, questo grande puntuale
dettagliato piano di lavoro s'ha tutto da rifare, magari da rifare
no, ma può essere ingrandito! Allora sembrava un lavoro scientifico
che, invece, di scientificità...a questo punto uno si chiede: se le
cose cambiano dalla sera alla mattina, che modo di lavorare è?
Tre-quattro mesi di impiegati assunti per lavorare su una cosa che
viene modificata successivamente!
Mi permetta di dire che questo non è un corretto modo di
procedere, che altre dovevano essere le cose messe in sospensione,
ci sono delle attività che magari venivano svolte ad ottobre o
novembre, quelle potevano aspettare assestamenti di bilancio;
questa, invece, era un'urgenza perché riguardava delle famiglie che
avevano bisogno di lavorare. Le ripeto: la soddisfazione che ho
nell'apprendere che abbiamo delle risorse aggiuntive, è insieme
amarezza per non aver fatto una battaglia che doveva difendere le
risorse da destinare a questi lavoratori!
