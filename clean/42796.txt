Classificazione
ENTI LOCALI
Comuni
SPORT E TEMPO LIBERO
Infrastrutture ricreativo-sportive



Oggetto del Consiglio n. 291 del 28 gennaio 2021 - Resoconto
OGGETTO N. 291/XVI - Approvazione di risoluzione: "Impegno a
istituire un tavolo di concertazione con il Comune di Aosta per
garantire il prosieguo delle attività sportive svolte presso il
Palaindoor".
Bertin (Presidente) -
Passiamo al punto n. 48.01. Per
l'illustrazione, la parola al consigliere Baccega.
Baccega (PA) -
Credo che siamo alla conclusione di una
due giorni esternamente impegnativa del Consiglio regionale ma
questo è un argomento piuttosto importante perché c'è un mondo che
è il mondo dello sport ma soprattutto il mondo dello sport che
frequenta il Palaindoor di regione Tzamberlet, che ha tutta una
serie di problematiche da risolvere e di perplessità sulle quali
noi chiediamo, insieme ai colleghi della Lega che hanno
sottoscritto insieme a noi la risoluzione, che ci sia l'interesse
da parte della Regione. È certamente una proprietà del Comune di
Aosta, è una proprietà che riguarda un impianto sportivo, che, fin
da quando è stato costruito, ha una valenza regionale in quanto
assolve a funzioni di interesse generale tenuto conto delle sue
dimensioni, delle sue caratteristiche e soprattutto del fatto che
serve un bacino di utenza molto importante, non solo la città di
Aosta ma tutta una serie di attività federative e società sportive
che operano a livello regionale. Per questo vogliamo investire la
Regione di un tavolo di approfondimento che ci sembra importante
proprio per il percorso che si è avviato.
Molto brevemente un po' di commenti legati al passato, qui ci
riferiamo a un accordo di programma datato 1995, che è un accordo
tra Comune di Aosta, Regione Autonoma Valle d'Aosta e CONI, dove il
CONI rilasciava la palestra CONI di via Guédoz e il Comune di Aosta
metteva a disposizione alla Regione l'area del parcheggio
antistante l'Ospedale ed ecco che l'impegno della Regione era
quello di costruire appunto il Palaindoor, Palaindoor che fu
realizzato e intitolato all'atleta valdostano Marco Acerbi
recentemente e concesso al CONI, poi alla CONI Servizi S.p.A.,
successivamente alla Sport e Salute, probabilmente ritornerà alla
CONI sulla base degli ultimi decreti che saranno emanati dallo
Stato. Una delibera del 9 giugno 2008, che faceva seguito a una
scrittura privata, prevedeva la scadenza al 31 dicembre 2008 o
comunque fino alla consegna di tutti gli interventi previsti nel
secondo lotto di lavori.
Dopo aver realizzato la struttura del Palaindoor, con tutte le
palestre e i locali annessi, era prevista la costruzione di un
Tennis Club, che ebbe un percorso anche lì piuttosto sfinente
perché prima erano 12 campi, poi erano 7, poi ne sono arrivati 5,
la discussione fu: "li facciamo in terra rossa oppure li facciamo
in sintetico?", alla fine la Federazione si espresse nell'indicare
il sintetico. Poi la palestra di arrampicata sportiva che sta
avendo un successo incredibile anche per le scuole e
successivamente l'ultima parte del secondo lotto era la consegna
della tribuna coperta del campo Tesolin. Successivamente la
problematica andava nella direzione di chi gestiva tutta questa
roba. Nel 2009 la CONI Servizi S.p.A. concedeva all'ASVAA - ed era
previsto nella scrittura privata questa sub-concessione - la
gestione dell'intero complesso sportivo. Anche qui vanno dette due
cose importanti: è una gestione che si è rivelata economica, nessun
onere è stato a carico dell'Amministrazione comunale, io all'epoca
ero l'Assessore alle finanze del Comune di Aosta e prima di questa
delibera stavamo predisponendo il bilancio e si prevedeva un
maggior costo di 175.000 euro in parte corrente solo per la
struttura Palaindoor, poi, per fortuna, arrivò questo accordo che
non ci diede oneri di quel tipo. In realtà, la Regione nei primi
tre anni diede dei contributi: 70.000 euro il primo anno, 50.000
euro il secondo anno, 30.000 euro il terzo anno, poi nulla più e la
gestione andò in
break even
, quindi una gestione economica
sicuramente, una gestione efficace per una buona distribuzione
degli orari che andava a garantire a tutte le società e le
federazioni e gli enti di promozione la loro attività e una
gestione anche efficiente possiamo dire, perché ovviamente il
conduttore fece e pianificò tutta una serie di interventi in parte
investimenti, che altrimenti l'Amministrazione comunale avrebbe
dovuto fare con tempi decisamente più lunghi. Questo per mettere a
disposizione degli atleti ovviamente la struttura in tempi
ragionevoli. Ecco quindi che il Palaindoor è diventato un
insostituibile punto di riferimento per la pratica di numerose
discipline sportive.
Ora, è chiaro che nuove normative, parlo del DPR n. 151/2011,
che è successivo alla realizzazione del Palaindoor, che era stato
appositamente realizzato affinché non ci potesse essere il
pubblico, hanno cambiato le cose, quindi l'impianto necessita di
certificato di prevenzione incendi, quindi assoggetta a controlli
del CPI e dei vigili del fuoco la struttura.
Va anche detto che il Comune di Aosta aveva affidato a un
professionista con determinazione del 19 dicembre 2017
l'affidamento dell'incarico professionale e la progettazione
definitiva esecutiva e... il coordinamento della sicurezza era
stato ottenuto appunto in quel mese.
Successivamente con le varie problematiche che ci sono state
nell'Amministrazione passata al Comune di Aosta evidentemente
sicuramente le cose hanno avuto un percorso molto più complicato.
Ci fu una prima proroga della Giunta Centoz fino al 31 dicembre
2020 per il proseguimento delle attività sportive e adesso la
Giunta Nuti ha previsto una proroga al 31 di marzo. Come ho detto
ieri nell'interrogazione, una proroga al 31 marzo per una struttura
indoor
è una proroga che non andava fatta. L'attività indoor
normalmente si conclude con la fine della scuola, con la fine delle
attività invernali e quindi andava prorogato al 30 giugno, con un
piccolo sforzo si poteva fare.
Ora, dobbiamo anche sottolineare - lo diciamo nella nostra
risoluzione - che c'è un centro tennis gestito dal Tennis Club
Aosta che è situato al di fuori della struttura oggetto di
intervento del CPI, in comune ci sono solo gli spogliatoi,
probabilmente su quella questione una soluzione si può trovare. C'è
il Tennis Club, che consente un'importante attività agonistica
soprattutto per atleti delle categorie giovanili, un Tennis Club
che ha in qualche modo cercato di collocarsi in altri circoli, però
i circoli sono, come si dice in termini, a tappo, poche sono le ore
a disposizione e non sono ore a disposizione per quel
target
di ragazzi che sono ragazzi che vanno a scuola. I 200 ragazzi e
ragazze che per motivi di spazio... 149 lavorano e fanno attività
agonistica e pre-agonistica al Tennis Club del Palaindoor e 53 sono
riusciti a collocarli nell'ambito del circolo Tennis Aosta, che in
realtà è gestito dalla società sportiva Tennis di Courmayeur.
Assessore, quindi lei ci ha anticipato anche che probabilmente
ci sarà un importante torneo FIT nel 2021 e ne siamo fortemente
lieti noi che siamo appassionati di questo sport e quindi
probabilmente avere a disposizione quei 5 campi da tennis in
occasione di un avvenimento così importante e significativo le
assicuro che sarà importante.
Abbiamo anche delle suggestioni rispetto allo spostamento della
palestra occupata dalla Disval, di quella del pugilato, perché
spostare un ring non è così semplice, della ginnastica e
soprattutto dell'ambulatorio della medicina sportiva che comporta
oggettive difficoltà.
Noi quindi chiediamo, e ho finito Presidente, tenuto conto che
la chiusura preventivata prevede anche la cessazione di contratti
di lavoro - e questa è un'altra cosa che ci dispiace -, chiediamo
urgentemente un tavolo di concertazione con l'Amministrazione
comunale di Aosta per garantire il prosieguo delle attività legate
al Palaindoor e, in particolare, quelle richiamate dalla
risoluzione suggerendo di procedere in generale per lotti
relazionando alla Commissione competente. Infine valutando se non è
il caso, trattandosi di struttura sportiva a carattere regionale,
di valutare che la Regione se ne riappropri in quanto in parte
corrente le spese che andrà ad affrontare il Comune di Aosta
saranno pesanti, poi guardo l'assessore Marzi, che ha fatto
l'Assessore al bilancio e anche allo sport, credo che sia
significativo. Grazie Presidente, scusi per aver sforato il
tempo.
Presidente -
Ha chiesto la parola l'assessore Jean-Pierre
Guichardaz, ne ha facoltà.
Guichardaz J. (PCP) -
Immaginavo dopo l'interpellanza che
probabilmente sarebbe stata prodotta una risoluzione. Come le ho
anticipato e come ho anticipato all'aula, nella risposta
all'interrogazione a risposta immediata la struttura, come lei ha
giustamente rilevato, non è di proprietà regionale, le uniche
strutture di proprietà regionale sono le piscine e il Palaindoor è,
quindi, una struttura sulla quale noi non abbiamo potere,
competenza, non abbiamo la possibilità di disporre alcunché.
È pur vero - e questo glielo ho anticipato nel suo
question
time
di ieri mattina - che questo problema, lei ha giustamente
rilevato, ha delle importanti ricadute sul tessuto sportivo, sul
mondo dello sport, ma anche sul tessuto sociale, perché, come
sappiamo, lo sport è un elemento di aggregazione, è una modalità di
crescita anche proprio civica, educativa, un sacco di elementi al
di là dell'aspetto puramente fisico e del gesto atletico.
Come già ho rappresentato questa mattina, noi ci siamo
interfacciati sin da subito, quindi in tempi non sospetti, con il
Comune di Aosta non appena abbiamo saputo di questa problematica e
quindi della necessità di trasferire, di traslocare società e pezzi
di attività per capire le ragioni di questa spiacevole vicenda e
abbiamo raccolto delle sollecitazioni e ci siamo attivati proprio
attraverso i nostri uffici, anche in prima persona, per aiutare a
trovare delle temporanee soluzioni allo spostamento delle attività.
Ieri nella risposta all'interpellanza le ho rappresentato alcune
soluzioni che sono state adottate e che saranno adottate. Non
voglio quindi tornare sull'argomento e non voglio ripetere cose che
ho detto ieri, ma posso comunque garantire che continueremo a
presidiare la questione.
Riguardo allo specifico impegno sul ritorno della proprietà alla
Regione, le confesso che non so... al di là della complessità e
degli aspetti di sostenibilità finanziaria, gestionale, di altro
genere sui quali non abbiamo riflettuto, perché il tema lei lo ha
esplicitato solo nella giornata di oggi ed è un tema di una
complessità enorme, che presuppone ragionamenti e valutazioni di
vario genere, ma non ho neppure la percezione che il Comune di
Aosta abbia interesse a privarsi della proprietà dell'impianto,
almeno nelle interlocuzioni che io ho avuto non mi è mai stata
rappresentata questa esigenza... certo ci sono state rappresentate
le difficoltà legate a questa necessità di adeguamento, che oramai
è urgente e che è la
conditio
senza la quale non si potrà, e
non potrà più essere, possibile ridare in gestione il palazzetto.
Posso dire che, se vogliamo trovare una convergenza rispetto
all'impugnativa, noi continueremo a essere vigili e a favorire le
soluzioni più opportune, per non penalizzare il mondo dello
sport.
Adesso al di là della parte in cui lei evidenzia la possibilità
di far ritornare la proprietà del Palaindoor del campo Tesolin alla
Regione che è un tema estremamente delicato che non si può
liquidare alla fine di un Consiglio regionale, si potrebbe
modificare l'impegnativa, per esempio, scrivendo: "impegnano il
Governo regionale a proporre...", perché anche lì non è che noi,
nel rispetto anche dei livelli istituzionali che devono uniformare
i rapporti tra istituzioni, possiamo istituire urgentemente un
tavolo di concertazione, noi possiamo proporre l'istituzione - come
lei ha evidenziato, tra l'altro, all'inizio - di un momento, di un
tavolo, di una struttura di confronto con l'Amministrazione
comunale per confrontarci sulle problematiche e per addivenire a
delle possibili soluzioni. Questo è un impegno che possiamo
prenderci, io, tra l'altro, ho anche anticipato la cosa ai
dirigenti che si occupano specificamente di sport e sono
assolutamente disponibili a portare tutta la loro competenza, la
loro esperienza e anche, diciamo, la memoria storica che occorre
nella ricostruzione di questa complessa situazione. Se lei ritiene,
quindi potremmo modificare l'impegnativa con questo impegno.
Credo che il collega Marzi abbia un po' da esplicitare anche lui
alcune considerazioni in merito proprio in virtù di un suo
coinvolgimento diretto, oggi come Assessore al bilancio e ieri
probabilmente come Assessore allo sport del Comune di Aosta,
quindi, eventualmente, chiudiamo poi sull'impegnativa non appena il
collega Marzi ha evidenziato il suo intervento.
Presidente -
Ha chiesto la parola l'assessore Marzi, ne
ha facoltà.
Marzi (AV-SA) -
L'obiettivo in realtà è quello di cercare
di dare un sostegno alla richiesta di emendamento del collega
Guichardaz più che come Assessore alle finanze, in quanto Assessore
ai lavori pubblici, che di fatto sono coinvolti rispetto alle
tematiche di manutenzione straordinaria su un impianto, che, come
richiamato dal collega Baccega, risulta essere un impianto di
assoluto interesse regionale seppur di proprietà del Comune di
Aosta oramai da varie consiliature.
Ovviamente non sto assolutamente a dilungarmi sulle questioni
richiamate dal collega Baccega perché, come giustamente ricordato,
più che in qualità di Assessore allo sport, in qualità di Assessore
al patrimonio, tra l'altro,
in tandem
con il collega Baccega
dal 2013 fino al 2019, ho avuto la possibilità di confrontarmi
rispetto a questo tipo di tematica... e quindi, di conseguenza,
anche di operare affinché il Palaindoor, con tutte quante le
Amministrazioni sia regionali che comunali, restasse aperto
rispetto a una tematica: quella di adeguamento al certificato di
prevenzione incendi, che vede la struttura sotto tagliola dal
2011.
A suffragio della richiesta da parte del collega Guichardaz di
emendare l'impegnativa mantenendo prettamente un confronto in
termini di dinamiche sportive tra Regione e Comune, anche a
sostegno dell'ottima attività che sta facendo sia la Vicesindaco
come delegata al patrimonio che l'assessore allo sport Sapinet,
sempre per trovare delle soluzioni rispetto alle problematiche
sportive, ci tengo semplicemente a portare a suffragio di questo
dibattito il fatto che c'è già stato un confronto con il Comune di
Aosta, fra l'altro, richiesto direttamente dai miei uffici, di
fatto già da quando mi sono insediato semplicemente perché la
tematica era ovviamente conosciuta da tempo. Abbiamo cominciato ad
analizzare la situazione per cui poi abbiamo chiesto un confronto
all'Amministrazione comunale prima dell'ultimo Consiglio comunale
anche per dare una mano a sostenere la tesi nel dibattito
consiliare e abbiamo raccolto poi per iscritto una loro richiesta
di suffragio per fare in modo che ci fosse la possibilità di
intervenire per lotti e, nella giornata di ieri pomeriggio, abbiamo
risposto già al Comune di Aosta dando la piena disponibilità a
essere solerti rispetto all'impianto legislativo della 16/2007, che
prevede la possibilità di intervenire direttamente rispetto a
interventi di manutenzione straordinaria su impiantistica di
rilevanza regionale.
Tra le altre cose proprio nel 2017, di comune accordo tra il
sottoscritto Assessore allo sport comunale e l'allora assessore
allo sport regionale Claudio Restano, riuscimmo anche a portare il
Tesolin a diventare anch'esso di interesse regionale così da
prevedere, una volta terminati i lavori di manutenzione
straordinaria, la possibilità di una concessione univoca di tutto
quanto il plesso sportivo, che oggi invece risulta essere diviso e
che, di fatto, potrebbe arrivare ad avere invece una unica visione
gestionale. In tal senso, con l'allora assessore allo sport
Marguerettaz, ci fu una variazione alla legge regionale sullo sport
per avere la possibilità di prevedere, in deroga di fatto
all'evidenza pubblica, di ragionare direttamente con le Federazioni
sportive. Naturalmente per quanto riguarda il Palaindoor, essendo
un impianto sportivo multidisciplinare, si previde la possibilità
di fare un intervento affinché si potesse mantenere lo stesso tipo
di deroga nella legge regionale di gestione degli impianti sportivi
anche per gli impianti multidisciplinari a favore delle Federazioni
che risultavano essere prevalenti in termini di utilizzo che, per
il Palaindoor, risulterebbe essere la Federazione italiana di
atletica leggera e che ovviamente è anche quella che risulta essere
preminente per quanto riguarda l'utilizzo del campo Tesolin.
Pertanto, in coerenza e anche in pieno spirito collaborativo tra
l'Amministrazione regionale e l'Amministrazione comunale rispetto a
un impianto multidisciplinare, che, di fatto, raccoglie circa
centomila utenze l'anno... perché tutti gli anni il CONI, fino a
quando ha avuto la gestione a tre dell'accordo di programma
previsto dell'impianto, doveva rendicontare al Comune di Aosta
l'utilizzo e quindi questi dati sono da sempre disponibili... a
tutti gli effetti questa collaborazione che è nata fin dall'inizio
deve continuare.
Giustamente quindi il collega Guichardaz presenta un'iniziativa
affinché ci sia coordinamento rispetto al mondo dello sport, in
termini di manutenzione straordinaria invece per dare una mano al
Comune ci stiamo già muovendo, sempre naturalmente con la finalità
unica di fare in modo che questo momento di
impasse
,
previsto oramai da una decina d'anni, si chiuda nel minor tempo
possibile come, tra l'altro, ultimamente definito dagli uffici
della manutenzione stabile del Comune di Aosta.
Presidente -
Ai fini del Regolamento, il suo intervento è
contabilizzato come intervento a nome del gruppo. La parola al
consigliere Manfrin.
Manfrin (LEGA VDA) -
Ringrazio ovviamente i colleghi di
Pour l'Autonomie che hanno deciso di presentare questa iniziativa,
un'iniziativa importante che va a tutelare una struttura sportiva
che ha un enorme peso nel tessuto sportivo ma anche sociale del
Comune di Aosta.
Ci tengo a fare questo intervento perché ho sentito richiamare
in quest'aula le memorie di quando si gestivano altre
Amministrazioni e, siccome ho avuto anch'io la fortuna di trovarmi
in contemporanea a discutere di questi temi quando altri gestivano
queste strutture, non posso che andare anch'io con il pensiero a
quando nel 2016 io e la collega Spelgatti formulammo una mozione in
Consiglio comunale d'Aosta dove trattavamo esattamente questo
punto, oltre che della gestione del Palaindoor. Già ai tempi
sollevammo la questione relativa al CPI, questione che però
curiosamente non trovava sponde, non trovava rispondenze perché
ogni volta che abbiamo sollevato la necessità di intervenire per
andare a ottenere dei certificati per poter finire, terminare le
strutture e poterle rendere sicure, siamo stati guardati un po'
come se fossimo dei matti, ci veniva risposto: "ma no, ma non ce
n'è bisogno", "ma no, è tutto a posto", "ma no, i lavori sono
finiti", "ma no, non bisogna ultimare niente", e ci ritroviamo
invece qui dopo anni a dire che avevamo ragione e le responsabilità
di oggi risalgono ad allora. Quando noi parlavamo con chi quella
struttura la frequentava, oltre a sottolinearci come veniva
gestita, come venivano ripartite le spese, cosa veniva chiesto
semplicemente per andare a vedere da genitore i propri figli fare
una gara... biglietti, anche se dovevo entrare una volta dovevo
pagare, la ripartizione fra le varie società: "utilizzo uno spazio
"X" ma pago il riscaldamento anche di quelli che utilizzano gli
spazi più grandi", tutto questo dimenticato nel tempo. Noi non
dimentichiamo, Assessore, e lo ricordiamo.
Questa situazione, così come quella del Montfleury e del
Palamiozzi, le abbiamo già sollevate, le abbiamo sollevate nel
Comune di Aosta, abbiamo già preconizzato che sarebbero emersi dei
problemi, ci avete ridicolizzato e oggi i problemi sono emersi. Non
è la sorte avversa che, mannaggia a noi, ci ha messo di fronte a
questo fatto che non era assolutamente prevedibile, no, è stata
l'incuria di qualcuno che anche quando è stato messo sul chi va là
da chi parlava con quelle persone che frequentavano e gestivano
quella struttura, ha deciso di ignorare e oggi questa situazione è
figlia di quei problemi.
Voteremo quindi con convinzione questa risoluzione ma non
rinunciamo a indicare le responsabilità che allora hanno causato i
problemi di oggi.
Presidente -
Mi spiace ricordare che intorno alle ore
otto, per ragioni legate alla pandemia, dobbiamo concludere i
lavori del Consiglio in modo piuttosto categorico. La parola al
consigliere Baccega.
Baccega (PA) -
Sarò brevissimo nel sostenere quello che
dice il collega Manfrin, il fatto che il 19 dicembre 2017 fu dato
l'incarico di progettazione professionale e definitiva la dice
lunga, sono passati tre anni, quindi in qualche modo le
responsabilità di quel percorso qualcuno sicuramente se le deve
prendere, non questa Giunta ma siccome tra questa Giunta regionale
e la Giunta comunale c'è una sintonia, una sinergia politica, noi
auspichiamo vivamente che si possa concertare in un tavolo di
lavoro soprattutto perché qui sono tre le impegnative: la prima è
quella di costituire il tavolo di lavoro; la seconda di consentire
al Tennis Club che è esterno al Palaindoor di poter continuare la
sua attività nel percorso anche di ristrutturazione, magari non
utilizzando gli spogliatoi perché sono ragazzini che possono andare
a fare il tennis in tuta e poi andare a casa; la terza possiamo
anche stralciarlo andando a completare la risoluzione con la parola
"vicenda", quindi togliendo tutta la parte dopo: "qualora fosse
necessario anche fare una valutazione...", perché mi rendo conto
che è impegnativa di una cosa che in questo momento diventa
complicata, ma sulla quale vale la pena poi riflettere perché,
secondo me, presto ci si accorgerà che una gestione di quel tipo in
capo a un Comune, ancorché Comune capoluogo di regione, diventa
complicato e difficile e noi non vorremmo che potessero nascere
aumenti tariffari, difficoltà di gestione negli orari e tutto
quanto si può vedere in quel senso.
Presidente -
La parola all'assessore Jean-Pierre
Guichardaz.
Guichardaz J. (PCP) -
Sempre con l'impegno di
interessarci e di mantenere anche sulla questione del tennis...
siccome non possiamo garantire di mantenere fruibile il circolo
tennis per il periodo interessato, per i noti motivi, perché non
siamo noi titolati a mantenere fruibile, le chiedo se le va bene:
"i sottoscritti Consiglieri regionali impegnano il Governo
regionale a proporre l'istituzione di un tavolo con
l'Amministrazione comunale di Aosta per confrontarsi sulle
problematiche legate al Palaindoor". La garanzia, poi, è quella di
tutto l'impegno possibile e immaginabile anche per il tennis e per
tutte le problematiche, perché, come mi diceva, non c'è solo il
tennis, c'è la palestra di arrampicata, il pugilato, cioè i
problemi sono di carattere sicuramente più ampio e non
circoscriverei solo al tennis. Se le va bene, io le faccio
firmare.
Presidente -
La parola al consigliere Restano.
Restano (VdA Unie) -
Permettetemi una battuta: se volete,
possiamo fare una seduta monotematica sull'argomento, credo che
agli atleti e ai frequentatori del sito interessi l'utilizzo e non
le nostre moine in questa sala e metto sul tavolo, visto che ci
siamo, la possibilità di installare un pallone che è lì fermo da
tempo, è una battuta ma non troppo questa... Voto convintamente la
risoluzione, la voteremo convintamente ma cerchiamo di passare dal
dire al fare.
Presidente -
Consigliere Baccega, vuole intervenire a
proposito dell'impegnativa? Ne ha facoltà.
Baccega (PA) -
D'accordo. L'importante è avviare un
tavolo, aggiungerei: "con urgenza".
Presidente -
Appena arriverà il testo della risoluzione
con le modifiche, metterò in votazione... vedo che sta arrivando il
testo, pertanto metto in votazione la risoluzione così com'è stata
emendata. La votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Presidente -
Abbiamo esaurito l'ordine del giorno. I
lavori sono conclusi, buona serata.
---
L'adunanza termina alle ore 19:54.
