Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1920 del 22 marzo 2016 - Resoconto
OGGETTO N. 1920/XIV - Interrogazione: "Tempistica per
l'accesso al Pronto Soccorso dei pazienti affetti da ictus
cerebrale".
Viérin M. (Presidente)
- Punto n. 12 dell'ordine del
giorno. La parola all'Assessore Fosson.
Fosson (UV) -
Grazie Presidente.
Intanto mi permetta subito un ringraziamento a tutto lo staff,
ai volontari di Alice che da sempre si battono per la prevenzione
proprio nel campo dell'ictus. Un dato storico: Alice è presente in
tutta Italia, nasce vent'anni fa in Valle d'Aosta, quindi è una
grossa realtà culturale preventiva. Gli ictus sono ogni anno 196
mila, di cui il 20 percento sono recidivi, il 10-20 percento delle
persone muore entro un mese; solo il 25 percento dei pazienti
sopravvissuti all'ictus guarisce completamente. Questi brevi dati
per dire che è proprio una patologia temporo dipendente. Ci
rendiamo perfettamente conto intanto che l'importante è che il
paziente con ictus venga portato subito in Pronto Soccorso, e tutta
la campagna di prevenzione è proprio finalizzata a questo, e poi
anche perché il Pronto Soccorso deve essere sempre più idoneo a
ricevere questi casi.
Come lei cita, c'è un percorso diagnostico per l'ictus in Pronto
Soccorso che si è prima formalizzato sul territorio e dal 1
febbraio 2016 è stato reso operativo in Pronto Soccorso. Questo
protocollo aziendale è soprattutto per un'uniformità nella gestione
dell'ictus, per rendere omogeneo l'intero percorso, garantire un
approccio coordinato, ottimizzare e monitorare i livelli di
qualità, migliorare gli aspetti informativi, e poi anche per
migliorare i tempi di attesa citati da questa interrogazione. La
presa in carico in Pronto Soccorso del paziente con sindrome ictale
avviene al Triage con l'attribuzione di un codice di gravità di due
tipi: rosso quando ai segni e ai sintomi si associa anche
l'alterazione dei parametri vitali e giallo quando sono presenti
soltanto i segni ictali. Il paziente con patologia cerebrale a cui
viene assegnato un codice rosso non ha attesa. Il codice rosso ha
tempi zero di attesa, sia che uno abbia un ictus, sia che abbia
un'altra patologia, perché quel codice vuol dire che i parametri
vitali sono in dubbio. Anzi, a volte il percorso amministrativo
viene fatto dopo, nel senso che viene portato subito nella sala e
subito dopo, finita la visita, viene codificato un tempo. I nostri
codici rossi hanno tutti due o tre minuti di attesa, non di più. E
in questo percorso, proprio perché è una patologia
temporo-dipendente, l'ictus ha un accesso ancora più rapido.
Pertanto la risposta è che i tempi sono zero e vengono
immediatamente accettati i pazienti con ictus in codice rosso. Si
segnala a questo proposito che i pazienti con ictus in codice rosso
sono aumentati notevolmente, arrivano di più in Pronto Soccorso:
nel 2014 sono stati 7 e 48 nel 2015. Per quello che riguarda i
tempi di attesa per il codice giallo dal 2014 al 2015 anche lì c'è
stata una variazione in aumento: invece di 48 i casi sono stati 52.
I tempi di attesa nel 2014 e nel 2015sono sovrapponibili, mentre
invece nei primi 50 giorni del 2016 il tempo è sceso di 0.5 minuti
di attesa per il codice giallo. Questo è già un dato significativo
e proprio per una riorganizzazione la situazione si sta
normalizzando. Sono quindi dati in riduzione, il codice rosso e
l'ictus hanno una precedenza necessaria e su questo, stimolati da
Alice, faremo sempre più attenzione.
Presidente -
La parola al collega Chatrian.
Chatrian (ALPE) -
Grazie Presidente. Prima ho sentito
delle risposte dalla collega Rini riferite a come viene utilizzato
il denaro pubblico e allora mi sono posto qualche domanda, anche a
seguito di questa iniziativa che vi abbiamo presentato. Ringraziamo
come gruppo ALPE anche noi l'associazione Alice che da anni si
batte per la lotta all'ictus cerebrale.
Oltre a questo però, colleghi, noi invece siamo molto
preoccupati per le risposte che ci ha dato l'Assessore, e vi spiego
il perché. L'Assessore ci ha suddiviso la risposta in due grandi
filoni: il primo con il codice rosso, per cui la celerità e la
velocità è simile nel 2015, nel 2014 e nel 2013, e il secondo sul
codice giallo. Io non sono un medico come lei, dottor Fosson, ho un
altro percorso, ma leggendo le informative e le campagne che avete
fatto insieme ad Alice: "Agisci in fretta, l'ictus non aspetta",
"Il tempo è cervello", c'è tutto un discorso di rapidità, di
velocità, perché comunque qui non si scherza e per mille ragioni,
lo diceva molto bene lei. Proprio perché qui non si scherza, vorrei
soffermarmi un attimo. Assessore Fosson, noi abbiamo dei dati che
poi le forniremo: il raffronto tra il 2015, il 2014 e il 2013 è
nettamente peggiorato, quindi alle parole che lei ci ha detto non
corrispondono assolutamente i fatti. Cerchiamo di sintetizzare. Nel
2013, nei primi 10 minuti dall'accesso in Pronto Soccorso, il 60
percento dei pazienti veniva visitato con codice giallo...sì,
stiamo parlando di ictus; nel 2014 il 61,9 percento, quindi le
percentuali sono simili; nel 2015 la percentuale cala drasticamente
e si arriva al 44 percento. Peggio ancora - se avete ancora qualche
secondo e se vi interessa - e sempre per ictus cerebrale, i visti
entro i 20 minuti dall'accesso in Pronto Soccorso. Io mi prendo le
mie responsabilità, Assessore Fosson, non so se lei ha degli altri
dati, ma io glieli porto, sono questi, glielo assicuro: nel 2013,
sui 20 minuti, l'81 percento era con codice giallo e sempre l'80
percento nel 2014, quindi nel 2013 e nel 2014 la strategia era
probabilmente la stessa; nel 2015 la percentuale dei visti entro i
20 minuti dall'accesso in Pronto Soccorso cala invece al 65
percento, si scende ancora.
Al di là dei dati, due considerazioni di natura politica, non
tecnica o medica, perché non siamo dei medici. Noi pensiamo che
forse anche all'interno dell'azienda USL, vista la situazione
finanziaria e visto anche il numero dei 130 mila abitanti,
probabilmente non possiamo fare tutto. Oltre alla diminuzione dei
soldi però dobbiamo fare attenzione a ridurre la qualità dove ci
sono delle priorità, dove c'è l'urgenza, l'emergenza, perché lì non
possiamo sbagliare. Sentendo l'Assessore Rini che dice che qualche
direttore è uscito a farsi dei giretti per 6-8 mila euro e lei che
ci porta dei dati su questo caso di ictus, noi vi chiediamo i
raffronti rispetto al 2014 e 2013 dove sono state fatte delle
scelte, perché questo è in netto peggioramento rispetto agli
andamenti degli anni precedenti. Noi pensiamo che su queste cose
non si debba scherzare, e soprattutto chiedo al Governo e alla
maggioranza tutta non solo di tenere alta la guardia, ma di
invertire questa rotta, perché questi sono dati inconfutabili,
Assessore Fosson, se vuole glieli faccio avere sul 2015, 2014 e
2013. La sintesi è che con il codice giallo i visti entro i 10
minuti dall'accesso in Pronto Soccorso sono nettamente inferiori e
i visti entro i 20 minuti dall'accesso in Pronto Soccorso nel 2015
sono nettamente inferiori rispetto al 2014 e 2013. Fate attenzione,
cercate di rimediare subito e invertire la rotta. Grazie.
