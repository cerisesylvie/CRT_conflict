Classificazione
AMBIENTE
Stoccaggio e smaltimento rifiuti



Oggetto del Consiglio n. 1455 del 3 novembre 2010 - Resoconto
OGGETTO N. 1455/XIII - Petizione per un centro regionale di
compostaggio e per la raccolta dell'umido in Valle d'Aosta.
(Reiezione di una risoluzione)
PETIZIONE POPOLARE PER UN CENTRO REGIONALE DI COMPOSTAGGIO E
PER LA RACCOLTA DELL'UMIDO IN VALLE D'AOSTA
Al Presidente del Consiglio regionale della Valle
d'Aosta
Ai Consiglieri regionali
Premesso che
? La frazione organica rappresenta un'ingente quota dei
rifiuti (RSU) che finiscono in discarica a Brissogne: circa il 21%
del totale, ovvero 10.000 ton all'anno.
? Una raccolta ben eseguita, oltre a trasformare i rifiuti in
risorsa, consentirebbe di allungare fino al 20% la vita residua
della discarica, con i relativi benefici economici e
ambientali.
? Senza la raccolta della frazione umida risulterà
estremamente difficile raggiungere gli obiettivi di raccolta
differenziata (RD) imposti dalla legge Italiana e dall' Unione
Europea (65% entro il 2012).
? La frazione organica dei rifiuti è responsabile dei cattivi
odori e dell'emissione in atmosfera della maggior parte dei gas
climalteranti.
? Dalla frazione organica, trattata invece in un centro di
compostaggio, si ottiene compost utilizzabile nei giardini e negli
orti.
? La raccolta dell'umido con gli appositi cassonetti è una
pratica abituale e consolidata in molte città d'Italia e sarebbe
fattibile anche da noi.
CON LA PRESENTE PETIZIONE
NOI SOTTOSCRITTI CHIEDIAMO QUINDI
- DI COSTRUIRE UN CENTRO DI COMPOSTAGGIO REGIONALE PER IL
TRATTAMENTO DELLA FRAZIONE ORGANICA DEI RIFIUTI SOLIDI URBANI (o in
alternativa vari centri di compostaggio per ogni singola Comunità
Montana).
- DI INCENTIVARE LA RACCOLTA DEI RIFIUTI ORGANICI, LADDOVE
NON SIA POSSIBILE IL COMPOSTAGGIO DOMESTICO.
- DI DISTIBUIRE GRATUITAMENTE LE COMPOSTIERE ALLE FAMIGLIE
CHE NE FACCIANO RICHIESTA.
Questa petizione è promossa dal Comitato Rifiuti Zero VdA in
collaborazione con:
? Legambiente VdA
? Amici del Viale della Pace
? Diritto al Futuro
? Codacons
? Adiconsum
Seguono le firme di 1.072 cittadini
(omissis)
Président
- La parole au Conseiller Comé.
Comé (SA-UdC-VdA)
- Grazie Presidente.
"In relazione alla petizione di cui in oggetto, presentata in
data 12 luglio 2010 e assegnata alla III Commissione consiliare in
data 20 luglio 2010, mi pregio comunicare le risultanze degli
approfondimenti svolti dalla stessa.
La Commissione, in data 29 settembre 2010, ha audito una
delegazione dei firmatari e l'Assessore competente, dott.ssa
Manuela ZUBLENA.
Il primo firmatario della petizione, Sig. Fabrizio ROSCIO, ne
ha illustrato i contenuti evidenziando che la stessa propone
l'istituzione della raccolta della frazione umida del rifiuto e la
costruzione di un impianto regionale per il trattamento di tale
rifiuto con la contestuale produzione di compost, utilizzabile come
ammendante in agricoltura.
Ha ribadito che l'istituzione della raccolta dell'umido
consentirebbe il raggiungimento degli obiettivi di raccolta
differenziata fissati dalle normative europee e nazionali, oltre ad
allungare la vita residua della discarica di Brissogne.
Ha sottolineato, inoltre, l'importanza di incentivare il
compostaggio domestico e quello collettivo. Infine, ha relazionato
in merito ad alcune iniziative adottate nelle province di Bolzano e
di Asti e nei paesi scandinavi.
La Sig.ra Alessandra PICCIONI, Presidente di Legambiente VdA,
ha riferito che, tra la cittadinanza, si riscontra una notevole
sensibilità in relazione al tema del compostaggio domestico e che
l'attivazione della raccolta separata dell'umido potrebbe
consentire un miglior funzionamento del costruendo
pirogassificatore.
Il Sig. ROSCIO ha fornito alcune indicazioni in merito
all'utilizzo del compost in agricoltura.
L'Assessore ZUBLENA ha ricordato che la Direttiva 2008/98/CE
deve ancora essere recepita dalla normativa nazionale. Ha riferito
in merito all'opportunità di incentivare il compostaggio domestico
e all'esistenza di problematiche di carattere legislativo per
l'attivazione del compostaggio collettivo.
Ha rammentato che presso la discarica sono presenti notevoli
quantitativi di compost (derivanti dalla raccolta degli sfalci
verdi) che non trovano una collocazione nel mercato.
Ha, inoltre, riferito di non essere in linea di principio
contraria alla realizzazione di un impianto di compostaggio, ma di
ritenere opportuno che sia espletata la gara per l'individuazione
del concessionario che dovrà elaborare una proposta
tecnico-economica per la realizzazione dell'impianto di pirolisi e
gassificazione per la gestione del rifiuto indifferenziato.
La Commissione, in data 8 ottobre 2010, ha audito il dr.
Giorgio GHIRINGHELLI, Coordinatore scientifico dell'Osservatorio
regionale dei rifiuti della Valle d'Aosta.
Il dr. GHIRINGHELLI ha riferito che le istanze sollevate
dalla petizione avrebbero potuto essere discusse nell'ambito
dell'Osservatorio regionale dei rifiuti. Ha analizzato i diversi
punti della petizione, evidenziando che il quantitativo di 10.000
tonnellate indicato nella stessa risulta essere sovrastimato
rispetto a quello realmente intercettato e che la raccolta della
frazione organica può favorire il raggiungimento della percentuale
richiesta dalla normativa vigente.
Ha sottolineato la presenza di due problematicità connesse
alla costruzione di un impianto di compostaggio in Valle
d'Aosta:
·
il quantitativo limitato di rifiuti da trattare per
consentire il raggiungimento dell'equilibrio
economico-finanziario;
·
la difficoltà di utilizzare il compost nel territorio
regionale, anche alla luce dello scarso utilizzo del compost
prodotto dalla Valeco con la raccolta degli sfalci.
Ha concordato con il contenuto della petizione relativamente
al fatto che la raccolta dell'umido è ormai una pratica consolidata
in molte realtà nazionali.
Ha sottolineato che, per la raccolta della frazione organica
di utenze selezionate, sarebbe fondamentale valutare opportunamente
i costi e definire il destino del compost prodotto.
Ha sottolineato che un'eventuale soluzione potrebbe essere
quella di dotarsi di un impianto di digestione anaerobica, grazie
al quale si produrrà dell'energia rinnovabile, mentre gli scarti
potrebbero essere destinati alla valorizzazione energetica.
Ha evidenziato che l'efficienza del processo di
gassificazione è inversamente proporzionale all'eterogeneità dei
rifiuti.
Ha, infine, tratto spunto dalla sua esperienza lavorativa per
illustrare un progetto relativo ad un impianto di depurazione delle
acque civili dotato di due digestori anaerobici, uno dei quali
potrebbe essere dedicato al trattamento della frazione organica
- queste sono state le audizioni che la commissione ha affrontato
nelle due diverse riunioni -.
- - -
Ricordato
che, a livello europeo, il riferimento normativo è la
Direttiva del Parlamento europeo e del Consiglio 2008/98/CE, del 19
novembre 2008, relativa ai rifiuti, che definisce il concetto di
rifiuto organico e che a livello statale è in corso di
modificazione il decreto legislativo n. 152 del 2006... con la
finalità di recepire la nuova direttiva europea, il cui termine di
recepimento è il 12 dicembre 2010.
Considerato
che il Consiglio regionale con deliberazione n. 1117/XIII del
24 marzo 2010, avente ad oggetto ulteriori determinazioni in merito
alle azioni finalizzate all'attuazione e revisione del piano
regionale di gestione dei rifiuti di cui alla l.r. n. 31/2007, con
particolare riferimento al sistema di trattamento finale dei
rifiuti, ha definitivamente approvato le nuove linee strategiche
per il nuovo scenario di trattamento dei rifiuti in Valle
d'Aosta.
Gli elementi che hanno contribuito alla scelta possono essere
riassunti come segue:
- la compatibilità con le azioni di gestione indicate dall'UE
aventi l'obiettivo di ridurre i quantitativi di rifiuto
indifferenziato attraverso azioni di prevenzione nella produzione
di rifiuti, nonché di riuso, riciclo e recupero anche
energetico;
- la garanzia di flessibilità e modularità del processo di
adattamento ai quantitativi effettivamente prodotti di rifiuti e il
perseguimento della loro riduzione;
- la riduzione dell'impatto sull'ambiente tramite la
diminuzione delle emissioni di agenti inquinanti prodotti dai
trattamenti dei rifiuti. È questa una delle ragioni che ha portato
il Consiglio a riconsiderare il progetto di realizzazione di un
termovalorizzatore dimensionato in modo da trattare un quantitativo
pari al doppio dei rifiuti quotidianamente prodotti, per il quale
la metà del combustibile necessario sarebbe provenuto dalla
coltivazione della discarica esistente, da cui estrarre il rifiuto
stoccato;
- la minimizzazione della produzione di scorie da conferire
in discarica;
- la riduzione dell'impatto anche dal punto di vista del
paesaggio e dell'occupazione del suolo, attraverso il contenimento
delle dimensioni degli impianti e delle discariche. Inutile
sottolineare come nel territorio di alta montagna sia importante il
risparmio e l'ottimizzazione dell'uso del suolo;
- la valorizzazione energetica a vantaggio della
collettività, come previsto dalla legge regionale 31/2007;
- la riduzione dei tempi di costruzione, di messa in opera e
di avviamento degli impianti, tenuto conto della capacità residua
della discarica di Brissogne anche al fine di pervenire
all'utilizzo della stessa quale sistema residuale;
- la garanzia di costi coerenti con le "migliori tecniche
disponibili (BAT)", sia rispetto alla realizzazione dell'impianto
che alla gestione.
Constatato
che il Piano regionale di gestione dei rifiuti (che prevedeva
anche la realizzazione di un impianto di compostaggio dei fanghi
prodotti dai depuratori delle acque reflue urbane e dei rifiuti
organici provenienti da utenze selezionate), approvato con
deliberazione del Consiglio regionale n. 3188/XI, del 15 aprile
2003, risulta ora, limitatamente agli aspetti di trattamento finale
dei rifiuti, non più adeguato all'evoluzione normativa, con
particolare riferimento alla direttiva 2008/98/CE sui rifiuti, in
corso di recepimento da parte dello Stato.
Gli obiettivi di gestione dei rifiuti definiti dal nuovo
quadro normativo comunitario e nazionale prevedono in
sintesi:
a) l'obbligo del raggiungimento dell'autosufficienza nel
trattamento dei rifiuti urbani e assimilati all'interno degli
ambiti territoriali ottimali di produzione (il territorio
regionale), nonché l'obbligo della realizzazione di almeno un
impianto a tecnologia complessa in ciascun ambito;
b) l'individuazione della discarica come impianto residuale
esclusivamente per lo smaltimento dei rifiuti che risultano da
attività di trattamento. Con il decreto legislativo 13 gennaio
2003, n. 36, la discarica ha perso la funzione di impianto di
riferimento, che costituiva la base della precedente pianificazione
regionale;
c) l'individuazione delle specifiche tipologie di rifiuti da
raccogliere obbligatoriamente in modo differenziato (carta,
cartone, vetro, metalli, plastiche, alluminio), la cui destinazione
finale deve essere l'effettiva valorizzazione;
d) che, in considerazione di quanto previsto dall'articolo 4,
secondo paragrafo, dall'articolo 11...
eventuali altre
raccolte differenziate, ivi compresa quella dell'organico
domestico, sono attivabili solo "qualora fattibili sul piano
tecnico, ambientale ed economico e devono soddisfare i criteri
qualitativi per i settori di riciclaggio pertinenti."
Nello specifico delle problematiche riferite alla frazione
organica, la Commissione riscontra:
- che la Regione ha fissato obiettivi finalizzati alla
riduzione della produzione dei rifiuti attraverso la promozione del
compostaggio domestico;
- che i sottoambiti territoriali ottimali (Comunità montane e
Comune di Aosta) hanno individuato, nelle proprie pianificazioni,
azioni specifiche volte alla divulgazione della pratica del
compostaggio domestico;
- che i fanghi degli impianti di depurazione delle acque
reflue urbane non hanno caratteristiche di qualità tali da essere
destinati, sia pure con processi di compostaggio, al riutilizzo nel
settore agronomico
- da questo punto di vista, sarà il collega
Prola ad intervenire -;
- che pertanto, in conseguenza dell'obiettivo stabilito dalle
disposizioni comunitarie relativamente all'obbligo dell'avvio
dell'utilizzazione agronomica di detti rifiuti, vi sono enormi
difficoltà per un loro riutilizzo razionale nella nostra
regione;
- che, in base ai nuovi orientamenti in materia di gestione
dei rifiuti... approvati dal Consiglio regionale con deliberazione
n. 639/XIII del 25 giugno 2009 e deliberazione n. 1117/XIII del 24
marzo 2010, si tende all'abbandono delle discariche per rifiuti
urbani.
Alla luce di tutto quanto sopra esposto,
la Commissione:
ritiene, a maggioranza, che la proposta contenuta nella
petizione relativa alla realizzazione di un impianto di
compostaggio dei rifiuti organici non sia coerente con le decisioni
assunte dal Consiglio regionale in materia di gestione dei
rifiuti.".
Questa è la relazione che ho presentato a nome della
commissione, ma volevo solo fare alcune riflessioni ulteriori. In
modo particolare volevo riprendere anche il passaggio del dottor
Ghiringhelli, dove sottolinea che le istanze sollevate dalla
petizione avrebbero potuto essere discusse nell'ambito
dell'Osservatorio regionale dei rifiuti, così come è previsto fra
l'altro dalla legge regionale n. 31/2007, che prevede appunto la
possibilità di attivare un osservatorio regionale sui rifiuti, così
come poi nel 2009 è stato attivato... Devo dire che
sull'attivazione di esso ci fu una grande mobilitazione anche da
parte di quelle associazioni che oggi sottoscrivono questa
petizione, che chiedevano di avere la possibilità di partecipare
all'interno dell'osservatorio, dove vorrei ricordare come ogni
componente possa richiedere dei punti all'ordine del giorno da
discutere... ebbene è stato attivato, c'è un canale istituzionale
come quello dell'Osservatorio regionale dei rifiuti, dove non sono
assolutamente state presentate richieste e questo in un organismo
tecnico dove avrebbero potuto effettivamente analizzare la
questione, dopodiché era lecito eventualmente fare il passaggio
successivo, se non erano soddisfatte, attraverso una petizione.
Riteniamo che forse c'è una necessità di piantare una bandierina,
non so se verde o nera, ma c'è la necessità di avere una presenza
più politica rispetto al contributo per cercare di risolvere una
questione, che dovrebbe toccare tutti.
Altro punto che voglio sottolineare è la questione che è
praticamente al primo punto della normativa europea: quella della
riduzione dei rifiuti. Tendenzialmente abbiamo tutti l'abitudine di
dire agli altri che devono ridurre, qui c'è un sistema di spreco e
in proposito voglio sottolineare il caso ripreso dalla stampa pochi
giorni or sono, per la precisione lunedì 1° novembre, che dice che
siamo il Paese che butta il cibo. Siccome oggi stiamo parlando
proprio di organico, ritengo che questo sia un aspetto importante,
perché ogni giorno una certa quantità di cibo, pur essendo
perfettamente consumabile, viene gestita come rifiuti. È un
paradosso, con conseguenze pesanti sotto i diversi punti di vista:
alimentare, ambientale, sociale ed economico. Analizza praticamente
i diversi sprechi che vengono fatti nel nostro Paese e passa quello
che lui definisce l'ultimo anello, la famiglia, dove dice che ci
sono dei valori altissimi di spreco: si raggiunge il 17 percento
sull'ortofrutta e il 39 su latte, uova, carne, formaggi! Visto che
parliamo di compostaggio, questo è
compost
e non avremmo
bisogno di intercettarlo. C'è un aspetto economico non
indifferente: ci sarebbe un recupero economico di 561, che è
superiore al
bon chauffage
, senza bisogno neanche di
presentare la domanda.
Ultimo punto che voglio toccare: ho letto che Legambiente
definisce già la tariffa e sinceramente sono esterrefatto dalla
capacità di queste persone di definire quale sarà il costo della
tariffa quando noi siamo ancora in fase di pre-gara! Qui
definiscono la ragguardevole cifra di 220 euro a tonnellata,
sinceramente non so come siano stati in grado di definire tale
tariffa, se queste persone riusciranno a spiegarmelo, mi faranno un
grosso favore. Io sinceramente posso dirvi che, come sapete, le
tariffe sono la sommatoria di due aspetti: il costo per quanto
riguarda la raccolta e il trasporto e il costo di smaltimento.
Per quanto riguarda il discorso relativo al costo di
smaltimento, che è quello che riguarderà la nostra gara, vi posso
dire che l'aspettativa è che la tariffa futura, al netto degli
investimenti, in parità di raffronto con l'attuale sistema, sarà
sicuramente inferiore, quindi aspetto eventualmente delucidazioni.
Grazie.
Président
- Collègues, est parvenue à la Présidence une
proposition de résolution signée par ALPE et PD. J'ouvre la
discussion générale.
La parole au Conseiller Louvin.
Louvin (ALPE)
- Grazie Presidente.
Abbiamo oggi davanti a noi una petizione popolare, non è la
prima sul tema di gestione dei rifiuti, un'altra petizione qualche
anno fa è stata estremamente significativa nell'accompagnare un
ripensamento politico da parte della Regione Valle d'Aosta e ancora
credo che, senza schieramenti pregiudiziali e ideologici, dobbiamo
essere riconoscenti all'attivismo civico dei nostri concittadini,
che hanno posto significativamente dei problemi e credo abbiano
dato avvio in questa legislatura ad un coinvolgimento serio da
parte della Regione su tale tematica. Seppur giungendo a diverse
conclusioni, da tempo affrontiamo queste tematiche e, pur senza
esserne diventati degli esperti, abbiamo cominciato a praticare
linguaggi, terminologie, tecniche e alcuni nostri colleghi, in
particolare dal Presidente Comé in avanti, ne sono diventati, forse
loro malgrado in un certo senso, a giusto titolo delle persone
competenti, più competenti sicuramente di quanto non sia io, ma
cerco in questa circostanza, anche per l'assenza forzata
involontaria oggi del nostro collega Cerise, di riassumere il punto
di vista del nostro gruppo su tale petizione, rispetto alla quale
ci siamo dissociati dalla decisione e dalla proposta della
maggioranza della commissione.
Questa petizione, lo ricordo, è estremamente sintetica, chiara
nel suo enunciato, parte da una constatazione: che finiscono in
discarica a Brissogne circa 10.000 tonnellate l'anno di frazione
organica, una quota probabilmente individuata per difetto e non per
eccesso, quindi anche superiore in termini di valutazione operata
dai collaboratori tecnici che hanno messo a loro disposizione delle
valutazioni, comunque stiamo parlando di un quinto della massa
complessiva di rifiuti che produciamo nella nostra regione, quindi
di una quota rilevante. Nella petizione si dice che, se facciamo
una raccolta intelligente e trasformiamo questa quota in risorsa,
possiamo allungare di un quinto la durabilità residua di una
discarica, che già adesso pone dei problemi di contenimento di tali
volumi. Gli oltre mille sottoscrittori di tale petizione dicono che
senza questa raccolta della frazione umida difficilmente... io
credo forse sarebbe addirittura impossibile raggiungere gli
obiettivi della raccolta differenziata che ci sono imposti dalla
legge e dall'Unione europea. Ricordo che è un obiettivo molto alto,
perché si parla del 65 percento entro il 2012, quindi una quota ben
superiore a quella che noi oggi siamo in grado di raccogliere in
modo differenziato.
Ci sono altre valutazioni di ordine generale sulle conseguenze
non esattamente gradevoli di questa quantità di organico mantenuta
così in discarica cumulativamente con gli altri residui e anche con
effetti di alterazione del clima e si dice che si può fare una cosa
semplice, una cosa che ormai è diffusa e praticata non solo in
Italia, ma in tutta Europa: il trattamento in centri di
compostaggio per ottenere
compost
utilizzabile nei giardini,
negli orti... poi non solo in queste circostanze c'è un utilizzo
molto più ampio - e fra un po' ci verremo... - di tali quote. È una
pratica abituale, una pratica consolidata e cosa chiede quindi
questa quota significativa di nostri concittadini? Chiede che ci
sia un centro di compostaggio regionale, oppure una serie di
piccoli centri di compostaggio, che si incentivi la raccolta dei
rifiuti organici per rendere anche possibile il miglior
compostaggio domestico e poi di distribuire delle compostiere alle
famiglie che ne facciano richiesta. Non credo che "chiedano la
luna": domandano una soluzione concreta e precisa ad un
problema.
Devo dire che l'impressione che abbiamo ricavato anche dalla
lettura attenta della relazione di maggioranza, oltre che degli
atti della stessa commissione, è che si sia partiti su questo
terreno un po' prevenuti. Sì è vero, si poteva anche parlare di
questo nell'Osservatorio sui rifiuti; Assessore Zublena, perché non
ha portato lei tale problema all'Osservatorio? La petizione è stata
indirizzata a tutti i consiglieri e alla Giunta, tutti potevano
chiedere questa opinione, non è un motivo ostativo il fatto che non
se ne sia parlato nell'Osservatorio sui rifiuti, è una valutazione
ulteriore che poteva essere fatta. È venuto d'altra parte
l'esperto, ha fatto le sue valutazioni, come valutazioni aggiuntive
fanno anche altre persone, compresi gli stessi sottoscrittori, che
sottolineano fattori come quello delle tariffe, sulle quali una
parola andrà detta. Cosa diciamo noi diversamente da questa
risposta che dà la maggioranza? Secondo noi, è possibile promuovere
forme di raccolta mirata di rifiuti organici presso dei produttori
significativi; vi sono determinate attività produttive e di
servizio dalle quali residuano quantitativi di rifiuti tali da
consentire l'attivazione di un apposito servizio quanto meno a
livello di sub-bacino: ci sono le attività di ristorazione,
alberghi, ristoranti, mense scolastiche e aziendali, attività di
vendita di prodotti ortofrutticoli sia presso i mercati, sia presso
i negozi e i supermercati. Considerati i costi di organizzazione
che un servizio di raccolta domiciliare comporta, questo servizio
può essere proposto nelle località turistiche soprattutto che
presentano una forte concentrazione di insediamenti di ristorazione
e nelle aree fortemente urbanizzate, in cui vi sia una presenza di
insediamenti significativi dove è possibile assicurare un servizio
adeguato per mense aziendali e scolastiche. L'attivazione di questi
servizi è comunque subordinata alla realizzazione dell'impianto di
compostaggio, peraltro già previsto dalla pianificazione regionale,
e all'adozione di norme tecniche che consentano il rispetto di
disposizioni igienico-sanitarie ambientali.
Presidente Comé e Assessore Zublena, non ho letto i
desiderata
del gruppo ALPE: questo è il piano rifiuti del
2003 alla lettera dice che è auspicabile, che è bene farlo, che ci
sono delle condizioni che lo consentono, anzi lo suggeriscono... il
piano del 2003: piano votato dal Consiglio regionale, piano che è
ancora pubblicato sul sito internet della Regione. Giustamente,
Assessore, nel suo sito mette questa indicazione:
"ci vuole un
centro di compostaggio"
. Non è una fanfaluca di Legambiente,
dei Verdolini un po' esasperati: è il Consiglio regionale della
Valle d'Aosta e posso ricordarlo bene, perché ne ricordo la
preparazione in seno alla Giunta regionale di queste scelte,
l'indicazione del centro di compostaggio era un'indicazione
strategica in quel momento ed è stata nei 7 anni successivi la
linea che il Consiglio ha dato ad una Giunta che non ha ritenuto di
portarla avanti, che si è orientata diversamente, ha fatto altre
valutazioni, ma questo lo vorrei ricordare, altrimenti sembra che
queste siano invenzioni! No, il centro di compostaggio regionale o
per sub-ambiti è disposizione oggi del Consiglio regionale della
Valle d'Aosta, su questo penso che possiamo convenire. Dalla
relazione sembra di capire che il quadro normativo sia in
evoluzione, qui abbiamo una situazione non chiara, quindi al
momento non si possono assumere delle decisioni.
Ci siamo dati la pena... abbiamo fatto un po' un lavoro di
gruppo, perché non era tanto semplice tirare le fila di una materia
obiettivamente complessa, ma dalla direttiva n. 98/2008 al decreto
legislativo n. 152/2006 oggi vigente, che è stato anche ricordato
dal Presidente Comé, alla legge regionale n. 31/2007 non abbiamo
trovato una virgola che fosse in contrasto con questa proposta e
con questa richiesta. Anzi devo dire che, leggendo bene tali
documenti, si capisce che c'è un ordine di fattori da non
sovvertire, c'è una certa consequenzialità da mantenere. C'è una
gerarchia che è stabilita in modo molto preciso nella direttiva
europea: prevenzione, preparazione per il riutilizzo, riciclaggio,
recupero di altro tipo e poi viene da ultimo la valorizzazione
energetica. In conformità alla gerarchia dei rifiuti e ai fini
della riduzione delle emissioni di gas effetto serra, è importante
facilitare la raccolta differenziata e l'idoneo trattamento di
rifiuti organici: questo ci dice l'Unione europea, quella è la
priorità ed è vero che si sta modificando il decreto legislativo
del 2006, perbacco se è vero! Lo si sta rafforzando addirittura
rispetto alla direttiva europea. La gestione dei rifiuti avviene
nel rispetto della seguente gerarchia del trattamento dei rifiuti,
li ribadisce; la gerarchia del trattamento dei rifiuti stabilisce
un ordine di priorità di ciò che costituisce la migliore opzione
ambientale. Il recupero della frazione organica è quindi un "a
priori" rispetto a tutti gli altri problemi, che poi in altro
momento abbiamo discusso o discuteremo, ma questo è un "a priori"
e, rispetto a questo, abbiamo dei doveri a cui rispondere.
L'articolo 181ter della bozza che è stata approvata in Commissione
ambiente dice che le Regioni, le Province autonome, i Comuni e gli
ATO, ciascuno per le proprie competenze, adottano misure volte ad
incoraggiare la raccolta separata, il trattamento dei rifiuti
organici entro 180 giorni. Caspita! Stabilirà fra poco anche dei
termini molto rigorosi, azioni a breve termine, in modo a noi
sembra ancora più restrittivo di quanto non fissi la direttiva
europea. Sostanzialmente allora noi temiamo questa condizione di
inadempienza, a parte la scelta che riteniamo comunque essere una
scelta di civiltà e di buon senso da misurare in termini economici.
Valuteremo in parte adesso nei limiti del possibile e in parte più
avanti, ma i tentativi che sono stati finora condotti - mi
riferisco in particolare alla delibera n. 3586/2008
sull'incentivazione dell'autocompostaggio e l'introduzione delle
ecofeste - purtroppo non hanno ancora dato dei risultati molto
significativi; nonostante investimenti anche importanti, la
produzione dei rifiuti è - in controtendenza con il resto del Paese
- in aumento. Non è quindi stato dato seguito al piano regionale di
gestione dei rifiuti, che ricordo è ancora valido nella sua
sostanza.
Non apriamo allora qui il discorso sullo smaltimento finale dei
rifiuti, sulla chiusura o meno in Valle d'Aosta del ciclo, sulle
tecniche; avremo modo di discuterne prossimamente, è in corso un
lavoro attento in commissione sulle proposte che sono state
avanzate, sulle linee guida che sono in discussione. Non credo che
queste due problematiche debbano essere messe in conflitto, qui
abbiamo una decisione precedente da assumere con assoluta
tranquillità, guardiamo a come si sono mossi altri. Io sono rimasto
impressionato, andando a fare la ricognizione sulla situazione dei
centri di compostaggio fuori dalla Valle d'Aosta, in particolare in
provincia di Bolzano, dalla loro capillarità e dal loro taglio, mi
hanno colpito molto questi aspetti: sono numerosi, ma
sostanzialmente dislocati per vallata in senso di equilibrio
geografico e hanno delle quantità di smaltimento che sono
assolutamente comparabili con le nostre, addirittura situandosi
spesso al di sotto della soglia indicata anche negli studi che ci
sono stati rappresentati. Ci sono dei centri che sia per quanto
riguarda la fermentazione anaerobica, sia per quanto riguarda il
compostaggio domestico hanno una quantità di smaltimento
assolutamente in linea con il nostro fabbisogno.
Dall'altra parte c'è il mercato del
compost
, sul quale ci
sono evoluzioni molto decise, perché è un mercato in crescita come
dimostrano i dati statistici, si sta viaggiando sulle 600.000
tonnellate l'anno in Italia e, se accompagnato da criteri
qualitativi e in particolare da un marchio di qualità sul prodotto,
è una garanzia importante e credo che se ne possa assicurare un
utilizzo non solo da parte dei privati, ma anche da parte
dell'Amministrazione e di chi interviene sugli assetti del
territorio in modo sostanzioso: sostanzioso anche perché ci sono
delle norme che spingono in questa direzione, il decreto
ministeriale sugli acquisti verdi favorisce l'acquisizione di tali
prodotti fino alla quota del 30 percento; sono dati molto
incoraggianti e non in contrasto con la richiesta che ci viene
dalla petizione. Abbiamo una potenzialità di impianto che
ragionevolmente possiamo situare fra le 10 e le 15.000 tonnellate
annue nella nostra realtà, che potrebbe produrre qualcosa come
6.000 tonnellate di
compost
di qualità, non di
compost
che non possa essere utilizzato positivamente come
ammendante per l'agricoltura; credo che questa, unitamente alla
possibilità di ricorrere ad impianti di digestione anaerobica,
possa essere una soluzione positiva. Non siamo esperti, non
vogliamo sostituirci ad essi, ma guardare cosa succede intorno a
noi, non pensare di avere già la verità in tasca, ma essere pronti
e aperti a soluzioni che possono sicuramente alleggerire sia la
condizione ambientale, sia anche il peso sulle nostre tasche, credo
che ne dovremo parlare... è una cosa di grande importanza.
Altro aspetto: dove? Sembra quasi che il dove sia un problema
capitale. Noi abbiamo fatto qualche piccola valutazione, ma un
impianto di compostaggio non rappresenta una superficie enorme:
stiamo ragionando fra 4.000 e 6.000 metri quadri, quindi un
capannone, una base di poligono di 65 e 80 metri lineari. Ne
abbiamo visti di peggio, qualcuno ne vuole anche comperare di
peggio, ossia ne abbiamo in disponibilità di spazi di questa
natura. Vi è molta preoccupazione sugli odori, si cita quello di
Borgaro Torinese come veramente deplorevole, lo è sicuramente, ci
sono le vicende giudiziarie riguardanti tale Comune, ma non credo
che il fatto che un impianto abbia dato luogo a dei problemi
squalifichi la scelta di altre centinaia di impianti che funzionano
positivamente e addirittura in qualche caso rendono qualcosa a chi
li realizza e li gestisce.
Siamo interessati a fare un ragionamento in positivo anche
economico, perché il Presidente ha un po' ironizzato sulla
preveggenza di chi dice di sapere già quali saranno le tariffe, noi
però sappiamo definire che c'è un'esigenza di equilibrio economico
fra quanto si spende e quanto si dovrà chiedere attraverso la
tariffa; credo che su questo sia lei, sia io ne conveniamo: so che
il raggiungimento di tale equilibrio è una necessità per legge. Se
questo equilibrio deve essere raggiunto, crediamo che eliminare un
quinto del problema attraverso un sistema che ha anche una sua
remuneratività sia una soluzione interessante, da approfondire
magari; andiamo a vedere - visto che di studi non ne sono mancati,
ce n'è già una fila - quanto ci costerebbe e quanto ci renderebbe.
Credo che qualcosa potrebbe rendere, magari anche con una gestione
diversa da quella che è oggi praticata; peraltro la Valeco in 90
giorni si è vista ritirare 1.800 tonnellate di
compost
,
quindi questi sono dati che devono fare riflettere. Quello su cui
sono preveggenti - ma lì senza essere Nostradamus, se lei mi passa
la penna, glielo firmo anch'io... - è che, quando si andranno a
spendere 230.000.000 di euro per un pirogassificatore, la bolletta
sarà piuttosto salata, questo glielo anticipo anch'io. Mi fermo
lì.
Quello che vorrei dire proprio per evitare di entrare in rotta
di collisione è che non dobbiamo scontrarci sulla questione del
trattamento finale: il compostaggio organizzato sia in modo
centrale, sia in modo diffuso e capillare non esclude il ricorso
alla valorizzazione energetica, lo migliora, Presidente Comé, e lei
lo sa meglio di me! Se togliamo la frazione dell'umido, miglioriamo
il prodotto della valorizzazione energetica, ma allora, se è così,
perché tale chiusura? Questo non siamo riusciti a capirlo. Perché
barrare la strada ad una soluzione che abbiamo visto 7 anni fa, che
può essere realizzata facilmente, che non costa caro? Questo ci
sfugge, se non con dei retropensieri - non troppo simpatici - che
si voglia mantenere una quantità di prodotto molto elevata, anche a
costo di diminuire la qualità dell'energia prodotta.
Noi diciamo questo semplicemente, speriamo di non avervi
annoiato troppo. Siamo meno prevenuti, abbiamo percepito un po' di
"a priori" da parte vostra, una rigidità e un arroccamento un po'
eccessivo. Le motivazioni che sono indicate nella relazione che è
stata presentata non ci hanno convinto e non ci convince questo
chiudere la porta ad una soluzione che invece a noi pare
interessante.
La nostra risoluzione non ha un pregio di particolare
originalità, riprende i contenuti in positivo, gli stimoli, i
suggerimenti che ci danno questi concittadini. Riteniamo che la
proposta contenuta nella petizione per il centro regionale di
compostaggio meriti un approfondimento, in quanto non è in
contrasto con quanto abbiamo stabilito finora, in particolare con
gli indirizzi del Consiglio regionale, con la direttiva europea,
con il decreto legislativo e con la legge regionale. Pensiamo sia
indispensabile promuovere una politica seria anche del compostaggio
domestico, incoraggiarla, quindi proponiamo che la Giunta regionale
si faccia carico di uno studio di fattibilità che ci dica se è
meglio una soluzione centralizzata o una soluzione più articolata
sul territorio e la creazione eventualmente di vari centri di
compostaggio collettivi. A noi questa sembra un'indicazione di buon
senso e una linea percorribile. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Chi mi ha preceduto ha posto giustamente l'accento sull'elemento
soggettivo che sta alla base della petizione, ovvero un'iniziativa
popolare proveniente da un insieme di cittadini che hanno formulato
una proposta, che hanno esposto alcune loro idee in merito alla
problematica dello smaltimento di una porzione dei rifiuti prodotti
in Valle d'Aosta: la cosiddetta "frazione organica", o umido che
dir si voglia, che, secondo gli ultimi dati in nostro possesso,
equivale a circa 10.000 tonnellate annue su 95.000 complessive di
rifiuti globalmente prodotti. Credo che qui non si tratta di
approcciarsi in maniera flessibile o rigida al problema: qui si
tratta di verificare se più o meno realisticamente questo problema
va affrontato con una soluzione di questo tipo. È indubbio che,
essendo 128.000 abitanti, abbiamo una produzione significativa di
umido, in particolare quello domestico, ma, come è stato ricordato
dal Presidente Comé, siamo nell'ambito di una società consumistica,
purtroppo sprecona, che spesso getta nella spazzatura dei prodotti
commestibili che potrebbero essere ancora utilizzati. L'altra sera
ho visto in televisione un programma che evidenziava come in Gran
Bretagna e in altre parti del mondo si stia in maniera bizzarra
divulgando l'idea
freegan
, ossia quelle persone che, per
limitare questi sprechi alimentari, vanno a recuperare nei
cassonetti, non perché sono dei barboni, ma perché tengono a
ridurre questa quantità enorme di cibo che in maniera talvolta
assurda viene gettata via. Mi è sembrato esagerato come principio,
a vederlo adattato alla mia realtà domestica, alla nostra società
valdostana, va un po' oltre certi canoni di pensiero, ma ha
segnalato con forza il problema che è stato enunciato dalla lettura
di alcuni articoli che oggi stanno campeggiando sui quotidiani.
Il problema della frazione organica esiste, ma dobbiamo
ricondurlo alle sue giuste dimensioni: sono 10.000 tonnellate. Per
farsi un'idea più compiuta, la III Commissione ha ascoltato tutte
le parti e anche il componente di ALPE, il collega Cerise, ha
potuto approfondire la sua conoscenza su tale tema. Cosa mi ha
colpito innanzitutto di queste varie consultazioni? In primis che,
mentre nelle altre regioni italiane le petizioni in genere sono
contro gli impianti di compostaggio, in Valle d'Aosta la petizione
è a favore dell'impianto di compostaggio. Le iniziative normalmente
provengono da settori ambientalisti, da settori che presumono di
avere più a cuore l'aspetto naturale o l'aspetto della salute
rispetto ai cittadini comuni e la Valle d'Aosta si qualifica come
una Regione in controtendenza. Ma perché non piacciono gli impianti
di compostaggio? Intanto perché puzzano e comunque è un processo di
marcescenza dell'organico, vedi l'esempio della discarica di
Brissogne, quel bel biglietto da visita che da qualcuno viene
segnalato come si entra, la porta di Aosta è la discarica sulla
sinistra che ci regala un gradevole profumo come
ouverture
sulla città. Di conseguenza, non so quali sono le comunità
disponibili a ricevere in casa propria, anche se su 4.000 o 6.000
metri quadrati, una struttura dedita alla trasformazione
dell'organico, anche perché il territorio valdostano non è come la
pianura padana cha ampi spazi che possono prevedere il dislocamento
di questi centri ad una distanza ragionevole dai centri abitati:
siamo tutti lì, siamo tutti incassati in quel corridoio che va da
Courmayeur a Pont-Saint-Martin lungo l'asse della Dora Baltea, un
po' strettini e lì dobbiamo starci, quindi non abbiamo grandi
superfici su cui poter giocare come se giocassimo su una
scacchiera. In secondo luogo perché gli impianti di compostaggio
costano e, nell'ambito di tutte le audizioni e dei sopralluoghi
recenti, l'ultimo dei quali in Norvegia con il collega Comé,
abbiamo constatato che ogni manipolazione dei rifiuti alla fine
consiste in un costo economico. Pensate già solo alla vostra
attività domestica: ogni volta che dovete selezionare il vetro
dalla plastica o dall'alluminio, o dalla carta, o dall'umido è un
dispendio di tempo, che non costa in termini di denaro, ma comporta
della perdita di tempo. Da quando le isole ecologiche sono
diminuite, sono diventato il "camioncino" del conferimento nei vari
cassonetti da parte della mia famiglia, ma come penso faccia ognuno
di voi, perché non è che li hai sotto casa... come unico maschio di
casa, ho vinto l'appalto, quindi prendo la macchina e vado a
conferirli nei vari cassonetti. Questo costo in termini di tempo in
famiglia è poi in una struttura più organizzata e gestita a livello
pubblico un costo in termini di denaro. Non è che l'idea, ancorché
se vogliamo originale, di coloro che hanno proposto tale petizione
sia a costo zero: ha un costo. Loro poi dicono che questo costo
viene ammortizzato dal collocamento sul mercato del prodotto
finale, anche qui sono sorte delle legittime domande, perché
abbiamo delle cataste di organico che si stanno accumulando in
prossimità della discarica di Brissogne, cataste che giacciono lì
dimenticate e non sembra che ci sia tutta questa richiesta di
prodotto finale che, se non ho capito male, è un prodotto
ammendante, quindi non è un concime, ma è un prodotto che può
essere utilizzato solo su certi tipi di terreni e solo per certe
finalità agricole. Tra l'altro, ricordo che anche per il letame che
viene prodotto in discreta quantità in Valle d'Aosta non c'è uno
smaltimento semplice e immediato, quindi il mercato di tutto questo
prodotto non è a portata di mano, anzi rischiamo di fare un
investimento che alla fine si traduce in un investimento costoso
che servirà ad accumulare altre frazioni organiche. Quello che sto
dicendo è la sintesi di alcune parole che sono state fornite da un
esperto in materia, non certo dal sottoscritto: dal già citato
dottor Ghiringhelli, perché ovviamente ci evidenzia delle
difficoltà concrete: la prima è la possibilità di intercettare
tutto il quantitativo di organico, sono intercettabili 10.000
tonnellate in Valle d'Aosta? Riusciremmo effettivamente ad
intercettarle? Riusciremmo effettivamente ad aumentare le
performance
di raccolta differenziata e quindi separare il
secco dall'umido? Anche questo è un bell'impegno e, come tutti gli
impegni, costa. È vero che si viene anche qui in aula... qualcuno
cita con estrema disinvoltura il "metodo Vedelago", ma quanto costa
questo metodo? È un modello importabile nella nostra regione?
Con tutto il rispetto che bisogna avere in primis per la
petizione e in secondo luogo per il problema dell'organico, credo
allora che oggi il problema fondamentale dello smaltimento dei
rifiuti in Valle d'Aosta sia quello che riguarda la frazione
indifferenziata: 50.000 tonnellate, la metà, perché, finché non
risolviamo il problema principale, manca l'architrave di questo
arco, il discorso giace irrisolto. Ritengo che la petizione sia
stata esaminata in maniera estremamente obiettiva e regolare dalla
III Commissione: non è che sia stata cassata per dei pregiudizi o
per delle valutazioni superficiali e aprioristiche, è stata tenuta
nella massima considerazione in relazione al nostro contesto
regionale; ecco perché anche da parte mia, che rappresento il PdL
in quella commissione, c'è stata l'espressione di un parere
favorevole a questo documento, il quale riprende i concetti che
sono già stati espressi meglio di me dal Presidente Comé e che, di
conseguenza, vanno nella direzione di individuare subito una
soluzione per la raccolta indifferenziata. Teniamo presente che poi
i costi tariffari non sono un argomento di secondo piano, perché la
tariffa in questi anni... beh, in questi anni c'è la TARSU e forse
solo alcuni Comuni hanno adottato già la tariffa... ecco la tassa è
aumentata nonostante le
performance
di raccolta
differenziata che ci sono state in particolare ad Aosta e in
qualche altro comune più virtuoso, ma la raccolta differenziata,
oltre ad essere un costo domestico in termini di impegno di tempo,
è soprattutto un costo economico. Con buona pace dell'Assessore
comunale Donzel, che se fosse venuto in Norvegia, si sarebbe reso
conto che una certa politica che è stata finora adottata dal
capoluogo potrebbe essere tranquillamente dimenticata, perché
costa, ma alla fine non soddisfa. Ho citato un suo omonimo,
Consigliere Donzel, non lei...
(interruzione del Consigliere Donzel, fuori
microfono)
...magari la continuità politica e amministrativa in Comune
consentirà di fare delle riflessioni virtuose in questo senso, sto
lanciando delle idee sul tappeto... Dicevo che la tariffa ha
inevitabilmente un condizionamento, che dipende dalle quantità e
dalle qualità di lavorazione che stanno a monte dei rifiuti, è
inevitabile e i cittadini questi conti li stanno facendo.
Leggevo l'altro giorno su
La Stampa
un'interessante
lettera di una Signora che, per ragioni ed opinioni completamente
diverse dalle mie, annunciava, dopo tutta una serie di
ragionamenti, di rifiutarsi di fare in futuro la raccolta
differenziata perché, di fatto, la Regione ha deciso di investire
nel gassificatore, di conseguenza ha scelto la via del fuoco,
rifiuta di fare il centro di compostaggio... e quindi c'era
praticamente una messa alla berlina del lavoro fatto dalla III
Commissione e così via. Io arrivo alle stesse conclusioni, ne
parlavo proprio con il Presidente Comé rientrando dalla Norvegia:
la raccolta differenziata, che oggi viene spinta al massimo, un
domani verrà abbandonata ed è normale che sia così, perché costa
smaltire in maniera differenziata questi prodotti. Oggi solo le
selezioni di qualità vengono ritirate dai consorzi, altrimenti la
Regione deve mettere mano al portafoglio affinché qualcuno compri
questi prodotti differenziati. Sistemi molto tecnologicamente
sperimentati anche sotto il profilo ambientale, della salute, delle
emissioni all'aria, che abbiamo visto e che avete visto anche voi
da qualche altra parte, allora sono decisamente più convenienti,
non sono impattanti, soprattutto vengono incontro anche ad un
problema che non è di secondaria importanza: il conto in
portafoglio di ogni famiglia. È vero che le leggi fissano dei
traguardi a mio avviso impossibili per quanto riguarda la
differenziazione dei rifiuti, sarò curioso di vedere quali Comuni,
senza barare sui numeri e sulle cifre, riusciranno a raggiungerli,
ma sono convinto che ci sarà una forte inversione di tendenza. La
differenziata sta andando verso un capitolo che si chiude, si va
invece verso delle formule ecologicamente corrette e compatibili,
economicamente sostenibili, che siano in grado di soddisfare anche
un'esigenza di produzione energetica, quali quelle che abbiamo
visto noi in Norvegia, dove abbiamo visto sia un impianto di 12
anni fa, sia un impianto moderno collaudato solo qualche mese
fa.
I miei colleghi ed io non avevamo dubbi nel momento in cui si
parlava di termovalorizzazione: siamo convinti che la
gassificazione possa costituire un passo avanti soprattutto per
quanto riguarda la modularità dell'impianto, più piccola, e anche
per quanto riguarda le emissioni in atmosfera e le scorie finali
che vengono prodotte, a condizione che vengano gestite dall'appalto
in avanti con una certa celerità e in questo senso vorrei dire
all'Assessore Zublena che abbiamo varcato un tunnel sottomarino per
arrivare all'isola dov'è collocato questo gassificatore, che è
stato realizzato in un anno: cinque chilometri e mezzo realizzati
in un anno! Ci è venuto in mente lo Stretto di Messina, ma quella è
una storia a parte, ma in un anno hanno realizzato un tunnel
sottomarino. Si può fare quindi, queste sono tutte esperienze;
concordo con il collega Louvin, che guardando fuori, si possono
imparare molte cose e credo che il buono che abbiamo visto fuori
possa essere imitato e riprodotto nella nostra regione con queste
avvertenze che ci siamo permessi di porre alla vostra
attenzione.
Président
- La parole au Conseiller Prola.
Prola (UV)
- Merci M. le Président.
Intervengo brevemente visto che il Presidente della III
Commissione mi ha coinvolto nella discussione. Innanzitutto devo
dire che la III Commissione ha lavorato in maniera seria e con
impegno - sicuramente non siamo stati prevenuti, almeno io
personalmente non lo ero assolutamente - e credo proprio che la
Commissione abbia posto la dovuta attenzione a tutte le
considerazioni e le sollecitazioni provenienti dalla petizione, dai
cittadini, attraverso una serie di audizioni che sono già state
dette: con il primo firmatario, con Legambiente, con l'Assessore
competente, con il Coordinatore scientifico dell'Osservatorio
regionale sui rifiuti. Abbiamo poi presentato una relazione
dettagliata e precisa, un documento di lavoro, e qui concordo con
quanto è stato espresso: la petizione riporta dei concetti generali
che si possono condividere, ma non sono calati nella nostra realtà
locale, nella difficilissima applicazione nella nostra realtà.
Innanzitutto il quantitativo - lo ha già detto Tibaldi - limitato
di rifiuti da trattare, per consentire che cosa? Per consentire il
raggiungimento dell'equilibrio economico-finanziario del
trattamento. Il quantitativo di frazione organica che la petizione
riporta - 10.000 tonnellate l'anno - è un numero esageratamente
ottimistico; per intercettare 10.000 tonnellate l'anno, Louvin
parlava di raccolta intelligente, di utenza selezionata... tutto
vero, però dobbiamo capire quali sono i costi - e la petizione non
lo spiegava - che andiamo a sostenere per recuperare tutta la
frazione organica che viene prodotta nel nostro territorio e
sappiamo bene come quest'ultimo sia problematico, come sia
difficile raggiungere tutte le utenze nel nostro territorio in
relazione al discorso morfologico. Il dato economico, quindi, deve
essere comunque un dato fattibile, razionale e sostenibile; io non
lo so se è sostenibile, abbiamo difficoltà veramente a credere che
sia economicamente sostenibile per raccogliere 10.000 tonnellate di
umido... è difficilmente sostenibile un discorso del genere.
Peraltro già il piano regionale trattava a suo tempo il discorso
delle utenze selezionate, ma evidentemente una riflessione su
questo aspetto bisogna farla. Alcuni Comuni hanno già avviato
l'azione rivolta al compostaggio domestico e, secondo sempre il
responsabile scientifico dell'osservatorio, le quantità in gioco
sono decisamente insufficienti; secondo lui, sarebbero necessarie
dalle 20 alle 25 tonnellate di organico anche introducendo un altro
sistema attraverso il digestore anaerobico, altrimenti non è
possibile sostenere un discorso del genere, 10.000 tonnellate sono
poche: questo lo ha detto lui, io non sono un tecnico. La
difficoltà di utilizzo del
compost
regionale... ma questo lo
vediamo già con le montagne di verde presenti a Brissogne, perché
questo è un
compost
di verde, un
compost
di qualità,
non arriva da rifiuti organici: arriva da rifiuti verdi, quindi è
un
compost
di qualità ed è lì: 7.000 tonnellate l'anno, ne
hanno vendute 1.800... resta lì, abbiamo dei mucchi che sono
inutilizzati.
Qual è la disponibilità dei terreni attuali nella nostra realtà
e qual è la possibilità di utilizzo nella nostra realtà del
compost
? Questa analisi non è presente nella proposta
contenuta nella petizione e, a precisa domanda del sottoscritto in
commissione, non abbiamo avuto sicuramente una risposta esaustiva;
si è fatto riferimento ad altre realtà, quali Asti, Bolzano,
Trentino Alto Adige, dove abbiamo delle superfici in gioco che sono
decisamente diverse, faccio l'esempio del Trentino: sono 10.000
ettari, noi ne abbiamo 500. La superficie foraggiera che abbiamo è
da escludere, lo ha detto prima Tibaldi; abbiamo una superficie
cerealicola che è di 5 ettari; se andiamo ad analizzare i dati a
livello nazionale di utilizzo del
compost
e, quando si parla
di
compost
, si parla sempre di
compost
di qualità, un
50 percento di cellulosa e un 50 percento di organico, è
agricoltura a pieno campo: il 70 percento del
compost
che
viene utilizzato è a pieno campo su una superficie cerealicola, ma
è impossibile pensare ad un discorso di utilizzo di
compost
all'interno di superfici a destinazione viticola, frutticola e
foraggicola. Se abbiamo 10.000 tonnellate l'anno, abbiamo 4.000
tonnellate di
compost
di produzione e a pieno campo una dose
agronomica standard è di 25 tonnellate l'anno, avremmo bisogno di
160 ettari, mentre noi ne abbiamo 5. Possiamo parlare di tutto
quello che si vuole, ma non riusciremo mai a smaltire una quantità
del genere e quindi è un mercato che è sicuramente difficile.
Abbiamo poi difficoltà a trovare un'area, si è fatto l'esempio di
Borgaro Torinese, ma non c'è solo Borgaro Torinese, un impianto di
compostaggio comporta gravosi impatti ambientali e con la
potenzialità che abbiamo, che è irrisoria, dovremo comunque
sostenere dei costi per avere tutti i presidi igienico-sanitari e
ambientali per avere un impianto di compostaggio, quindi sono oneri
che graveranno comunque sulle tariffe degli utenti finali. Abbiamo
poi la difficoltà di produrre
compost
di qualità, perché i
compost
urbani vengono utilizzati esclusivamente come
materiale da ricopertura in discarica, oppure in bonifica, ma non
in campo.
Credo, a conclusione di queste piccole considerazioni, che ci
siano enormi problematicità in tale discorso e sicuramente noi
dovremo attendere almeno la conclusione dell'appalto in
definizione, perché sì si parla di 220.000.000 di costo, ma si
parla di gestione di più di 20 anni e questo non è il costo che
deve sostenere la Regione, perché, da quanto ho capito in
commissione, si parla comunque di progetto finanza, quindi dovremo
anche far chiarezza su questi punti. Quando si legge sui
media
che si spendono 220.000.000 di euro, non è la Regione
che li spende, è un progetto finanza, quindi ci sarà anche chi
andrà a gestire e chi li spende, bisogna essere precisi e corretti
nel dare le definizioni. Grazie.
Presidente
- Do volentieri la parola al Consigliere
Donzel, sperando che si sfoghi, così ci risparmia i suoi interventi
fuori microfono.
Donzel (PD)
- Egregio Presidente, cari colleghi, mi scuso
se sono stato un po' intemperante, ma devo dire che la politica,
come accade a livello nazionale, è sempre più sorprendente anche a
livello locale, nel senso che si assiste ai ribaltamenti di fronte
in continuazione, per cui abbiamo visto questa mattina il PdL
lanciarsi in un'azione ambientalista contro l'inquinamento
dell'aria prodotto dai fumi della Cogne e nel pomeriggio si torna
ad evocare l'inceneritore come scelta di fondo del PdL. Che dire?
Così va il mondo, così è fatta la politica, l'importante sono i
titoli, non resterà traccia di queste discussioni, si perderanno,
sarà una chiacchierata qui, quindi si può dire tutto e il contrario
di tutto: l'importante è avere il titolo, la fotografia sulla prima
pagina di un giornale, questo è quello che conta...
Almeno per quanto riguarda il Partito Democratico, cercherò di
fare ordine, perché sono stati evocati sia percorsi precedenti,
quindi non ci si è limitati già nell'introduzione del Presidente
Comé a discutere esclusivamente della petizione, ma si è fatto
riferimento a scenari più ampi, come la delibera di marzo che il
Partito Democratico aveva sostenuto e continua a sostenere con
coerenza. Innanzitutto mi preme fare chiarezza su una questione,
credo che il tentativo come al solito di dire:
"ma questi
cittadini non hanno seguito un percorso corretto, altre erano le
strade..."
, ossia tutti i giorni ci lamentiamo che non c'è
partecipazione all'attività politica, non ci sono persone che si
interessano dei loro problemi, della società, poi ci sono dei
cittadini - e intendiamoci non ho firmato questa petizione, né ho
partecipato alla raccolta delle firme - che hanno qualcosa da dire
e subito noi gli diamo "una legnata" e diciamo:
"non è questa la
forma migliore, dovevate andare nell'altro ufficio, perché questo è
un ufficio che arriva solo dopo che siete passati
all'osservatorio"
...
(interruzione di un consigliere, fuori microfono)
...Presidente, vede che non sono il solo che interviene...
Comincio allora con il dire che non si può al mattino dire:
"voglio la partecipazione dei cittadini"
, poi, quando i
cittadini cominciano a partecipare, si dice:
"ma questa non è la
procedura giusta"
. Hanno scritto un testo che è di una
limpidezza, di una chiarezza... per nulla provocatorio, puntuale e
cos'hanno chiesto questi cittadini, dei quali naturalmente sotto
sotto si ventila essere estremisti dell'ambientalismo, gente che ha
visioni utopiche irraggiungibili? In questa petizione i cittadini
hanno detto al Consiglio regionale:
"per cortesia, rispettate la
legge!"
; io capisco che questa è una cosa strana, perché
dovremmo essere noi ad andare fuori a dire ai cittadini:
"noi
abbiamo fatto le leggi, dovete rispettarle!"
, è il contrario:
sono dei cittadini che vengono in Consiglio regionale a dire:
"per cortesia, amministratori, rispettate la legge!"
. Uno
allora direbbe:
"normative europee, cose troppo difficili, le
pensano gli scienziati dell'Europa, la direttiva 2008/98/CE... sono
quei livelli che fissa l'Europa, irraggiungibili! No, lasciamo
perdere la direttiva europea"
; uno allora dice:
"legge
nazionale, stiamo parlando del decreto legislativo n. 152/2006,
sono quelle cose che fanno a Roma, adesso lo stanno già
cambiando..."
, eccetera. Intendiamoci, il testo che stanno
cambiando a livello nazionale, già approvato in una delle due
Camere, alza ancora l'asticella della raccolta differenziata, anche
se sta governando il Governo della spazzatura di Napoli, per legge
si alza ancora il livello. Perché parliamo di non fare raccolta
differenziata? Perché diciamo:
"tanto è meglio buttare tutto
nell'indifferenziato"
quando le leggi vanno in un'altra
direzione? Ma non basta: questi cittadini non ci chiedono né di
rispettare una legge europea o nazionale, ma almeno di rispettare
la legge regionale, che fissa al 60 percento entro il 2011 il
livello della raccolta differenziata. Ora, i dati che dai banchi
della maggioranza e della maggioranza aggiunta sono usciti fuori,
ossia le 50.000 tonnellate di indifferenziato sulle 95.000 di
rifiuto complessivo prodotto in Valle d'Aosta, ci dicono che siamo
al 45 percento della differenziata, ossia non siamo in termini di
legge e non possiamo... abbiamo visto che i miracoli dei 10 giorni
sulla spazzatura non si fanno, non li faremo neanche noi in Valle
d'Aosta l'anno prossimo, non riusciremo a fare un 15 percento di
salto in avanti nella raccolta differenziata per arrivare al 60
percento! Soprattutto visto che qualcuno che fa parte adesso della
maggioranza di Aosta già dice che sono tutte cose da eliminare
queste raccolte differenziate, idee folli e utopistiche quelle
dell'Assessore all'ambiente del Comune di Aosta, che vuole
implementare la raccolta differenziata! Invece no, non sono idee
folli: sono le leggi che noi stessi ci siamo dati, ossia noi ci
siamo dati la legge che prevede l'effettuazione della raccolta
differenziata e non siamo in grado di rispettarla! L'obiettivo
quindi qual è? È trovare gli strumenti per "raggiungere" questa
legge e uno degli strumenti per raggiungere questi livelli è
sicuramente quello della riduzione del rifiuto... e la raccolta
differenziata. Uno allora dice:
"ma queste cose qui il PD dove
le va a prendere?"
, le vado a prendere nella delibera che
insieme abbiamo votato con la maggioranza, tanto per parlare di
maggioranze costruttive, di collaborazioni, eccetera. Nella
delibera di marzo sono graduati, nella delibera si dice:
"rideterminare le azioni finalizzate all'attuazione e revisione
del piano regionale..."
, punto n. 1, non dice: "bruciare", ma
"...confermare l'opportunità di avviare un piano di azioni volte
alla riduzione e prevenzione nella produzione dei rifiuti"
,
punto n. 1 della delibera che tutti quanti qui abbiamo approvato.
Non dice che qui bisogna fare in fretta a smaltire i rifiuti, ma
che bisogna ragionare sulla riduzione e infatti oggi qualcuno ha
detto:
"ma come, buttiamo via la roba da mangiare, bisogna
recuperarla!"
. Siamo assolutamente d'accordo con questa
impostazione e vorrei dire, per sgombrare un altro campo, visto che
non facevamo parte della III Commissione, che ho apprezzato
moltissime delle cose che sono scritte nella delibera della
commissione, cose che sono assolutamente condivisibili, perché oggi
nessuno può più dire queste cose... poi vedremo dove c'è un piccolo
distinguo che fa la differenza. Vi è quindi assoluta stima del
lavoro fatto in III Commissione, non avete scritto delle cose che
"non stanno né in cielo, né in terra", ma cose condivisibili.
Al secondo punto della delibera di marzo pluricitata non si
dice: "valorizziamo" ma:
"confermare la necessità che siano
potenziate le attività finalizzate a perseguire livelli importanti
di raccolta differenziata da avviare al recupero e anche volte a
migliorare i quantitativi e soprattutto la qualità delle singole
frazioni in accordo con le autorità di sotto-ambito"
. Il
secondo punto, quindi, è la raccolta differenziata, il PD ha votato
questa delibera a marzo, quindi non è uscito dai gangheri... come
anche alcuni ambientalisti hanno attaccato il PD perché abbiamo
votato questa delibera di marzo... io mi ricordo cosa ho votato a
marzo e cosa ho detto rivolgendomi all'Assessore:
"ci
ricorderemo poi di finanziare queste voci per poterle
realizzare?"
. Cosa scopriamo? Che al punto n. 1 per la
riduzione dei rifiuti vi è 160.000 euro il primo anno, 160.000 euro
il secondo anno, 160.000 euro il terzo anno, questo è quello che
mettiamo al primo punto, quando invece parliamo di 225.000.000 di
euro in 20 anni, ma se li dividete anno per anno, vi verrà una
cifra che si aggira intorno agli 11.000.000 di euro per la
valorizzazione energetica del rifiuto, ossia bruciarlo, contro
160.000 euro per ridurre. È chiaro che vediamo ridurre poco il
rifiuto: perché l'investimento nella riduzione è minimo e ci credo,
è un calcolo matematico! È chiaro che, se investo di più nella
valorizzazione energetica, avrò degli altri risultati.
L'altro ragionamento perché avevamo votato questo tipo di
delibera era che, potenziando la raccolta differenziata, si poteva
ragionare su un impianto che andava nella direzione della soluzione
finale evocata da Tibaldi, che avrebbe dovuto trattare una quantità
molto più limitata di materia indifferenziata, quindi avere anche
dei costi minori e un impatto ambientale minore. È chiaro che, se
io rinuncio a fare la raccolta differenziata potenziata, dovrò
costruire un più grande impianto che inevitabilmente avrà un più
grande impatto sull'ambiente. Il collega Tibaldi e altri hanno
detto:
"qui bisogna stare attenti perché queste cose costano,
questi ambientalisti sparano delle cifre incredibili"
e
giustamente si evocano i viaggi nel territorio di quelli che
mangiano le balene a dire:
"ma lì non hanno problemi i
norvegesi: cultura ambientale, mangiano balene e quant'altro,
andiamo lì a prendere esempio"
. Io preferisco andare
nell'astigiano dove fanno del buon vino, non mangiano balene,
perché forse è meglio che andare in altri territori molto diversi
da noi. Il ragionamento è: stiamo attenti che voi fate salire i
costi della tariffa con queste scelte... ma attenzione, la scelta
del gassificatore è la scelta dell'acquisto di una Ferrari, ossia
il gassificatore è la scelta più costosa che c'è oggi sul mercato;
allora non potete accusare qualcuno di fare delle scelte costose,
quando qualcuno sta ipotizzando la scelta più costosa che c'è sul
mercato! È la più costosa, è la Ferrari, ce l'hanno i Paesi che
hanno gli
schei
(traduzione letterale dal dialetto veneto:
soldi); questo per rispondere alle considerazioni di Tibaldi che
diceva:
"andiamo nel senso di ridurre i costi"
, non è vero
che riduciamo i costi scegliendo una tecnologia costosissima.
Veniamo ai costi che potrebbero venir fuori da un compostaggio a
livello regionale: si va da 4.000.000 a 7.000.000 di euro, è una
cifra importante, però corrisponde esattamente al 3 percento dello
scenario ipotizzato dal livello regionale, quindi non è che hanno
sparato una cifra fuori dai gangheri: è una cifra che sta dentro
l'ambito di quella dei 225.000.000.
Altra considerazione: c'è un punto debole e lo riconosco, è
quello che ha individuato il collega Tibaldi, ossia il compostaggio
puzza e può creare dei seri problemi di tolleranza ai cittadini
intorno. Noi siamo di quelli che non edulcorano le cose, però,
proprio perché puzza, sono state trovate delle soluzioni, perché
viviamo in un'era in cui, come si riesce ad inventare un
macchinario che riesce a trasformare in gas i rifiuti, si trovano
anche le soluzioni per risolvere questi problemi. Esistono adesso
dei capannoni che sono a ventilazione che possono abbattere, se non
annullare, l'effetto dei cattivi odori. Quella che invece puzzerà
per 15 anni è la discarica, perché noi continuiamo a buttare
l'organico lì dentro e continueremo a buttarlo anche nel quarto
lotto e l'organico in discarica fa puzzare. La discarica continuerà
a puzzare, non è che si ferma di colpo, dovremmo fare un'azione di
bonifica. Qualcuno ha detto:
"perché tormentarci, l'umido
buttiamolo nel gassificatore"
. È qui che c'è il punto più
strampalato, perché è il professor Genon, colui che
l'Amministrazione regionale ha scelto per dare dei pareri, che
dice:
"bisogna assolutamente ridurre la quantità di organico che
arriva nei gassificatori, altrimenti questi non rendono bene"
.
L'Assessore smentisce quello che sto dicendo? Lo dice il tecnico
che lei ha chiamato... Cosa ci stiamo raccontando allora? Ci stiamo
"contorcendo" tutti in una questione che non ha senso. È ovvio che
ci sono dei vantaggi e degli svantaggi da una parte e dall'altra,
ma il rispetto della legge ci impone più raccolta differenziata e
più raccolta differenziata si fa solo differenziando l'umido e io
mi compiaccio che ci siano delle amministrazioni comunali come
quella di Sarre che fanno partire il porta a porta ed è importante
che si continui. Mi compiaccio con le amministrazioni che fanno del
compostaggio domestico una bandiera, perché quelle amministrazioni
che ci hanno creduto hanno trasformato davvero le loro comunità;
fra l'altro, il compostaggio domestico è una cosa tipicamente della
nostra cultura valdostana, è una cosa di cui dobbiamo
riappropriarci, ma io dico cose banali...
(nuova interruzione di un consigliere, fuori
microfono)
...lo so che queste cose ci sono, ma vanno nell'idea che si
aumenta il compostaggio domestico, si aumenta quindi la gestione
autonoma dei territori, noi avremo un conferimento, se facciamo la
raccolta differenziata, non di una quantità smisurata di umido... e
arriviamo anche alla questione del
compost
... il
compost
prodotto adesso è di qualità, detto da chi? Ce lo
diciamo fra di noi, non esiste un atto di certificazione di questa
qualità; Assessore, esiste una certificazione del
compost
di
qualità? Non lo so. Chi è che lo fa, chi è che certifica che questo
compost
è di qualità? A noi non risulta che sia della
qualità tale da essere gestito sul mercato, nonostante questo, c'è
un crescente afflusso di persone che va ad utilizzare questo
compost
in maniera molto spontanea. Il mio collega Prola,
che è più preparato di me sul tema, ha ricordato che questo
compost
può essere utilizzato non nei terreni a pascolo,
perché qui abbiamo una produzione anche in eccesso di letame, ma
può essere utilizzato nelle bonifiche. Domando allora: abbiamo mai
valutato negli appalti di scrivere quanto
compost
deve
essere utilizzato e possibilmente utilizzare il
compost
del
prodotto in discarica? Già tutto fatto, tutto che funziona,
certamente... non è così! Non è mai stato dato un contributo ai
viticoltori per utilizzare questo
compost
, diamo contributi
per tantissime cose, si poteva dare un contributo ai viticoltori
per usare il
compost
lì. Non sono state fatte delle vere e
proprie azioni, è più un passa parola che sta cominciando a
funzionare, che porta a crescere l'utilizzo del
compost
. Uno
allora dice:
"ma noi ci troviamo con l'avere tanto compost e
come facciamo a sbarazzarcene?"
, ma guardate che una delle
virtù del gassificatore è proprio quella che, nel caso in cui ci
trovassimo nell'emergenza che abbiamo prodotto troppo
compost
, ne possiamo anche gassificare un'eccedenza, ma non
tutto. Un'eccedenza è possibile anche gestirla in quel modo e, fra
l'altro, avendo una quantità di umido inferiore presente è più
facilmente gestibile. Il compostaggio, quindi, non è in contrasto
con la soluzione del gassificatore, ma si affianca a questa
soluzione, non è una cosa che:
"ah, ma se facciamo il
compostaggio dobbiamo rivedere tutto, non sappiamo più se fare il
gassificatore..."
, eccetera. Non c'entra niente, questa
petizione sul compostaggio era riferita esclusivamente a potenziare
la raccolta differenziata, che è un obbligo di legge regionale,
nazionale, europeo, i cittadini devono arrivare a chiedere:
"per
favore, rispettate la legge!"
. Questo è l'obiettivo di fondo
della petizione e non era in contrasto con lo scenario che ipotizza
anche la realizzazione di un gassificatore o di un impianto di
pirolisi, anzi favoriva una soluzione di un impianto più piccolo e
a una dimensione regionale più accettabile, quindi con minori
rischi di inquinamento, evitando di andare ad implementare
quell'inquinamento che stamani il collega Zucchi ci ha descritto,
di questo terribile impianto cattivo della Cogne che inquina la
nostra regione e noi gli costruiamo un grosso impianto vicino, con
la grossa coerenza di dire:
"attacco una cosa e poi voto a
favore dell'altra"
.
Il documento della Commissione termina dicendo - ed è questo
punto finale che mi lascia perplesso -:
"la Commissione ritiene,
a maggioranza, che la proposta contenuta nella petizione relativa
alla realizzazione di un impianto di compostaggio dei rifiuti
organici non sia coerente con le decisioni assunte dal
Consiglio..."
, su questo non sono d'accordo. Condivido tutte le
cose che avete detto prima, ma non condivido quest'ultima frase,
perché è assolutamente falso che non è coerente, anzi, proprio per
andare nell'indirizzo del gassificatore, bisogna ridurre i rifiuti
e fare la raccolta differenziata, il compostaggio è solo un modo di
gestire una parte di raccolta differenziata, ma cosa raccontiamo ai
cittadini: che differenziamo e poi buttiamo nel gassificatore?
Questa è un'idea dell'amico Tibaldi, ma che senso ha? Spendiamo per
differenziare e poi bruciamo? No, differenziamo perché vogliamo
anzitutto valorizzare la materia prima della valorizzazione
energetica e l'Assessore mi insegna che nelle direttive viene
sempre prima della valorizzazione energetica la valorizzazione
materiale, cosa che con l'umido possiamo fare. Ecco perché
ritroviamo la coerenza della delibera di marzo: riduzione del
rifiuto, raccolta differenziata, eventuale ipotesi di
gassificazione... per nulla in contrasto con l'ipotesi della
raccolta differenziata dell'umido e di un impianto, o più impianti
di compostaggio, che mi piace di più a livello di comunità montana,
nella Valle d'Aosta.
Président
- Est-ce qu'il y a d'autres conseillers qui
souhaitent intervenir? Je ferme la discussion générale.
La parole à l'Assesseur au territoire et à l'environnement,
Manuela Zublena.
Zublena (UV)
- Grazie Presidente.
Credo che la discussione fatta in quest'aula sia piuttosto
interessante, forse però un po' a ruota libera, abbiamo messo
assieme una serie di concetti, di elementi e di valutazioni fra
tecniche e politiche. Ritengo al contrario che la scelta della
commissione consiliare sia stata piuttosto opportuna, una
commissione che voglio ringraziare, perché ha dedicato a questo
argomento molto tempo e ha svolto un approfondimento basandosi su
valutazioni il più possibile tecniche: credo che questo sia il
tratto che ha contraddistinto la scelta, avendo abbandonato un
approccio ideologico qui oggi non si tratta di dire "sì al
compost
" o "no al
compost
", dichiararsi contro o a
favore della raccolta dell'organico, direi che non è questo
l'atteggiamento, né si debba avere a priori un approccio di
chiusura, come invece denunciato dal collega Louvin. Il parere è
formulato su valutazioni e dati relativi al nostro contesto locale,
ossia su alcuni modelli, alcune esperienze che non si possono
esportare
tout court
, valutazioni che guardano alla realtà
di produzione dei rifiuti locali, quindi al quantitativo
sicuramente ridotto, teorico, che è altra cosa rispetto a quello
che potenzialmente si intercetta per poi destinare ad un impianto.
È un dato che ha fatto dire agli esperti che, da un punto di vista
dei costi-benefici, un impianto di compostaggio pone delle
preoccupazioni, una difficoltà oggettiva che già riscontriamo per
collocare un
compost
che è prodotto esclusivamente dagli
sfalci e dal verde,
compost
che è corredato di tutte le
analisi previste dai riferimenti normativi. Un
compost
che,
come giustamente è stato detto dal collega Prola, non può essere
utilizzato in tutte le realtà produttive, ma è necessario
considerare la destinazione del terreno, perché abbiamo prodotti
DOP, come la Fontina, che richiedono una serie di tutele a cui
bisogna porre attenzione.
Occorre anche attendere lo svolgimento della gara relativa
all'individuazione del sistema finale di trattamento dei rifiuti,
gara che ci dirà che tipo di tecnologia vincerà l'appalto e potrà
anche dare delle indicazioni sulla tipologia di rifiuto e
sull'utilità di separare o non separare, essiccare la frazione
dell'umido... Credo quindi che, alla luce di questi elementi, la
scelta espressa in tali condizioni e con questo quadro normativo
sia corretto.
Proprio sulle norme vorrei fare alcune osservazioni. È stato
citato il piano rifiuti del 2003, ma da allora sono avvenuti alcuni
fatti, sono state emanate ulteriori normative, tra cui la legge
regionale sui rifiuti del 2007. Questa legge invita
all'autocompostaggio domestico, che va incoraggiato con varie
modalità: una, che è stata adottata con delibera del 2008, prevede
un incentivo in termini di sgravio sulla tariffa, da attuare da
parte delle autorità di sub-ATO nel caso in cui il cittadino
effettui l'autocompostaggio. Chiaramente bisogna aspettare il
passaggio a tariffa, bisogna che le Comunità montane adottino tale
modalità, ma questo è un primo strumento di incentivazione. Nei
fatti successi dopo il 2003 poi c'è stata la decisione presa da
questo Consiglio nel marzo 2010 che orienta la scelta sul
trattamento finale dei rifiuti chiedendo un recupero energetico da
rifiuto mediante le tecniche di pirolisi e gassificazione: anche
questa scelta è intervenuta a modificare l'indirizzo dato qualche
anno or sono. La scelta, confermata nel 2007, di favorire
l'autocompostaggio è poi assolutamente coerente con la gerarchia
delle azioni di trattamento e di gestione dei rifiuti indicata
dalla direttiva europea. Se è vero che alla base della gerarchia
c'è il recupero energetico, è altresì vero che al primo posto c'è
la prevenzione della produzione del rifiuto, ossia non fare proprio
il rifiuto; quindi, per non fare rifiuto dalla frazione organica,
l'unica cosa è trattenerlo in casa il più possibile, in modo da non
alimentare tutta la filiera che comprende la raccolta, la
predisposizione nel cassonetto, il trasporto, il trattamento.
Questa scelta è assolutamente coerente con quanto ribadito nel 2010
e in tale direzione intendiamo proseguire nelle azioni del piano di
riduzione dei rifiuti, che il collega Donzel ha rimarcato essere il
primo punto della delibera del marzo scorso.
Premettendo che l'impegno principale è quello di evitare di fare
dei rifiuti, noi, in quanto Paese dell'Unione europea, dobbiamo
ottemperare alle percentuali di raccolta differenziata, con tutte
le difficoltà sottolineate dal collega Tibaldi per rendere
economica questa filiera, che economica non è per varie ragioni:
innanzitutto perché c'è tutta l'organizzazione della raccolta e del
trasporto, ma anche perché abbiamo assistito a delle difficoltà di
collocazione di alcune frazioni, per esempio la plastica, sul
mercato del recupero, che hanno fatto sì che il Consorzio Corepla
abbia abbassato la percentuale di impurità ammessa nella plastica,
per poterla acquistare e favorirne un recupero. Resta fermo un
impegno e una sensibilità al fatto che, al di là della valutazione
economica, dobbiamo porre l'attenzione al consumo delle risorse
naturali e quindi cercare il più possibile di recuperare una
materia che chiaramente non si rigenera così facilmente secondo un
ciclo naturale.
Un'ultima riflessione la voglio fare sul costo delle bollette.
Oggi, purtroppo, si sta giocando molto sulle prospettive:
"aumenteremo... mettiamo tutto in fumo"
, come ha detto una
Signora sul giornale, quindi "io non differenzio più tanto devo
pagare", ma credo che vada precisato innanzitutto che oggi noi non
copriamo con le nostre tasse il costo dello smaltimento e
trattamento dei rifiuti, perché la tassa che paghiamo copre solo
una parte di tutto il costo per la gestione complessiva dei
rifiuti. Per il rimanente intervengono l'Amministrazione regionale
- che è intervenuta fortemente per tutte le spese di investimento
-, le Comunità montane e i Comuni; credo che questo vada detto e
che correttamente vadano anche letti i costi di un sistema che è
stato definito "lussuoso" per il trattamento dei rifiuti, ma che
riteniamo sia ad oggi ciò che la tecnologia mette a disposizione
come sistema più attento a concetti di tutela dell'ambiente.
Detto questo, la nostra posizione è contraria all'accoglimento
della risoluzione, anche perché si è centrato tutto sul
compostaggio, ma non dimentichiamo che dobbiamo trattare altre
migliaia di tonnellate dei rifiuti e l'umido è una frazione molto
ridotta.
Presidente
- Il Consiglio prende atto della
petizione.
Il Consiglio
Premesso che:
- in data 12 luglio 2010 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 1072 cittadini, per un centro regionale di
compostaggio e per la raccolta dell'umido in Valle d'Aosta;
- a norma del suddetto articolo 36, l'Ufficio di Presidenza,
con deliberazione n. 132/2010 del 16 luglio 2010, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione,
all'Assessore al territorio e ambiente, in quanto competente in
materia di gestione dei rifiuti, e alla Commissione consiliare
competente "Assetto del territorio";
- l'Assessore al territorio e ambiente, con lettera in data
16 settembre 2010, prot. n. 10208/TA, ha trasmesso la relazione
predisposta dagli uffici competenti;
- il Presidente della III Commissione consiliare permanente
"Assetto del territorio", con lettera in data 25 ottobre 2010,
prot. n. 9554, ha comunicato alla Presidenza del Consiglio le
risultanze degli approfondimenti svolti;
Ai sensi del quarto comma dell'articolo 36 del Regolamento
interno
prende atto
della petizione e della documentazione ad essa
relativa.
Presidente
- È aperta la discussione sulla
risoluzione.
La parola al Consigliere Bertin.
Bertin (ALPE)
- Grazie Presidente.
Abbiamo presentato questa risoluzione, perché le argomentazioni
a sostegno della relazione - fra l'altro, fatta anche bene in
commissione - non ci hanno convinto, come ci aveva del resto poco
convinto anche la scelta dell'inceneritore. Non ci hanno convinto
per tante ragioni: sempre l'Assessore Zublena, quando si parla di
compostaggio, parla del compostaggio domestico, che è assolutamente
positivo e che va incentivato, ma se guardiamo concretamente in
cosa consiste l'incentivazione... in un eventuale futuro sconto
quando si passerà a tariffa... chissà quando e in ogni caso
riguarderebbe una parte limitata del territorio, sarebbe
soprattutto da incentivare le regioni più periferiche,
evidentemente nelle regioni centrali il compostaggio domestico
avrebbe dei risultati meno interessanti e anche difficilmente
attuabili. Per quanto riguarda gli aspetti legati all'impossibilità
di realizzare un compostaggio in Valle d'Aosta, se prendiamo
l'esempio del Sud Tirolo, sono 10 gli esercizi di impianto di
compostaggio per un totale di 25.000 tonnellate di rifiuti organici
e 12.000 di rifiuti verdi; faccio fare a voi la divisione e vi
renderete conto che sono dei numeri piccoli. Nel caso della Valle
d'Aosta non c'è bisogno di farne 10, se ne possono fare molti di
meno, ma va studiata attentamente la scala nella quale realizzare
questo centro di compostaggio, che è la richiesta della nostra
risoluzione.
Prendere ad esempio la Norvegia mi pare un po' fuori luogo, nel
senso che l'Assessore Zublena commentava che per il momento siamo
ancora in Europa, spero che vi rimarremo ancora... e anche per
quanto riguarda la normativa dei rifiuti, che ci pone dei vincoli
che la Norvegia non ha. In Norvegia poi realizzano anche i tunnel
sottomarini in un anno, ma in tale Paese succede anche che un
sindaco che progetta un teatro da realizzare in un tempo X... che
si dimetta se non lo realizza, è un altro Paese, come esempio non
mi pare dei più appropriati.
Voteremo pertanto la risoluzione e ci dispiace di questa
chiusura rispetto ad un'ipotesi che andrebbe approfondita, perché,
come detto, non è in contrasto con la normativa vigente, anzi.
Président
- Je soumets au vote la résolution présentée
par les groupes ALPE et PD, qui récite:
Risoluzione
Il Consiglio regionale della Valle d'Aosta/Vallée
d'Aoste
Esaminata la petizione per un centro regionale di
compostaggio e per la raccolta dell'umido in Valle d'Aosta
presentata il 12 luglio 2010;
Ritenuto che l'istituzione di un sistema capillare di
raccolta dell'umido faciliterebbe il raggiungimento degli obiettivi
di raccolta differenziata fissati dalle normative europee e
nazionali, come ampiamente dimostrato dalle esperienze di alcune
realtà territoriali particolarmente sensibili al rispetto
dell'ambiente;
Rilevato come tale scelta consentirebbe altresì un sensibile
allungamento della vita residua della discarica di
Brissogne;
Considerando coerente con le determinazioni finora assunte
l'istituzione della raccolta della frazione umida del rifiuto e la
realizzazione di un impianto regionale per il trattamento di tale
rifiuto con la contestuale produzione di compost, utilizzabile come
ammendante in agricoltura;
Ritenendo utile che si approfondiscano ulteriormente le
problematiche di carattere legislativo legate all'attivazione del
compostaggio collettivo come soluzione complementare alla pratica,
da incentivare, del compostaggio domestico;
Ritiene
la proposta contenuta nella petizione per un centro regionale
di compostaggio e per la raccolta dell'umido in Valle d'Aosta
meritevole di approfondimento, in quanto non in contrasto con gli
indirizzi assunti dal Consiglio regionale in materia di gestione
dei rifiuti e coerente con il quadro normativo attuale, e
segnatamente con la Direttiva Europea 98/2008, con il D.Lgs
nazionale152/06 e con la legge regionale 31/2007;
Considera
indispensabile promuovere la distribuzione di compostiere
alle famiglie che ne facciano richiesta e incentivare ulteriormente
la raccolta differenziata dei rifiuti organici nelle località in
cui non risulti attuabile la pratica del compostaggio
domestico;
Demanda
alla Giunta regionale la realizzazione di uno studio di
fattibilità che valuti comparativamente le opzioni della
costruzione di un centro di compostaggio regionale unico per il
trattamento della frazione organica dei rifiuti solidi urbani e, in
alternativa, la creazione di vari centri di compostaggio
collettivo.
F.to: Louvin - Chatrian - Patrizia Morelli - Bertin - Donzel
- Rigo
Conseillers présents et votants: 31
Pour: 6
Contre: 25
Le Conseil n'approuve pas.
