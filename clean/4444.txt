Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 119 del 11 marzo 1982 - Resoconto
OGGETTO N. 119/VII - INTERVENTI PER CONSENTIRE LA REGOLARITA'
DEL TRAFFICO NEL TRATTO DELLA STRADA STATALE N. 26 CHE VA DAL
CAVALCAVIA DI AOSTA ALLO SVINCOLO AUTOSTRADALE.
(Interpellanza).
PRESIDENTE
: Do lettura dell'interpellanza presentata dal
Consigliere Carlassare:
INTERPELLANZA
VERIFICATO il sorgere di innumerevoli magazzini, supermercati e
capannoni commerciali di varia natura, nei Comuni di Quart e
Saint-Christophe, lungo la Strada Statale 26;
CONSTATATO che detti esercizi sono stati costruiti senza che si
tenesse conto del fatto che il flusso di traffico degli acquirenti
e visitatori di dette strutture commerciali si sarebbe
inevitabilmente sommato al già più che notevole transito dei
veicoli, soprattutto TIR;
VERIFICATO che detta situazione rende, per alcune ore del
giorno, impraticabile, a causa dei continui ingorghi, il tratto di
strada che va dal cavalcavia di Aosta allo svincolo
autostradale;
ACCERTATO che nell'anno scorso sono state eseguite misurazioni e
rilievi di varia natura lungo questo tratto di strada, in vista del
suo allargamento
INTERPELLA
la Giunta regionale per sapere:
1)
se e quando si intende dare il via ai lavori di
allargamento di detto tratto di strada, e per quando è prevista
l'ultimazione dei lavori;
2)
se intende intervenire, in
futuro, onde
evitare che possano sorgere strutture che comportano la creazione
di un forte flusso di traffico, senza che prima sia stato garantito
un assetto stradale sufficiente a smaltirlo.
PRESIDENTE
: Ha chiesto di illustrare l'interpellanza il
Consigliere Carlassare, ne ha facoltà.
CARLASSARRE - (Dem. Prol.-Nuova Sin.) -
Questo argomento
in qualche modo si ricollega all
'
interpellanza
precedente. Si tratta sempre di problemi di traffico anche se visti
con un'ottica diversa. In effetti ci troviamo di fronte ad una
doppia imprevidenza:
1°) la risoluzione dei problemi del traffico è stata demandata
dalla zona di Aosta quasi esclusivamente alla realizzazione della
circonvallazione.
Ci sono invece alcuni interventi che non solo non sarebbero
inutili anche se ci fosse la circonvallazione, ma che potrebbero
attenuare notevolmente una serie di disagi che possiamo tutti
constatare; in questo senso mi pare che l'ANAS abbia già provveduto
lo scorso anno a fare i rilievi di questo tratto di strada che,
secondo me, si potevano fare molti anni fa attraverso un intervento
e delle pressioni che a livello di Giunta si potevano esercitare
nei confronti dell' ANAS - per cui adesso c'è il problema di
realizzare nel più breve tempo possibile quest'opera valida in ogni
caso. Il secondo problema, che è ancora più grave, deriva da una
imprevidenza da parte dei Comuni interessati, ma soprattutto
dall'Amministrazione regionale, che non riesce a regolamentare gli
interventi che modificano profondamente l'assetto del territorio.
In questa zona sino a qualche anno fa noi eravamo di fronte ad un
territorio quasi fangoso, con dei boschetti, e dal punto di vista
amministrativo c'erano un mucchio di licenze per la costruzione di
capannoni industriali. In tre o quattro anni abbiamo avuto tutta la
zona completamente stravolta - lasciamo perdere se sia stato un
bene o un male risanare il terreno - con ripercussioni anche sul
piano amministrativo, perché questi capannoni industriali si sono
trasformati nella quasi totalità in strutture commerciali rivolte
al grosso pubblico, per cui abbiamo avuto uno spostamento di flussi
di traffico notevolissimo anche da parte di cittadini di Aosta ed
anche di turisti che vanno là a fare gli acquisti.
Ritengo che non si possa creare una concentrazione commerciale
di quel genere senza che la modificazione dell'assetto territoriale
ed urbanistica di una zona sia inserita all'interno di un piano
organico che tenga conto di tutti i pro ed i contro che possono
verificarsi. Ritengo che in questo senso l'Amministrazione
regionale debba d'ora in poi impegnarsi a formulare dei precisi
programmi su come vanno dislocate queste strutture e che i Comuni
debbano attenersi, per quanto loro compete, a questo piano generale
con tutta la possibilità d'intervento che possono avere per quanto
riguarda le sistemazioni particolari.
Si tratta di un problema che va risolto immediatamente: basta
mettersi per strada nelle ore di punta e soprattutto al sabato, per
rendersi conto che si impiegano delle mezz'ore a percorrere questi
due chilometri di strada, molte volte in seguito anche ad incidenti
di non grossa portata, ma che servono a bloccare il flusso.
Vorrei una risposta in questo senso, se si ha notizia di quando
si passerà alla realizzazione della strada, e d'altra parte se si
intende prospettare un intervento che regolarizzi operazioni di
questo genere.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Ti annunzio Annunziato che ti sei male
indirizzato; sul primo punto è dal '75 che la Giunta regionale
insiste perché la strada l'Eglise-La Croix Noire venga aperta a
quattro corsie. L'Amministrazione regionale ha fornito ben quattro
progetti di cui l'ultimo è stato approvato. L'impresa Gallo
costruttrice del cavalcavia che termina l'autostrada in località
l'Eglise, doveva continuare i lavori nell'ormai lontano '77. Per
questioni di revisione di prezzi non si è messa d'accordo con
l'ANAS, che solo nell'80 ha rimesso in appalto la questione.
Sono passati diversi mesi senza che si facesse niente, forse il
Consigliere Carlassare ricorda quel bellissimo mese di
ottobre/novembre durante il quale non si facevano i lavori e si è
aspettato l'81 per terminare certe opere. Finalmente nel settembre
dell'81 è stata appaltata la strada in questione e la Giunta
regionale ha dovuto fornire serie di progetti particolari, sia per
la sistemazione del torrente Bagnère, sia per la sistemazione del
collettore della zona dell'Amérique ed ha dovuto studiare anche in
proprio tutto lo smistamento del traffico, semafori ecc.
Anche se in maniera timida, i lavori sono iniziati in fondo,
cioè si incomincia l'intubamento del canale all'altezza
dell'Amérique; può darsi che ci sia della malignità in questo, ma
quando i lavori sono così timidi, passa del tempo, la revisione
prezzi assume certe direzioni; ma questa è questione che riguarda
l'ANAS, non la Giunta regionale.
Per quanto concerne il secondo punto, la questione
effettivamente è ancora più grave, perché prima o poi questo
collegamento sarà fatto ma la situazione è quella che è. Comunque
la proposta che è allo studio della Giunta regionale e che in linea
di massima verrà realizzata - anche se da parte mia, non parlo per
gli altri membri della Giunta, c'è una certa resistenza a fornire
sempre nuove infrastrutture quando non siamo in maniera diretta
competenti - è della realizzazione della corsia alternativa, a sud
della 26, in modo che la 26 serva ad un certo tipo di traffico e le
zone commerciali ed industriali vicine ad Aosta, Saint-Christophe e
Quart vengano servite con la strada alternativa, quella che
dovrebbe essere prolungata fino al semaforo della diramazione che
poi porta a Saint-Christophe.
Da un altro lato - le Ferrovie sono d'accordo - sarà realizzato
di qui a poco il sottopassaggio ferroviario della strada la Croix
Noire, di modo che il traffico verso Saint-Christophe potrà essere
deviato e ci potrà essere un senso circolare anche per venire a
questi magazzini nel senso della marcia, senza dover interrompere
sempre il traffico per reinserirsi.
Infine, nell'attuale congiungimento ci sarà un semaforo perché
all'uscita di Aosta dovrà essere regolarizzato il traffico
attraverso dei semafori, che non abbiamo ancora deciso quanti
saranno.
I Lavori Pubblici stanno preparando il piano definitivo;
pregherei su questi punti il Consigliere Carlassare di prendere
contatto con l'Assessore Borbey e con l'Ingegnere in questione, se
ha qualche suggerimento da fare.
PRESIDENTE
: Ha chiesto di parlare il Consigliere
Carlassare, per la replica, ne ha facoltà.
CARLASSARE - (Dem. Prol.-Nuova Sin.):
Non ritengo di
essere mica tanto male indirizzato, visto che il problema
esiste.
Il problema è che un'Amministrazione deve riuscire a fare
elementi di pressione nei confronti dell'ANAS, in modo che vengano
realizzate non dico le grandi opere ma almeno quelle che rendano
possibile l'accesso alla città di Aosta, che attualmente per
diverse ore al giorno 7 praticamente impossibile.
Mi fa piacere poi che il Presidente della Giunta mi dica che ho
ragione per quanto riguarda la nascita a fungo di questa struttura.
Mi pare che al di là di quello che può essere il credo di un
singolo Amministratore, debba essere impegno preciso di una
qualsiasi Amministrazione quello di programmare e di intervenire,
di dotarsi degli strumenti urbanistici e giuridici che consentano
un utilizzo più razionale e lineare del territorio senza
determinare questi squilibri.
So di essere maligno, ma in effetti non è che ci ha guadagnato
solo il tecnico comunale di Quart, che pare abbia beccato qualche
milione, perché c'è stata effettivamente una grossa operazione di
carattere commerciale e di valorizzazione di questa zona, per cui
il valore che poteva avere questa zona, prima di questa operazione,
è stato in seguito perfino quadruplicato.
E queste operazioni non avvengono mai per volontà dello Spirito
Santo, ma sono sempre spinte da precisi interessi.
PRESIDENTE
: Colleghi Consiglieri, sospendiamo i lavori
che verranno ripresi alle ore 16,00 con la trattazione dell'oggetto
n. 17, che riguarda le ratifiche. I Signori Assessori che sono
interessati dalle ratifiche, sono pregati di essere presenti.
La seduta è sospesa.
La seduta termina alle ore 12,44.
