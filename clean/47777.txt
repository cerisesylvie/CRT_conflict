Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 3950 del 19 settembre 2024 - Resoconto
OGGETTO N. 3950/XVI - Interpellanza: "Azioni volte a
garantire un più efficiente e sicuro servizio di trasporto pubblico
per disabili".
Bertin (Presidente) -
Punto n. 51. Consigliera Minelli ne
ha facoltà.
Minelli (PCP) -
Come è noto, nella nostra regione, a
partire dal 1997, con la legge 29 è stato istituito il servizio di
trasporto pubblico per le persone con disabilità, una legge che poi
nel tempo è stata aggiornata con vari interventi normativi e poi
con deliberazioni di Giunta.
Il servizio può essere richiesto da persone adulte o da minori
che rientrano in varie categorie di disabilità e dai loro legali
rappresentanti.
È un servizio molto importante, particolarmente utile per i
genitori di minori con disabilità che vivono in zone decentrate,
che devono spostarsi frequentemente con i loro figli non solo per
svolgere attività scolastiche di altro tipo, ma anche per seguire
le terapie specifiche.
Nelle scorse settimane abbiamo appreso che si sono verificati
alcuni disagi e disservizi in Bassa Valle, in particolare ci sono
stati dei ritardi nell'arrivo dei mezzi di trasporto, alcuni tali
per cui un utente interessato non è più potuto arrivare in tempo e,
di conseguenza, non ha effettuato la terapia che doveva fare.
Ci sono stati poi anche alcuni episodi per cui i familiari
riferiscono che non sarebbero state assicurate completamente le
condizioni di sicurezza durante il viaggio: l'autista viaggiava a
velocità molto elevata, tanto che in un caso il genitore presente
sull'auto è dovuto intervenire per chiedere di rallentare.
In un'altra situazione, su un pulmino in cui erano presenti vari
utenti con le disabilità, non è stato possibile avere i posti a
sedere vicini per il minore e per l'educatore che se ne occupa; i
posti c'erano però uno in fondo e uno davanti vicino
all'autista.
Vista la tipologia della disabilità, vista l'età del minore, la
presenza di altre persone a lui sconosciute e il panico che, in
qualche modo, ha generato il tentativo di posizionarlo in fondo
all'autobus, chiaramente non si poteva viaggiare in quelle
condizioni e l'educatrice lo ha preso in braccio.
Inoltre, di fronte poi a una protesta della famiglia a chi
effettua il servizio di trasporto riguardo al ritardo di 45 minuti
che ha fatto saltare la terapia, la reazione è stata sconcertante,
perché la persona che ha risposto al telefono ha sostanzialmente
detto alla mamma che bisogna rendersi conto che anche gli autisti,
come tutti, hanno diritto alle ferie, che vanno concesse, quindi il
disagio era da comprendere.
Ora non mi pare che le ferie, sacrosante, di tutti i dipendenti,
debbano costituire però un problema per le persone con disabilità
che necessitano di cure, o per i loro familiari, è una cosa che non
esiste, bisogna risolvere diversamente questo problema.
In conclusione quello che noi chiediamo all'Assessore competente
è "Se è al corrente della situazione che è stata descritta e, in
caso affermativo, quali sono le motivazioni che hanno portato a
queste criticità e soprattutto quali azioni sono state messe in
campo o si intendono mettere in campo per garantire un servizio più
efficiente e soprattutto le migliori condizioni possibili di
sicurezza e di benessere degli utenti".
Presidente -
Risponde l'assessore Bertschy.
Bertschy (UV) - "
Minelli-Bertschy" atto terzo o quarto,
non so dove siamo arrivati.
Azioni volte a garantire un più efficiente e sicuro trasporto
pubblico per i disabili. Come lei sa, collega Minelli, questo
appalto nasce nel suo periodo di reggenza dell'Assessorato, quindi
credo che in quei mesi avrà fatto tutto il possibile per far sì che
in quel contratto e in quell'appalto fossero ricomprese tutte le
azioni necessarie, tutte le misure e tutti gli obiettivi che
andavano assegnati all'appaltatore per realizzare il miglior
progetto possibile.
In verità, l'attuale esecutore del contratto lamenta, rispetto
al contratto - ma su questo poi farò degli approfondimenti anche di
tipo tecnico-politico - che, per esempio, ci si è dimenticati di
inserire l'adeguamento ISTAT, cosa che in questo periodo ha
comportato una grossa difficoltà per l'aumento dei costi di
produzione, visto che l'inflazione è galoppata, oppure ci si è
dimenticati di particolari utenti non espressamente previsti in
contratto: con le carrozzine speciali più ingombranti, utenti che
vogliono viaggiare da soli e che non vogliono viaggiare con altri
determinati utenti, utenti con più di un accompagnatore, utenti che
devono sedere a fianco all'accompagnatore, abitazioni non
raggiungibili con minibus.
Poi c'è un'altra serie di questioni: in fase di programmazione
servizi questi vincoli implicano una maggiore complessità
organizzativa, un maggiore impegno di risorse, autisti e mezzi,
servizi fuori orario che non consentono di utilizzare quell'autista
il giorno seguente e poi ci sono altre questioni.
Allora, sapendo bene che chi fa sbaglia, immagino che lei non
abbia voluto sbagliare, ma semplicemente la pratica dei servizi poi
ti porta a conoscere delle cose che non tutte possono essere
considerate.
Mi chiede "Se è al corrente della situazione descritta in
premessa e, in caso affermativo, quali sono le motivazioni che
hanno prodotto le criticità evidenziate": sono assolutamente a
conoscenza di quello che avviene, anche perché, per fortuna, in
Valle d'Aosta siamo anche raggiungibili tutti, Consiglieri di
opposizione, Assessori e tutti quanti. Le persone scrivono, ci
raggiungono, ci fanno sapere il loro disappunto e ci segnalano
anche i problemi che vivono; stiamo parlando di soggetti fragili,
di famiglie che hanno bisogno di questo servizio e di questi
supporti e hanno bisogno che questi supporti siano altamente
efficienti.
Noi riceviamo quindi le segnalazioni, sa che c'è un ufficio
preposto che lavora quotidianamente per migliorare gli aspetti,
segnala questi aspetti che non funzionano alle imprese e
soprattutto succede che poi si applichino le penali. Alla luce del
contenzioso che è in atto, le penali sono diventate abbastanza
importanti al punto che è nata una mediazione che vedremo se
porterà a un risultato finale, perché - nonostante io riconosca
grande responsabilità a tutte le aziende coinvolte da questo
servizio - agire in un regime di frizione, non fa bene a entrambi,
quindi speriamo che tutto questo possa trovare una migliore
soluzione.
Stiamo lavorando nell'ambito di un appalto, la giusta
remunerazione è sempre un elemento che va tenuto in considerazione,
per cui l'aspetto di essersi dimenticati e di non aver messo in
contratto l'adeguamento ISTAT in un momento così difficile come
quello degli anni passati, ha sicuramente comportato delle
difficoltà.
In più c'è un crescente bisogno di questi servizi: abbiamo già
adottato degli atti per utilizzare il quinto d'obbligo, perché la
necessità è importante.
Viviamo in un appalto che non risponde completamente alle
rinnovate e alle sempre differenti esigenze che un servizio come
questo presenta, abbiamo necessità di utilizzare ancora
maggiormente quest'appalto perché le richieste sono in aumento e
dobbiamo trovare un equilibrio nel gestire i servizi.
Per rispondere alla domanda 2, le azioni che abbiamo messo in
campo per rendere il servizio più efficiente, soprattutto per
creare le migliori condizioni possibili di sicurezza e di benessere
degli utenti, sono azioni quotidiane, cercando di indirizzare i
servizi, cercando di migliorare il regolamento. Ripeto: come lei
sa, nel caso di richieste particolari c'è un Comitato che agisce
insieme all'Amministrazione regionale per andare a fare delle
modifiche, ne abbiamo fatte alcune in quest'ultimo periodo e altre
le vedremo ancora.
È chiaro che le difficoltà che ho presentato vanno oltre alla
volontà politica e anche, direi, alla volontà di controllare bene
un appalto, perché questo viene fatto con la massima
attenzione.
Dobbiamo quindi cercare di gestire al meglio questo momento di
lavoro, di trovare le giuste misure, di controllare al meglio
quello che sta succedendo, ricordando però a tutti alcuni numeri, e
qui vado un po' alla conclusione: per quest'appalto, tra il gennaio
e l'ottobre 2023, sono stati erogati 66.552 viaggi, i ritardi
rilevati sono stati 468 che sono meno dell'1% dei servizi, lo
0,7-0,8, quindi stiamo parlando di un'incidenza rispetto alla
qualità del servizio che ovviamente dobbiamo rilevare cercando di
migliorarla ancora, però rispetto al tema dei ritardi e dei mancati
servizi stiamo parlando di questi numeri.
Diversa è la qualità dell'organizzazione complessiva del
servizio, che però fa fatica a essere messa completamente in
gestione proprio per una serie di aspetti per certi versi nuovi
rispetto al tema dell'appalto e da verificare.
Lei ha dato alcuni giudizi che immagino siano relativi a cose
che conosce rispetto agli autisti e ai lavoratori; io sono dalla
parte delle famiglie, delle persone più fragili, ma mi guardo bene
dal dare dei giudizi a chi opera e a chi lavora, nel senso che la
velocità, piuttosto che altre cose... nell'appalto Noi abbiamo
chiesto formazione  e quella continueremo a fare, poi credo
che bisogna mettersi sempre al posto di chi opera, di chi lavora,
di chi deve cercare di gestire questi servizi che sono legati a
delle persone, a delle dinamiche particolari; dobbiamo chiedere a
queste persone di avere una particolare sensibilità e, allo stesso
tempo, dobbiamo capire anche le difficoltà che devono affrontare in
un lavoro che, a mio avviso, è molto complesso e per questo vanno
supportati, vanno individuate le situazioni dove le cose non
funzionano, però senza diventare generalisti rispetto a quel mondo
del lavoro che, ripeto, ha temi e attività molto difficili da
affrontare.
Ribadisco i numeri perché sono importanti: gennaio-ottobre 2023
più di 66 mila viaggi, 400 e qualche cosa ritardi, meno dell'1% di
situazione di criticità dell'appalto.
Presidente -
Consigliera Minelli per la replica.
Minelli (PCP) -
Grazie, Assessore, ho ascoltato la sua
risposta. Sarà un poco difficile spiegare alle persone che hanno
fatto la segnalazione che tutto, o quasi, deriva dal fatto che
nell'appalto per il servizio trasporto disabili non si è fatto
riferimento all'ISTAT e all'aggiornamento dell'ISTAT; evidentemente
lei, che è molto più bravo di me, a queste cose farà attenzione e
penso che all'interno degli uffici ci sarà chi sarà più attento di
quanto era successo precedentemente.
Faccio fatica, però, anche a capire come questo possa c'entrare
con alcune delle cose che ho segnalato. Io non ho dato dei giudizi,
vorrei che sia chiaro - poi chiunque può andare a riascoltare - non
ho dato dei giudizi ma ho esposto dei fatti.
Cerco di essere più precisa, al di là del fatto che io, come
lei, conosco la professionalità di alcune aziende e la delicatezza
di questo servizio; ma, proprio perché conosco la professionalità,
mi ha un po' stupita apprendere che ci sono autisti che percorrono
una distanza di oltre 60 km (dal Beauregard alla mia vallata) in 40
minuti a una velocità di 190 km in autostrada. Assessore, la invito
a verificare quello che sto dicendo: se parlerà o se ha parlato con
questi genitori... e sono contenta se le hanno
fatto una
segnalazione, perché io stessa avevo detto di fare una segnalazione
non solo alla ditta ma anche al servizio, perché c'è un ufficio
preposto. Non so se è normale che questo avvenga poi ancora di più
con un bambino disabile a bordo.
Io so che al secondo episodio di questa velocità è stata fatta
una segnalazione alla ditta e, nonostante questo, la cosa si è
ripetuta una terza volta, quindi riferisco dei fatti e non dei
giudizi.
Anche in occasione dell'altra questione che ho esposto, quella
dell'impossibilità di avere posti vicini per il bambino e
l'educatrice - questa probabilmente è una responsabilità mia da
quello che lei dice - però la famiglia si è sentita rispondere:
"Non avete diritto ad un servizio dedicato", cosa che i genitori
sanno benissimo, lo sanno, perché quello non è un servizio
dedicato, ma quello che si chiedeva era un minimo di attenzione e
di sensibilità, tanto più che il pianto del bambino ha innervosito
tutti gli altri, alcuni dei quali soggetti autistici, quindi potete
immaginare che cosa è successo.
Per evitare problemi ulteriori, è chiaro che la persona che si
doveva occupare del bambino, se lo è preso in braccio e penso che
lo avrebbe fatto chiunque.
I dati che lei riporta sono dei dati interessanti, ci dicono che
il servizio è un buon servizio: 66 mila e oltre viaggi nella nostra
regione sono tanti, significa che abbiamo messo in piedi un
servizio che è utile e necessario; è vero, 400 ritardi su un totale
di oltre 66 mila viaggi sono pochi, è un'incidenza minima.
Lei ci dice che ci sono delle azioni quotidiane per migliorare i
servizi e l'efficienza; alle volte forse le piccole azioni
quotidiane - come quella di monitorare questa situazione e magari
anche di invitare le persone a segnalare in maniera puntuale e
precisa, senza che poi si ripetano degli episodi - potrebbero
essere una cosa utile e importante, anche perché io credo che sia
interesse della Regione e di tutti quanti, suo ma anche di tutti
noi, garantire agli utenti e alle famiglie - soprattutto ai
genitori di bambini con disabilità - un trasporto sicuramente
efficiente, ma in particolare la tranquillità di sapere i loro
figli in buone mani con persone attente alla loro sicurezza e alle
migliori condizioni di viaggio.
Io, come dicevo, sono perfettamente consapevole della
complessità e della delicatezza di questo servizio, però so anche
che alle volte, proprio perché abbiamo i numeri che abbiamo - lei
dice che ci conosciamo tutti, che siamo raggiungibili - forse
proprio per questo un'attenzione maggiore, al di là della
strutturazione tecnica di un appalto, potrebbe servire.
L'auspicio è che s'intervenga e che magari si dia anche
soddisfazione a chi fa le segnalazioni.
