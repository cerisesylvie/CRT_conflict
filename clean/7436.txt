Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1939 del 7 aprile 1986 - Resoconto
OGGETTO N. 1939/VIII - ABBATTIMENTO DELLA BARRIERA DI
ESAZIONE AUTOSTRADALE DI SANTHIA! APPROVAZIONE DI ORDINE DEL
GIORNO.
PRESIDENTE:
Do lettura dell'ordine del giorno presentato
dal Presidente della Giunta:
ORDINE DEL GIORNO
IL CONSIGLIO REGIONALE
PRESO ATTO della decisione del Consiglio di Amministrazione
dell'ANAS in merito all'accoglimento delle istanze presentate dalle
società autostradali Autostrade - Torino/Milano - SAV e ATIVA per
la trasformazione dei rispettivi sistemi di esazione da "potenza
fiscale e portata" a "passo ed assi", che comporterebbe
l'abbattimento di alcune barriere di esazione, tra le quali quella
di Santhià;
CONSIDERATO che la soppressione del casello di Santhià, con
il conseguente snellimento del traffico automobilistico, in entrata
e in uscita, verrebbe ad eliminare gli attuali disagi provocati
dalla "strozzatura" di cui trattasi e comporterebbe, di riflesso,
degli indubbi risvolti positivi per quanto riguarda il flusso
turistico;
RILEVATO, d'altronde, che a tre anni di distanza dall'accordo
preliminare sottoscritto dalle predette società autostradali non
risulta ancora perfezionato l'iter burocratico concernente gli atti
aggiuntivi alle convenzioni di concessione diretti a consentire la
necessaria copertura finanziaria e che, pertanto, non sono ancora
state avviate le procedure per l'affidamento dell'incarico della
realizzazione dei lavori di trasformazione degli impianti;
CONSIDERATO, pertanto, che allo stato attuale delle cose, non
si intravede una rapida soluzione della questione;
DECIDE
di sollecitare la società S.A.V. (Società Autostrade
Valdostane) e l'A.N.A.S. ad attuare con la massima urgenza gli
adempimenti necessari affinché vengano messi in opera, in tempi
brevi, gli occorrenti lavori di trasformazione degli impianti in
vista dell'abbattimento della barriera di esazione autostradale in
Santhià.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nell'esprimere il nostro voto
favorevole a questo ordine del giorno, vorremmo chiedere al
Presidente della Giunta se prima di sollecitare la SAV, abbiamo
provveduto a sollecitare i nostri rappresentanti in essa. È giusto
sollecitare la società, però noi abbiamo dei rappresentanti ai
quali è doveroso fare presente "in primis" quali sono le esigenze
dell'Amministrazione regionale.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Posso rispondere al Consigliere Mafrica
dicendo che debbo dare atto al Presidente della Giunta di seguire
da vicino non solo la RAV, ma anche la SAV. Ultimamente egli ci ha
dato una impostazione notevole per assumere, anche in sede di
Consiglio di amministrazione, delle posizioni mai assunte in
passato. Su questo problema tutti i rappresentanti della Regione
nel Consiglio di amministrazione, sono schierati con il Presidente
della Giunta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei conoscere la necessità di
questo ordine del giorno. Pur non volendo fare il difensore
d'ufficio del Presidente dell'A.N.A.S., che è l'attuale Ministro
dei Lavori Pubblici, questo ordine del giorno vorrebbe sollecitare
un provvedimento che, da dichiarazioni dello stesso Ministro, è
prossimo alla sua attuazione. Se si tratta solo di sollecitare di
più io sono propenso a votare positivamente, anche se non credo che
ciò sia necessario.
PRESIDENTE:
Se nessuno chiede la parola metto in
votazione l'ordine del giorno in oggetto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
