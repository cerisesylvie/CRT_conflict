Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4047 del 16 dicembre 1992 - Resoconto
OGGETTO N. 4047/IX Attuazione della legge regionale che
recepisce la disciplina prevista dall'accordo relativo al rinnovo
contrattuale del personale regionale.
(Interrogazione)
Presidente
Do lettura dell'interrogazione presentata
dai consiglieri Lanièce, Trione e Ricco, iscritta al punto 6
dell'ordine del giorno.
Interrogazione Considerato che la legge regionale n. 42 del
19 agosto 1992 recepisce la disciplina prevista dall'accordo
relativo al rinnovo contrattuale per il personale
regionale;
Rilevato che il triennio contrattuale previsto dalla legge è
relativo agli anni 1991-92-93 e che il termine entro il quale
l'Amministrazione avrebbe dovuto procedere agli adempimenti
previsti dalla stessa sono stati ampiamente superati;
Considerato altresì che la legge stessa prevede, tra l'altro,
all'articolo 14, le opportune variazioni di bilancio, per l'anno
finanziario 1992, sia in termini di competenza che di cassa,
finalizzate al pagamento delle competenze arretrate;
i sottoscritti consiglieri regionali
interrogano
la Giunta regionale per conoscere
1) se l'Amministrazione regionale ha provveduto al pagamento di
detti arretrati ai dipendenti;
2) per quali motivi ed entro quale termine si intende adempiere
a quanto specificamente previsto dalla legge.
Presidente
Ha chiesto la parola il Presidente della
Giunta Lanivi; ne ha facoltà.
Lanivi (GM)
Rispondo alla prima domanda dicendo che
non si è ancora provveduto alla liquidazione degli arretrati al
personale dipendente.
In merito alla seconda domanda, che chiede le ragioni ed il
termine entro cui si intende adempiere a quanto specificamente
previsto dalla legge, posso dire che la legge regionale che ha
approvato il contratto è entrata in vigore il 26 agosto e, come è
avvenuto in ogni rinnovo contrattuale, si sta provvedendo
innanzitutto all’aggiornamento del trattamento
economico e solo successivamente si provvederà al ricalcolo delle
competenze arretrate.
Per procedere alla prima fase, cioè all'aggiornamento, è stato
necessario predisporre tutti i decreti di attribuzione del nuovo
trattamento economico. Il Servizio personale ha quindi provveduto a
predisporre questi atti nell'ottobre 1992 e nello stesso mese sono
stati corrisposti in busta paga i nuovi trattamenti economici.
Quindi dal mese di ottobre il personale ha il trattamento economico
aggiornato in base al contratto.
Si fa presente che ottobre era il primo mese utile per
l’aggiornamento, in quanto il periodo di tempo tra
l'entrata in vigore della legge (26 agosto) e la chiusura degli
stipendi di settembre (prima decade) non era sufficientemente ampio
per procedere all'aggiornamento.
Per quanto concerne la corresponsione degli arretrati (seconda
fase), il programma messo a punto dal Servizio competente prevede
la corresponsione degli stessi arretrati nei prossimi mesi di
febbraio per il 1991 e di marzo per il 1992. Detta previsione è la
più ottimistica possibile, perché in questo periodo il Servizio
deve provvedere anche ad altre incombenze derivanti dalle
disposizioni di legge che seguono:
- rideterminazione delle posizioni individuali del personale
sotto il profilo economico;
- aggiornamento in via retroattiva al 1991 e 1992 delle
competenze dovute;
- messa a punto dei programmi gestiti in materia informatizzata
dal Servizio elaborazione dati;
- stampa del risultato contabile del conguaglio, controlli e
necessarie correzioni;
- liquidazioni.
Oltre a ciò l'ufficio ha dovuto far fronte a:
- applicazione delle nuove fasce fiscali previste dalle recenti
disposizioni in materia finanziaria;
- conguaglio fiscale per l'anno 1992, derivante
dall'applicazione delle disposizioni fiscali citate;
- elaborazione delle tredicesime mensilità;
- trattamento economico di dicembre, anticipato per legge al 23
dicembre 1992;
- chiusura annuale dei dati contabili;
- denunce annuali dei vari ruoli;
- conguagli fiscali;
- dichiarazioni sostitutive dei modelli 101 per il personale che
utilizzerà l'assistenza fiscale entro il 28 febbraio 1993.
Inoltre, dal 1° gennaio 1993 si dovrà procedere
all'aggiornamento dell'ultimo scaglione dei benefici previsti dal
contratto 1991-93, nonché all'aggiornamento conseguente alla nuova
normativa fiscale e previdenziale.
Nel frattempo si è anche provveduto a predisporre i decreti di
aggiornamento del trattamento economico relativi al personale
cessato dal servizio durante la vigenza contrattuale e a riproporre
le relative pratiche agli istituti previdenziali e assistenziali.
Tutto questo lavoro si aggiunge a quello di routine.
Sinteticamente posso dire che nel mese di ottobre si è
provveduto all'aggiornamento degli stipendi in base al nuovo
contratto, che la corresponsione degli arretrati del 1991 è
prevista nel mese di febbraio e di quelli del 1992 nel mese di
marzo.
Credo che questi tempi siano più che accettabili, data la
dimensione della Regione e le incombenze cui l'ufficio deve
provvedere benché il suo organico sia rimasto pressoché
invariato.
Presidente
Ha chiesto la parola il Consigliere
Lanièce; ne ha facoltà.
Lanièce (DC)
Ringrazio il Presidente della Giunta
per la risposta così ben circostanziata.
E' vero che gli uffici devono far fronte agli adempimenti
previsti dalle nuove leggi, però in occasione di un rinnovo
contrattuale dovrebbero dare la precedenza alle competenze dei
dipendenti. Chiediamo pertanto che vengano rispettate le scadenze
di febbraio e marzo, anche perché siamo ormai a ben sei o sette
mesi di distanza dall'approvazione della legge, cercando di
liquidare con precedenza le spettanze dei dipendenti. Una
differenza di sei o sette mesi può essere fisiologica per
l'amministrazione pubblica, ma non per quella privata.
