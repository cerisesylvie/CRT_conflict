Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 1770 del 24 gennaio 1996 - Resoconto
SEDUTA ANTIMERIDIANA DEL 24 GENNAIO 1996
OGGETTO N. 1770/X Attività e finalità della Fondazione per
l'organizzazione e la gestione di scuole per operatori del turismo.
(Interpellanza)
Interpellanza Richiamata la legge regionale 28 giugno 1991 n. 20
con la quale, come recita l'articolo 1 "al fine di favorire lo
sviluppo e il miglioramento qualitativo delle attività turistiche
in Valle d'Aosta la Regione promuove... la Costituzione ... di una
Fondazione che assuma il compito di organizzare e gestire scuole e
corsi di formazione e riqualificazione per operatori e lavoratori
dei diversi settori del turismo";
Atteso che nel corso del 1994 la Fondazione ha assegnato alla
Rubierre S.a.s. di Roma una indagine per la individuazione delle
esigenze formative a livello manageriale nel settore alberghiero e
che nell'anno successivo sono stati promossi due corsi di
formazione professionale, gestiti dalla Rubierre S.a.s., con
risultati non certo soddisfacenti dal punto di vista della
partecipazione;
Preso atto delle relazioni presentate nel settembre scorso da
due consiglieri di amministrazione della fondazione dalle quali si
evince che:
a) a tutt'oggi, la scuola alberghiera è l'unica e sola attività
della fondazione, ma che da quest'ultima non ha tratto alcun
beneficio;
b) i costi della scuola alberghiera hanno avuto un incremento
notevole;
c) le difficoltà intervenute nella gestione della fondazione
sono anche da attribuirsi ad una mancanza di una chiara strategia
da parte dell'Amministrazione regionale in tema di ruolo,
competenze ed autonomia della fondazione e ad una sovrapposizione
delle attività della fondazione con altri enti regionali o
pararegionali;
i sottoscritti Consiglieri regionali
Interpellano
la Giunta regionale per conoscere:
1) se è intenzione della fondazione continuare i corsi di
formazione professionale della Rubierre S.a.s. anche per l'anno
1996;
2) quali indirizzi strategici ha dato o intende dare la Giunta
per definire il ruolo e le finalità della fondazione;
3) se s'intende riqualificare la funzione della Scuola
alberghiera regionale e in quale modo.
F.to: Collé - Marguerettaz
Presidente Ha chiesto la parola il Consigliere Collé.
Collé (PpVA) Nel 1991 con la legge regionale del 28 giugno è
stata istituita la fondazione per il turismo, che è poi
successivamente entrata in funzione a partire dal settembre 1993.
Gli obiettivi di questa legge erano sostanzialmente due. Il primo,
favorire lo sviluppo e il miglioramento qualitativo delle attività
turistiche in Valle d'Aosta; il secondo, il compito di organizzare
e gestire scuole e corsi di formazione e riqualificazione per
operatori e lavoratori dei diversi settori del turismo.
Mi consenta l'Assessore di fare alcune considerazioni su questa
prima parte. Ritengo che se qualcosa è stato fatto per il secondo
aspetto, cioè quello dei corsi di formazione, in modo particolare
perché esisteva già da anni la Scuola alberghiera, e comunque per
quanto è stato fatto di nuovo, che analizzeremo successivamente,
per quanto invece riguarda il primo aspetto, credo di poter
affermare che la situazione non sia migliorata per niente, nel
senso che questa legge doveva, con l'istituzione della Fondazione
per il turismo, migliorare qualitativamente il turismo in Valle
d'Aosta e per quelli che sono gli esiti fino ad oggi che abbiamo
potuto vedere, credo che l'unica cosa che abbia portato questa
Fondazione è che un ulteriore ente in Valle d'Aosta si occupi di
turismo.
Quindi da quella semplificazione che la legge voleva attribuire
alla Fondazione del turismo, di fatto ci troviamo di fronte ad una
ulteriore complicazione. Sulla base di queste premesse credo che
sia necessario fare alcune riflessioni serie; il problema turistico
in Valle d'Aosta deve essere preso per una delle attività più
importanti che ci sono nella nostra Regione, per cui mi auguro che
in quest'aula non si voglia fare della mera polemica, ma si voglia
analizzare seriamente questo problema.
Vediamo in dettaglio cosa è successo in questi due anni.
Ricordavo prima che la Fondazione è stata istituita nel 1991 ed è
partita nel 1993. La cosa più evidente che ci salta agli occhi è
che l'11 marzo 1995, Regione e Fondazione per il turismo fanno una
convenzione e danno incarico ad una società di Roma, tale Rubierre,
di fare uno studio. Due gli obiettivi di tale studio: il primo,
individuazione dei profili professionali medio alti carenti sul
mercato locale nel comparto turistico-alberghiero; il secondo,
individuazione di un programma formativo che fornisca le competenze
professionali carenti.
In questo studio che ho letto e che ho avuto modo di conoscere
già alcuni mesi fa, quando è stato presentato, vengono presi in
sostanza degli aspetti generali che per così dire non valgono solo
per la Valle d'Aosta, bensì per tutte le regioni italiane, e non
solo; si analizza quello che sarà il turismo del futuro, si fanno
prospettive, ci sono dei discorsi interessanti, secondo me un
attimo fuori dal seminato perché nella situazione in cui siamo oggi
andare a prospettare una stagione per la Valle d'Aosta di 365
giorni l'anno, mi sembra una dichiarazione un po' azzardata. Lo
studio conclude che per risolvere in parte questi problemi del
turismo in Valle d'Aosta, si dovrebbero organizzare 16 corsi di
formazione, ed elenca i corsi di formazione che sarebbero necessari
per migliorare il turismo in Valle d'Aosta. Questi 16 corsi sono
stati tratti da un'indagine che è stata fatta con i vari
albergatori presenti in Valle, quindi albergatori che hanno
alberghi a 2 stelle, a 3 stelle, a 4 stelle.
Voglio ricordare anche il costo di questo studio, che è stato
superiore ai 100 milioni di lire; per quello che ho potuto
apprendere, la gran parte di questo studio non sono altro che
considerazioni che da tempo molti enti e molte organizzazioni vanno
dicendo, e diciamo che l'aspetto che fra virgolette ritengo
interessante fino ad un certo punto è questa indagine fatta con gli
albergatori, che però - vedremo successivamente - non corrisponde a
verità. Questo perché, se in prima analisi lo studio Rubierre ci
dice che gli operatori del turismo valdostani hanno bisogno di
questi corsi, quando si inizia a fare questi corsi - ne sono stati
fatti due nel 1995 - le risposte sono state abbastanza
deludenti.
Ma credo sia giusto soffermarsi su quello che alcuni consiglieri
di amministrazione da una parte e alcuni componenti del direttivo
dall'altro, nella loro relazione presentata dopo due anni di
attività della fondazione hanno dichiarato e quindi hanno ammesso
per quello che è stato il loro lavoro, per quello che hanno
interpretato della vita di questa Fondazione del turismo in questi
due anni. Devo dire con un certo dispiacere che i pareri sono
completamente contrastanti.
Abbiamo da una parte alcuni consiglieri di amministrazione che
partono dal presupposto che in questi due anni ci sono state
problematiche non indifferenti ed elenca quali sono state queste
difficoltà. La prima difficoltà si è avuta con l'Assessorato al
turismo, e qui sarebbe bene avere delle risposte in merito a
questo, perché non c'è una spiegazione dettagliata.
C'è poi il problema su "l'affaire" relativo all'ipotetica nomina
del direttore; si fa una delibera in cui si dice che la Fondazione
ha necessità di un direttore, dopo alcuni mesi si fa una ulteriore
delibera in cui questo direttore non serve più. Sarebbe anche qui
da capire cos'è avvenuto in questo periodo di tempo e bisognerebbe
capire se effettivamente questo direttore è necessario oppure
no.
Ci sono poi stati dei problemi sull'organizzazione di quel
famoso convegno di cui parlavamo prima; non conosciamo però quali
sono questi problemi che i consiglieri elencano nella loro
relazione.
Dichiarano pure che c'è un'impossibilità a definire una
strategia di medio periodo, in poche parole dicono che all'interno
della Fondazione del turismo si vive alla giornata e che non esiste
- ed è la cosa più importante - una strategia da parte
dell'Amministrazione regionale per quanto riguarda il ruolo, le
competenze e l'autonomia della Fondazione. Esiste una
sovrapposizione dell'attività della Fondazione con altri enti,
questa è una cosa che abbiamo già rilevato in altre occasioni, però
voglio qui ricordare quanti e quali sono gli enti che in Valle
d'Aosta si occupano del turismo, il tanto famoso decantato turismo
che dovrebbe essere la prima attività socioeconomica in Valle
d'Aosta e che purtroppo ad oggi, 1995, non ha ancora un suo
coordinamento. Chi è che si occupa di turismo in Valle d'Aosta? Vi
sono: le APT, l'Assessorato al turismo, la Fondazione, da due anni,
il Centro sviluppo - e vedremo perché -, l'Agenzia del lavoro, le
associazioni di categoria: l'Ascom e la Dava, le Pro-loco, il
Consorzio operatori turistici, lo abbiamo visto in molti casi,
Courmayeur, Cervinia e Gressoney, ricordo anche che questi enti
qualora organizzino manifestazioni fanno richiesta alla Regione per
avere delle contribuzioni, che vengono poi erogate, e quindi fanno
turismo anche questi. Vi sono poi i vari enti locali, come i
comuni, le comunità montane e infine le manifestazioni di
particolare importanza, dove nascono dei comitati ad hoc.
Credo che su tutto questo sia necessario fare una riflessione,
che ci dica se questo è l'orientamento che vogliamo dare al turismo
in Valle d'Aosta, o se invece non riteniamo, come noi riteniamo,
che si metta in piedi finalmente un coordinamento fra tutti questi
enti, e chi può fare questo se non l'Assessorato al turismo? A meno
che l'Assessorato non faccia una scelta politica e deleghi alla
Fondazione per il turismo questo aspetto di estrema rilevanza.
C'è poi una nota sulla Scuola alberghiera, che sempre questi
consiglieri dichiarano che è l'unica attività di fatto della
Fondazione ad oggi - ricordo che questa relazione è stata
presentata a settembre, quindi probabilmente lo studio della
Rubierre non era stato ancora presentato - ma con un aspetto
negativo, cioè che non ha tratto alcun beneficio da questa, anzi i
costi hanno avuto un incremento notevole. Anche qui credo di capire
cosa voglia dire questo; credo che si possa soffermare sull'aspetto
economico di quanto costa questo Consiglio di amministrazione, che
se non vado errato si aggira attorno ai 60 milioni.
La nota positiva della relazione dei Consiglieri di
amministrazione riguarda il discorso della Rubierre; tutto il resto
è negativo.
Ora veniamo a quelli che sono gli aspetti positivi dichiarati
dai membri del direttivo. Intanto una prima nota che mi fa dubitare
e riflettere è che in due parti della relazione si parla di
"cosiddetta Scuola alberghiera"; questo "cosiddetta" cosa sta a
significare? E' una cosa che mi preoccupa un attimo, perché credo
che comunque la Scuola alberghiera abbia significato per la Valle
d'Aosta una cosa estremamente importante, credo che siamo tutti qui
disponibili a fare un ragionamento su cosa vogliamo in futuro per
la Scuola alberghiera. Si è parlato di un ipotetico diploma da
rilasciare ai ragazzi che frequentano questa Scuola e qui
bisognerebbe cambiare alcune cose, credo ci siano dei problemi
anche con la CEE; tuttavia credo vi siano aspetti positivi per
quello che è stato il passato della Scuola alberghiera, per cui mi
preoccupa questa frase che è stata dichiarata da queste persone. E
poi si dice che il primo biennio, al contrario degli altri, è stato
proficuo, ci sono stati ripetuti incontri con il Governo regionale
per definire finalità, obiettivi e strategie, eccetera. Quindi di
là si dice che non ci sono strategie, non ci sono finalità, di qua
si dice che è tutto a posto. Vorremmo sapere dall'Assessore qual è
l'esatta situazione per capire bene.
Termino chiedendo alcune cose. Credo che sia necessario da
questa interpellanza capire cosa si pensa di fare per quanto
riguarda il turismo in generale, il coordinamento turistico in
Valle d'Aosta fra i vari enti, il discorso della Fondazione del
turismo, la Scuola alberghiera, e a proposito di Scuola alberghiera
in un'occasione l'Assessore Agnesod disse che al Forte di Bard si
pensava di fare una scuola di alta specializzazione per il turismo,
in un'altra sede si è parlato del Museo delle Alpi: anche qui
bisognerebbe capire quali sono le giuste finalità.
Avevo ancora diverse cose da chiedere; aspetto la risposta
dell'Assessore e poi chiederò di intervenire successivamente.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Risponderò in relazione ai quesiti posti dalla
interpellanza; poi ci sono le sedi istituzionali, quindi le
commissioni, che possono essere luogo di incontri e di discussioni
su argomenti attinenti al turismo, per ampliare maggiormente le
analisi di questo settore.
Sicuramente nel turismo esiste un'organizzazione, quindi quei
riferimenti cui faceva prima cenno il Consigliere Collé credo che
esistano in tutti i settori di un sistema organizzato su questi
modelli; fa parte della costruzione di una istituzione quella
dell'organizzazione, quindi anche nel turismo ci sono più soggetti
che collaborano per raggiungere un unico obiettivo.
Entrando nel merito dei quesiti posti dalla interpellanza,
esiste nel testo innanzitutto una contraddizione: là dove viene
affermato che la scuola è l'unica attività della Fondazione, non si
tiene conto di ciò che è detto nel paragrafo precedente, in cui si
richiama l'affidamento di una ricerca a questa ditta specializzata
e l'avvio di due corsi di formazione professionale, di cui si dice
anche che i risultati non sono stati buoni, ma non è assolutamente
vero. I risultati dei corsi sono stati ottimi, come risulta dalle
schede compilate dai partecipanti, perché tutti qui possono fare le
loro illustrazioni come meglio credono; però ci sono dei dati su
cui vale la pena soffermarsi, e le schede compilate dai
partecipanti, per conto loro e senza nessuna pressione, a casa loro
e rinviate a noi, sono quelle che fanno testo. Quindi, verificando
le impressioni e i risultati di queste schede, devo dire che il
risultato di questi corsi non è stato buono, ma è stato ottimo.
Informo poi i consiglieri che sono in preparazione altri sei corsi,
che si terranno nei prossimi mesi.
Le difficoltà per la gestione della Fondazione sicuramente ci
sono state, sono difficoltà che qualunque istituzione può
incontrare nel suo percorso iniziale, sono in fase di superamento
però nella loro globalità. Non è vero che ci sia una
sovrapposizione dell'attività della Fondazione con altri enti
regionali o pararegionali, anzi è vero l'esatto contrario. Esiste
infatti un coordinamento fra i vari enti che evita questa
situazione.
Per quanto riguarda le domande poste, devo rispondere che i
corsi di formazione sono di competenza del Consiglio di
amministrazione della Fondazione stessa. I corsi che la Fondazione
intende svolgere nell'immediato futuro sono rivolti alla formazione
del management evidentemente nel settore del turismo. E' prevista
una diversificazione dei docenti per ogni turno di corsi. Gli
indirizzi che l'Amministrazione ha dato in questo settore sono
estremamente chiari: tendere al raggiungimento di quel livello
ottimale che si può definire in modo efficace come qualità totale.
Per raggiungere questo obiettivo strategico, occorre però
coinvolgere tutti gli operatori che prestano la propria attività
nel settore del turismo.
La funzione della Scuola alberghiera è decisamente molto
importante e il ruolo che la stessa svolge nella nostra Regione nel
campo turistico secondo il mio punto di vista è insostituibile.
Possiamo aggiustare, modificare qualcosa, ma non togliere questa
peculiarità che ha la nostra Scuola, cioè quella di formare gente
capace di lavorare nel settore del turismo e di essere preparata a
lavorare bene.
E' una peculiarità che ci è invidiata da molte altre regioni,
sia in Italia che all'estero. I cinque anni per il diploma di
perito del settore sono un'altra cosa, hanno un altro significato e
coprono altre esigenze. La Scuola alberghiera è apprezzata perché
insegna il lavoro, e credo sarebbe un grave errore confondere la
formazione professionale che viene svolta dalla Scuola con la
istruzione tecnica professionale, che invece ha tutto un altro tipo
di impostazione anche nei programmi e nella didattica dello
sviluppo dei corsi.
L'ultimo argomento evidenziato dagli interpellanti riguarda i
costi della Scuola alberghiera. In effetti è vero che c'è stata una
lievitazione del costo/ora per allievo negli ultimi anni; nel 1993
il costo era di 7.547 lire, nel 1994 è passato a 9.032 lire, nel
1995 a 10.120 lire. Dall'analisi effettuata emerge però che c'è
stato un forte incremento, pari al 20 percento, degli oneri sociali
e dei premi INAIL, dovuti al passaggio dal regime pubblico
regionale a quello privatistico della Fondazione. Un aumento c'è
stato sui prodotti energetici, dovuti ad un aumento del mercato; si
sono avuti anche dei costi di manutenzione dell'immobile e delle
attrezzature, dovuti al normale uso negli anni seguenti la
costruzione.
Fornisco alcuni dati: il totale degli stipendi è stato nel
1992-1993 di 396 milioni, nel 1993-1994 di 365 milioni, nel
1994-1995 di 387 milioni. Gli oneri sociali sono passati da 258
milioni nel 1992-1993 ai 314 milioni nel 1994-1995. Quindi
l'incidenza è passata dal 47 percento al 77 percento, però sono
aumenti giustificabilissimi come ho detto prima.
Credo di essere stato esauriente rispetto ai quesiti posti
dall'interpellanza.
Presidente Ha chiesto la parola il Consigliere Collé.
Collé (PpVA) Intanto questa informazione sui costi non era una
mia richiesta, bensì era una presa d'atto di quanto altri
dichiaravano.
Intendevo con questa interpellanza fare un discorso più generale
su quella che è la Fondazione per il turismo e su quello che può
essere il turismo in Valle d'Aosta e il suo coordinamento.
Purtroppo dalle risposte dell'Assessore non ho rilevato che ci sia
questa volontà, perché ho avuto delle risposte dettagliate e alcune
risposte non le posso condividere, e non so quanti possano
condividere che in Valle d'Aosta più soggetti operano per il
turismo, che esiste un coordinamento e che questo funziona. Se oggi
ammettiamo questo, credo che obiettivamente qui ci siano due modi
completamente diversi di vedere, di analizzare, di guardare con
attenzione a quello che è il problema turistico in Valle
d'Aosta.
Per quanto riguarda i corsi, mi soffermerò nella successiva
interpellanza, che analizza in modo più preciso questo aspetto.
In merito alla sovrapposizione cui facevo riferimento, mi si
dice che questa sovrapposizione non c'è. Anche qui, se l'Assessore
al turismo fa questa dichiarazione, obiettivamente sono
estremamente preoccupato. Ho citato prima tutti gli enti che in
Valle d'Aosta si occupano di turismo, e mi ricordo che nel piccolo,
quando ero Sindaco di Saint-Oyen, vedevamo che esisteva la
sovrapposizione perché molte volte solo fra pro-loco, comune e
comunità montana, senza che uno si parlasse con l'altro, esisteva
questo problema. Credo che questo, a livello regionale, sia
amplificato notevolmente, e che quindi questa sovrapposizione ci
sia.
Per quanto riguarda la Scuola alberghiera, ho dichiarato io che
tale scuola è stata per tutti questi anni una cosa valida, lo è
tuttora; credo però, a differenza di quanto dice l'Assessore che i
periti di settore sono un altro problema ed è un'altra cosa, che di
questo si debba parlare, che un ragionamento su quello che può
essere il futuro dei ragazzi che frequentano quella scuola dovremmo
affrontarlo in quest'aula. Dico questo perché se la Scuola
alberghiera così come è impostata oggi dà dei risultati, crediamo
che in una Regione come la Valle d'Aosta altri risultati più ambiti
si possano avere, senza togliere il discorso della Scuola
alberghiera...
(... intervento dell'Assessore Agnesod, fuori microfono...)
... a me questo non risulta, ci sono già cosa? Dei corsi di
formazione... Assessore, mi riferisco ad altro... Sono cose ancora
diverse perché la materia turistica è una cosa estremamente
delicata.
In conclusione di questa mia breve replica mi permetto di dire
che a questo punto sarebbe necessario che il Consiglio regionale
affrontasse in un Consiglio tematico esclusivamente sul turismo
questo e tutti i problemi legati al turismo. Tutti conoscono qual è
la forza della minoranza in quest'aula, ma mi auguro che al di
fuori del discorso maggioranza-minoranza ci sia il coraggio qui
dentro di trovare 12 firme necessarie affinché questo Consiglio
dibatta del turismo in Valle d'Aosta. A differenza di quello che
dicono i sondaggi, più 500 stranieri e più 1000 italiani, crediamo
che questo settore stia vivendo un periodo estremamente delicato e
crediamo anche che ci stiamo dirigendo in un momento un po'
pericoloso, dove tutto passa avanti al turismo, ed è per questo che
chiederemo alle forze politiche e ai consiglieri di affrontare il
delicato problema turistico in un Consiglio tematico.
