Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3875 del 25 luglio 2024 - Resoconto
OGGETTO N. 3875/XVI - Interpellanza: "Riduzione delle ore di
assistenza infermieristica in alcune strutture per anziani e
verifica della corretta somministrazione delle terapie".
Bertin (Presidente) -
Punto n 53. Ha chiesto la parola il
consigliere Manfrin, ne ha facoltà.
Manfrin (LEGA VDA) -
Torniamo con quest'interpellanza su
quella che potrei definire una
vexata quaestio,
cioè la
questione del taglio dell'assistenza infermieristica di cui abbiamo
già discusso ampiamente, tanto io quanto la collega Guichardaz
all'interno di quest'aula nelle scorse settimane, perché, come
sappiamo, dal 1° di giugno è passato un taglio lineare, lo
definirei, dell'assistenza infermieristica all'interno di alcune
strutture per anziani della nostra Regione e ovviamente da questo
poi sono discese tutta una serie di criticità che abbiamo elencato
in quest'aula.
Il vero problema è che, rispetto alle risposte che sono state
fornite, cioè il fatto che questo taglio si fosse reso necessario
perché non c'era sufficiente personale o perché appunto si doveva
potenziare il territorio, in realtà poi dopo non hanno trovato
riscontri nella praticità di tutti i giorni, perché il territorio
non è risultato potenziato, ovviamente sul territorio le persone
hanno continuato a lamentare delle necessità e nelle strutture
invece si è creato l'effetto opposto con il taglio dell'assistenza
infermieristica, abbiamo potuto anche prendere atto e parlare tanto
con i parenti quanto con alcuni lavoratori e anche il personale
infermieristico rimasto nelle strutture, che ci hanno evidenziato
alcune cose che riteniamo siamo molto gravi.
Rimanendo l'assistenza infermieristica al solo mattino, perché
poi così è successo, cioè nelle strutture rimaste, la presenza
dell'infermiera è garantita solo al mattino... che poi lei,
Assessore, dica che il pomeriggio è garantita eventualmente
un'assistenza, la chiamata, la copertura, se uno ha bisogno o
quant'altro, lei sa benissimo che non è così, quindi l'assistenza
che prima veniva fatta da due unità di personale o più viene fatta
da unità di personale dimezzate e già ai tempi il lavoro era già
talmente importante che veniva fatto nei limiti del possibile,
quello che si riusciva a fare, oggi quel tipo di servizio viene
ulteriormente dimezzato e fatto in tutta fretta, con gli effetti
negativi che lei potrà immaginare. Non sono in catena di montaggio
ma se mi devo occupare di tutelare e di garantire la salute di un
paziente, di una persona anziana, non potrò fare un servizio così
meccanizzato compiendo sempre la stessa operazione, ma dovrò fare
invece un servizio di dedicare attenzione alla persona in questione
ma che purtroppo però, senza aver tempo, non potrò fare.
La cosa che però è maggiormente inquietante è il fatto che per
le terapie, che lei sa benissimo non possono essere somministrate,
per esempio, dal personale OSS, né da nessun altro, lei nella
risposta a un'iniziativa precedente ha detto che le terapie
sostanzialmente sono autosomministrate da parte delle persone che
sono ospiti della struttura. Lei sa benissimo però che la maggior
parte delle persone che sono ospiti in quelle strutture sono
persone che vengono definite N3, quindi persone allettate con
gravissimi problemi che non possono autosomministrarsi le terapie e
quindi devono essere aiutate o addirittura gli deve essere
somministrata
tout court
la terapia. Non tutte le terapie si
somministrano al mattino e quindi succede che l'infermiere
predispone la terapia e poi qualcuno la somministra il pomeriggio,
a volte il personale OSS, a volte i parenti, e lei sa benissimo che
il personale OSS non può somministrare le terapie. Se questo è già
un problema, lei immagini, per esempio, una medicina in gocce che
deve essere diluita nell'acqua, quindi l'infermiere conta, per
esempio, dieci gocce e le mette nel bicchiere e le mette al
mattino, poi questa medicina deve essere somministrata il
pomeriggio o la sera, immagini qual è l'effetto di queste gocce
lasciate nel bicchiere dal mattino fino alla sera. Questo è già
sicuramente un effetto negativo ma si immagini la mia sorpresa
quando il personale OSS mi ha raccontato che in realtà l'assistente
infermieristica si ferma al venerdì mattina, quindi praticamente
nel week-end l'assistenza infermieristica non è presente e viene
predisposta la terapia al venerdì mattina che poi viene data il
venerdì pomeriggio, il sabato mattina, il sabato pomeriggio, la
domenica mattina e la domenica pomeriggio. Si immagini lei la
stessa soluzione, per esempio, di dieci gocce messe nel bicchiere,
messe a stagnare da venerdì mattina alla domenica sera quale
effetto può provocare. Nella migliore delle ipotesi quella medicina
non avrà alcun effetto, nella peggiore potrebbe ovviamente anche
creare degli effetti negativi e le ho fatto un esempio su tanti.
Allora è chiaro che questa situazione è particolarmente critica e
che le soluzioni che lei ci ha un po' prospettato non sono
evidentemente applicate, né inapplicabili, né utili, allora abbiamo
fatto un po' una verifica rispetto anche agli studi sul tema, per
esempio, andando a recuperare un interessante approfondimento
rispetto all'influenza della carenza di personale infermieristico
nelle strutture ad esempio e c'è uno studio molto interessante del
professor Nudelman, che ha cercato le risposte ad alcune domande
tra cui: la qualità e la quantità degli organici infermieristici
hanno delle influenze sulla qualità dell'assistenza erogata ai
pazienti? Quali sono gli effetti misurabili di organici con
presenze di infermiere al di sotto di certi standard? Quali sono
gli effetti di rapporti diversi fra infermieri e operatori di
supporto? E non le sto a leggere ovviamente tutto l'esito dello
studio ma, in estrema sintesi, i risultati dello studio del
professor Nudelman e dei suoi collaboratori indicano che - faccia
molta attenzione alle parole che seguono - il tasso di mortalità e
la probabilità di andare incontro a eventi avversi legati alla
degenza, per esempio, soccorsi mancati, infezioni, cadute, lesioni
da pressione, eccetera, aumentano quando gli organici hanno una
presenza di infermieri al di sotto di determinati standard e quando
gli infermieri si trovano a fronteggiare elevati turnover di
pazienti. Questo è un dato di fatto che gli studi ci
restituiscono.
È chiaro che una realtà di questo tipo, come le ho sottolineato
più volte, è poco compatibile con una Regione come la nostra,
abbiamo assistito a un suo intervento rispetto alla questione delle
liste d'attesa, però io devo anche aggiungere una cosa, cioè
abbiamo detto più volte che, per esempio, sui siti di alcune
strutture per anziani c'è scritto che c'è un'assistenza
infermieristica e chiarito quante sono le ore garantite
dall'assistenza infermieristica, quale dovrebbe essere la
copertura, per esempio, abbiamo preso atto che su alcune strutture
del Comune di Aosta ci sono altrettanti livelli di assistenza che
deve essere garantita. Ora noi non abbiamo preteso, Assessore, che
lei o l'USL coprissero questo tipo di servizio, quello che sappiamo
è che questo tipo di servizio e questa unità di personale di
assistenza infermieristica venivano fornite dall'USL perché non
c'era disponibilità o per accordi che l'USL aveva preso per le
strutture per anziani, ma il problema che abbiamo detto è prima
ancora di comunicare che si tagliava l'assistenza infermieristica,
perché non si è concordato con le strutture di dargli del tempo per
poter coprire? Perché, da quello che ha risposto la volta scorsa
alla collega Guichardaz, lei ha detto che avete fatto una
comunicazione alle strutture il 10 maggio 2024, quindi comunicate
che l'assistenza infermieristica sarebbe stata tagliata e poi
questo avviene venti giorni dopo. È chiaro che bisogna dare il
tempo perlomeno di concordare che la struttura si possa organizzare
diversamente. Mi pare che questo tempo non sia stato dato, anche
perché, per esempio, lei ha citato la volta scorsa che è arrivata
una risposta il 5 giugno con delle informazioni e l'USL ha risposto
l'11 giugno, ma ormai chiaramente il taglio era già avvenuto, per
cui si è fatto tutto chiaramente in ritardo e mi pare che questo
ritardo nelle comunicazioni sia credo simbolo e sintomo anche dello
scoramento che la struttura e il Presidente dell'
Unité
hanno
rilevato a fronte di questa comunicazione.
Io non vado oltre e con quest'interpellanza, anche rispetto ai
dati che ho fornito, le chiederei quali siano in definitiva le
strutture oggetto del taglio delle ore di assistenza
infermieristica in tutta la regione, se sia intenzione di
verificare la corretta somministrazione di farmaci escludendo la
possibilità che questi vengano erogati imperfetti, ovvero scaduti,
e da personale non legittimato sotto il profilo della
responsabilità, se con gli attuali aggiornamenti e sull'assistenza
alle strutture per anziani della Regione rispettino i requisiti
previsti dalla DGR 492/2014 e 1885/2017 e se in virtù del taglio
infermieristico è stato modificato l'accreditamento, ovvero
l'autorizzazione all'esercizio dell'attività sanitaria all'interno
delle strutture oggetto di dimensionamento, non rimodulazione,
dell'attività infermieristica.
Presidente -
Risponde l'assessore Marzi.
Marzi (SA) -
Collega Manfrin, non me ne voglia, due cose.
La prima: lei ha letto giustamente le domande ma nella sua
iniziativa lei utilizza nelle premesse diversi termini che non
possiamo condividere quali strutture colpite dai tagli, criticità,
farsi carico di compiti non previsti, somministrazione di terapia
da parte di personale non autorizzato, farmaci imperfetti e scaduti
che presentano numerosi rischi per la salute.
Il secondo aspetto è che, giustamente, lei ha fatto una
presentazione dell'iniziativa già citando buona parte delle cose
che dirò o delle cose che ho già detto: su questo non posso darle
una mano perché le domande le fa lei, quindi io al massimo posso
provare a rispondere, ma, se le domande sono sempre le stesse sullo
stesso tema, le risposte non possono che ripetersi.
I termini di cui sopra, tra l'altro, lei è assolutamente
legittimato a utilizzarli, ma nel concreto contribuiscono proprio a
rendere una negativa immagine dei servizi della Valle d'Aosta e
della situazione delle strutture che, tra l'altro, non
corrispondono allo stato dell'arte. In realtà non esiste alcun
taglio: al contrario, esiste una riorganizzazione che abbiamo
avviato per potenziare l'assistenza territoriale e che abbiamo
avuto modo più volte di illustrare in quest'aula anche, tra
l'altro, su sua richiesta in merito all'assistenza domiciliare. È
vero che lei dice: "Io non vi ho chiesto di farla", ma nel momento
in cui più volte, naturalmente prima del tema Roisan/Doues, ci ha
sollecitato quello che tecnicamente viene definita l'ADI da parte
del personale infermieristico,
ça va sans dire
che si
pensava che, visto l'interesse, poi, in una qualche maniera,
bisognasse intervenire e si interviene dislocando personale
infermieristico.
Le nostre risposte fotocopia, come giustamente da lei definite,
corrispondono per forza di cose alle iniziative fotocopia a cui
siamo ormai abituati a rispondere e che, se da un lato ci chiedono
con insistenza di potenziare l'assistenza domiciliare, nel
contempo, dall'altro criticano una riorganizzazione che è proprio
finalizzata a potenziare l'assistenza sul territorio. La
riorganizzazione infatti, oltre a essere gradita dal personale
infermieristico, cosa questa molto importante, è anche altrettanto
coerente con il decreto ministeriale 77/2022 e le norme del PNRR e
declina quindi la programmazione regionale contenuta nel piano
della salute e del benessere sociale e nella delibera di Giunta
1609/2022. Tutto quanto ciò, che può sembrare essere assolutamente
noioso, - io me ne rendo conto tant'è che li taglio i riferimenti
normativi, però poi dopo sono sempre gli stessi - perché il
decreto-legge 77, il famoso Balduzzi, introduce e soprattutto norma
la medicina territoriale e con il piano della salute e del
benessere sociale dell'anno scorso è stato inserito all'interno dei
piani programmatici della sanità valdostana. Le deliberazioni di
cui sopra sono delle deliberazioni che, guarda caso, parlano
proprio di queste organizzazioni e quindi della medicina
territoriale. ADI o assistenza domiciliare vuol dire, di fatto,
medicina territoriale. Sono quindi questi tutti atti che parlano
appunto di riforme della medicina territoriale.
Come già abbiamo avuto modo di spiegare, la riorganizzazione
riguarda anche l'assistenza infermieristica presente all'interno
delle strutture residenziali e semi-residenziali. La logica è
quella di garantire la presenza degli infermieri quando vi è
effettivo bisogno: infatti la rimodulazione nelle strutture è stata
introdotta nei casi in cui la presenza infermieristica andava oltre
alle necessità organizzative delle strutture stesse. Questo ha
permesso di potenziare l'attività degli infermieri sul territorio,
garantendo quindi una maggiore copertura giornaliera per
l'assistenza al domicilio. Grazie a tale potenziamento, inoltre,
all'occorrenza gli infermieri nel territorio possono recarsi, per
bisogni naturalmente di assistenza infermieristica, presso le
microcomunità che vi hanno esigenza, anche al di fuori degli
ordinari turni svolti in struttura. In sintesi, è di tutta evidenza
come questo rappresenti un indubbio valore aggiunto per la presa in
carico e cura degli assistiti sul territorio. Le strutture
coinvolte nella rimodulazione oraria della presenza infermieristica
attuata a partire dal 1° giugno scorso, con l'obiettivo di
rispondere alle effettive esigenze assistenziali, con garanzia del
servizio 7 su 7, sono Doues, Roisan e la Casa famiglia in Viale
Europa.
Ricordiamo che tale organizzazione è stata da tempo già attuata
in strutture di pari complessità assistenziali, come Cogne,
Challand-Saint-Anselme, Sarre, Introd, Gaby e Gressoney. Si tratta
quindi sia di un percorso già sperimentato, sia di
un'omogeneizzazione dei trattamenti fra le strutture, che
corrisponde, tra l'altro, alle richieste del personale
infermieristico sul territorio di potersi prioritariamente dedicare
alle attività di competenza, cioè quelle di natura sanitaria,
rispetto a quelle di natura burocratico-amministrativa. La
riqualificazione della professione infermieristica territoriale che
ne deriva rappresenta anche un elemento di attrattività per il
personale delle professioni sanitarie, in linea con tutte le
attività che l'Assessorato e l'Azienda stanno portando avanti in
tal senso. La nostra attenzione è rivolta anche alle figure degli
operatori socio-assistenziali che, in parallelo agli infermieri,
svolgono importanti compiti di assistenza alla persona e che stiamo
di fatto per rincontrare proprio rispetto a questo tema. A tale
proposito, evidenziamo l'impegno del Dipartimento politiche sociali
volto alla formazione e alla valorizzazione, tra l'altro, delle
nostre OSS che ringraziamo.
Ribadiamo inoltre le risposte già fornite sul medesimo aspetto,
confermando che la procedura prevista dall'Azienda USL per la
somministrazione delle terapie nelle strutture territoriali è
conforme alle disposizioni che disciplinano la materia contenute
negli accordi Stato-Regioni del 2001 e del 2003, che disciplinano
le figure degli operatori socio-assistenziali. È importante
ribadire queste cose perché poi è vero che parliamo di strutture e
parliamo di organizzazione come compete al Consiglio - e lei è
molto attento su questo tema -, ma è anche vero che dentro quelle
strutture ci sono poi delle persone che sono in difficoltà e che
hanno dei familiari e potrebbe capitare che, a forza di ascoltarci
e dire sempre le stesse cose, a qualcuno viene anche in mente che
facciamo delle cose strane, indipendentemente dal dibattito
politico, quindi è importante essere ridondanti e ripetere per
l'ennesima volta che le cose che vengono fatte vengono fatte
secondo legge e, peraltro, come previsto dalle figure
professionali. Confermiamo infatti che il personale infermieristico
prepara la terapia, individuando quindi i farmaci idonei e
verificandone l'integrità e la scadenza, ed eventualmente la
somministra al paziente, mentre gli operatori socio-sanitari
aiutano gli ospiti nell'assunzione della stessa. Precisiamo il
termine "assunzione" e non "somministrazione" come si continua
erroneamente a citare, perché aiutare all'assunzione è quanto viene
previsto da un punto di vista lavorativo per gli OSS all'interno
degli accordi Stato-Regioni succitati, mentre la preparazione è
attinente al professionista infermiere.
La procedura seguita rispetta quindi la disciplina prevista dal
richiamato accordo Stato-Regioni del 2001. L'allegato B
dell'accordo riporta infatti tra le competenze riconosciute
all'operatore socio-sanitario quella di aiutare per la corretta
assunzione dei farmaci prescritti e per il corretto utilizzo di
apparecchi medicali di semplice uso. Le competenze tra infermieri e
operatori socio-sanitari sono quindi ben distinte sui procedimenti
della preparazione della terapia e dell'aiuto all'assunzione della
stessa. La riorganizzazione dell'assistenza territoriale prevede
altresì che gli infermieri dedicati alle cure domiciliari sul
territorio effettuino, in caso di comprovati bisogni assistenziali
non programmati da terapia, passaggi straordinari nelle strutture
obbligate nei distretti di competenza.
Venendo all'ultima risposta, la rimodulazione oraria nelle
strutture è stata messa in atto proprio per meglio adempiere alle
disposizioni contenute nella delibera di Giunta 492/2014 e indica
la presenza infermieristica in relazione al comprovato bisogno
assistenziale e non attraverso una presenza oraria fissa. La
delibera 1885/2017 che lei cita apporta invece modifiche
all'allegato A della 492 e fa riferimento esclusivamente alle
strutture protette plus che non attengono alla riorganizzazione
delle strutture di Doues e Roisan.
Venendo all'ultima risposta e venendo quindi alla 4, dove di
fatto non è previsto nessun taglio perché nella domanda dell'altra
volta c'era il taglio infermieristico in relazione alla delibera
492/2014, la presenza infermieristica nelle strutture
socio-assistenziali è correlata al comprovato bisogno
assistenziale, pertanto la rimodulazione non ha comportato nessuna
modificazione in termini autorizzativi.
Presidente -
Consigliere Manfrin, a lei la parola.
Manfrin (LEGA VDA) -
Grazie Assessore per le sue
risposte. Io non mi aspettavo che lei variasse la sua risposta o
che ci desse delle risposte più approfondite, ma devo spiegarle un
paio di cose che forse i suoi uffici non le hanno spiegato. Lei
definisce termini non accettabili quelli che sono stati inseriti
nell'interpellanza, ora i termini inaccettabili o non accettabili
sono i termini tecnici, perché, vede, l'esempio che le ho fatto
delle gocce è un esempio calzante, perché un medicinale che viene
preparato il venerdì mattina e somministrato la domenica sera
inevitabilmente, viste le variazioni che possono intervenire,
soprattutto, per esempio, sulle terapie liquide, è un medicinale
scaduto, perché non ha più efficacia o non ha la stessa efficacia
di quando è stato preparato, è evidente, quindi è il termine
tecnico che abbiamo reperito e che è calzante rispetto all'esempio.
Questo come tanti altri che abbiamo utilizzato, ne abbiamo
utilizzati a tempo e luogo e ci siamo confrontati con
professionisti per dire le cose in maniera tecnica e precisa.
Lei, Assessore, dice che restituiamo un'immagine negativa, ma,
vede, l'immagine negativa purtroppo è quella che lei dà quando
definisce rimodulazione un taglio delle ore, un dimezzamento delle
ore. Se lei prende 100 euro di stipendio e io le 50, lei potrà
chiamarla rimodulazione, potrà chiamarla variazione del compenso,
potrà chiamarla nella maniera che vuole, ma ha sempre tagliato del
50% lo stipendio che percepisce. Allora è chiaro che se vogliamo
utilizzare dei termini che, come lei ha detto, non diano
un'immagine negativa, possiamo utilizzare i termini aulici, alti,
che non fanno magari capire eccessivamente quello che è accaduto,
ma nella pratica purtroppo l'effetto è quello. Lei mi ha detto che
mi sono lamentato per l'assenza domiciliare e poi lei taglia le ore
degli infermieri, li mette a fare assistenza domiciliare e io mi
lamento perché ha tagliato le ore.
Vede, Assessore, io non so come spiegarglielo, non è che se lei
toglie da una parte e mette dall'altra ha risolto il problema. Se
devo bere 2 litri d'acqua, devo bere 2 litri d'acqua, non è che se
lei mi dà un litro solo e ne dà ad un'altra persona abbia risolto
il problema, non funziona così. Io le ho detto una cosa diversa, le
ho detto: se lei voleva arrivare a quest'obiettivo, e se non è
scritto da nessuna parte che l'USL sia costretta a fornire questo
tipo di servizio, in realtà per la struttura di Viale Europa forse
in realtà c'è un obbligo ma lei lo sa benissimo, allora forse
questa rimodulazione andava fatta partire prima, nel senso che
prima ci doveva essere un dialogo con le strutture che dovevano
avere questa rimodulazione per permetterle di potersi organizzare e
riorganizzare. Peraltro non lo dico io, ma se lei va sul sito delle
strutture che lei stesso ha elencato, c'è scritto, cioè le ore di
assistenza infermieristica che loro devono garantire sono diverse
da quelle che garantiscono, quindi non è che ce la siamo inventati
questa cosa, è un taglio e lo dichiarano loro stessi.
Rispetto alla questione del fatto che c'è un aiuto all'auto
somministrazione, Assessore, mi dispiace davvero che lei dica
questo, ma se ci fosse quest'aiuto, a questo punto non ci sarebbe
neanche bisogno di assistenza infermieristica, perché ovviamente
c'è bisogno soltanto magari per fare tutt'altro tipo di servizio ma
per la preparazione e per quant'altro, se è auto somministrazione,
non ce n'è bisogno e invece lei sa benissimo che non è così e sa
benissimo che non è così anche perché ci sono dei registri per chi
va nelle strutture, e lei vedrà che non c'è personale
infermieristico che va, per esempio, nelle strutture il sabato, la
domenica o il venerdì pomeriggio e allora lei potrà fare i conti
tranquillamente e verificare se chi ha programmato un'assunzione di
terapia il venerdì mattina può poi erogarla il sabato e la domenica
senza che vada in struttura.
Lei ritiene che vada fatto tutto secondo legge, io non lo so,
l'ultima volta ci ha detto che a Variney andava tutto bene e poi ha
messo su una Commissione per verificarlo e magari gli esiti di
questa non hanno restituito proprio un'immagine perfetta, quindi io
due verifiche le farei, perché magari prima o poi una verifica
arriverà e magari qualcuno starà facendo qualcosa che non deve.
