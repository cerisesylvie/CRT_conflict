Classificazione
ASSISTENZA SANITARIA E OSPEDALIERA
Personale medico e paramedico
FORMAZIONE PROFESSIONALE



Oggetto del Consiglio n. 2994 del 3 ottobre 2007 - Resoconto
OGGETTO N. 2994/XII - Formazione per medici specialisti e
personale sanitario laureato non medico nel quinquennio 2003-2007.
(Interrogazione)
Interrogazione
Richiamata la legge regionale 30 gennaio 1998, n. 6 che
autorizza la Giunta regionale a stipulare convenzioni con le
Università per attivare posti riservati alla formazione di
specialisti, in aggiunta a quelli fissati dal Ministero della
Salute, bandendo ogni anno accademico alcune borse di studio
assumendone il relativo onere finanziario;
Considerato che l'assegno di studio per gli studenti
specializzandi rappresenta la sola e unica fonte di reddito per il
periodo del tirocinio;
Ritenuto importante conoscere quali meccanismi e procedure
amministrative sono alla base dei diversi bandi di
concorso;
il sottoscritto Consigliere regionale
Interroga
l'Assessore competente per sapere:
1) quanti posti di formazione per medici specialisti e per
personale sanitario laureato non medico sono stati individuati nel
quinquennio 2003-2007;
2) quali sono le procedure di pubblicazione dei bandi
relativi alla borse di studio e come essi vengono
finanziati;
3) dopo quanto tempo gli specializzandi ottengono l'assegno
di studio;
4) se nel recente passato sono sorti dei problemi e in caso
affermativo quali correttivi sono stati apportati.
F.to: Venturella
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- La legge che cita il collega Venturella, la
legge n. 6/1998, è una legge fondamentale per la nostra struttura
sanitaria, nel senso che giustamente quella legge prevede la
possibilità per la nostra Regione che non ha università, quindi è
al di fuori di certe regole, di avere dei posti di specializzazione
aggiuntivi, rispetto al numero chiuso che è stato introdotto. È
determinante per noi avere degli specialisti da assumere, perché
dalla "legge Bindi" è previsto che è possibile l'assunzione in
ospedale solo per chi è specialista e questo ritarda l'entrata in
lavoro di molti medici valdostani, mettendoli a carico delle
proprie famiglie.
Io ho fatto due specialità post-universitarie lavorando, e
questo era un grosso aiuto; da un lato, avevo le mie giornate,
facevo delle guardie mediche in più, ma era anche un vantaggio
perché avevo la possibilità di lavorare e mettere in pratica nel
mio ospedale quello che imparavo fuori; quindi la regola che dice
che se tu non sei specialista non puoi essere assunto, ha cambiato
l'introduzione lavorativa del giovane medico. In questi anni
abbiamo usufruito largamente di questa possibilità... lei chiede
dal 2003 al 2007 quanti Valdostani hanno ottenuto queste borse di
studio... sono stati 13: 11 di personale medico e 2 di personale
non medico come fisici sanitari, eccetera. La procedura con cui
vengono identificati è molto corretta, è prevista dall'articolo 5
della stessa legge, cioè parte tutto dal Direttore sanitario e dal
Collegio dei primari dell'USL, che identificano alcune specialità
mancanti. Siccome non ne possiamo indicare tantissime, si fa una
ricognizione; per esempio, quest'anno ho visto la richiesta che è
arrivata adesso, richiedono la copertura per un ematologo e un
fisico sanitario, che non esistono. Lo scorso anno abbiamo indicato
degli anestesisti e degli ortopedici che non avevamo. In base alla
lettera dell'USL la Giunta fa una deliberazione, dopodiché viene
fatto un avviso pubblico, sul Bollettino Ufficiale della Regione,
sul sito Internet regionale, viene inviato a tutti i 74 Comuni,
all'APS che provvede all'affissione per 15 giorni, all'USL... a
questo avviso possono aderire dei laureati che devono aver già
fatto l'esame di Stato, dopodiché faranno un concorso per entrare
all'università e l'università fa una graduatoria. Io le ho parlato
di ematologia prima, se però 2-3 Valdostani decidessero di aderire
e di entrare in questa specialità, la graduatoria viene fatta
dall'Università.
Sulla retribuzione... qui non è vero quello che lei dice in
premessa, che la borsa di studio è l'unica fonte di guadagno in
quel periodo, perché molti di questi specializzandi che fanno la
specialità a Torino, poi fanno le guardie mediche, turni in
emergenza, come abbiamo fatto tutti, all'inizio, ci sono dei lavori
temporanei di sostituzione, che permettono delle entrate
economiche...
(interruzione del Consigliere Segretario Venturella, fuori
microfono)
... anche i sanitari, certo che sono penalizzati, perché sono
laureati e gli altri hanno una dipendenza maggiore da questo, ma la
legge è così, e - ripeto - ho dei dubbi su questo discorso... che
uno prima di essere assunto debba avere la specialità... è una
norma che contesto, perché l'ospedale ha delle possibilità di
insegnamento e di contatto pratico che l'università non ha... il
chirurgo che fa la specializzazione non fa gli interventi
chirurgici che faceva da specializzando in ospedale.
Il finanziamento che mi chiede... quando l'università ha stilato
una graduatoria deve fare una convenzione con la Regione Valle
d'Aosta, dopodiché la Regione provvede al finanziamento
all'università; ho fatto un'indagine, in genere questi
finanziamenti arrivano in modo bimestrale agli specializzandi con
un ritardo rispetto all'iscrizione di 5-6 mesi, si tratta di un
ritardo burocratico dovuto in parte all'università.
Lei mi chiede se ci sono stati dei problemi... problemi
specifici no, ma questo sistema quest'anno è stato completamente
rivoluzionato, in quanto nella finanziaria nazionale del 2006 era
stato previsto di cambiare le borse di studio in contratti di
lavoro, cosa che abbiamo recepito nella nostra finanziaria 2007 a
livello di principio, sapevamo che dovevamo passare dalle borse di
studio a contratti di lavoro; il decreto sul costo del contratto è
stato promulgato a marzo 2007 e il regolamento del contratto a
luglio 2007, e qui capirà cosa è successo, cioè il corso di
specializzazione 2006-2007 inizia a settembre del 2007. La
variazione di costi è importante, nel senso che una borsa di studio
costava prima 11.000 euro, diventando un contratto di lavoro costa
24-25mila euro, quindi per la Regione è un contributo notevole. Per
noi è un meccanismo importante, il rischio con questo aumento di
costi è che non si abbia la possibilità di sostenere queste 3 borse
di studio che sostenevamo in modo annuale: questo percorso
finalmente è stato definito con un regolamento di contratto, gli
anni successivi penso che il meccanismo funzionerà a regime come
prima.
Presidente
- La parola al Consigliere Segretario
Venturella.
Venturella (Arc-VA)
- Ringraziamo l'Assessore per la
risposta che è stata esaustiva. Naturalmente la nostra
interrogazione era finalizzata a conoscere la situazione, e
soprattutto a fare il punto su quello che stava succedendo rispetto
alla trasformazione da borsa di studio a contratto di lavoro,
perché sappiamo che vi sono stati dei problemi, alcuni ritardi;
quindi alcuni borsisti che non hanno altri redditi perché non è
personale medico, sono rimasti quasi per 8 mesi senza borsa di
studio. Credo che se l'ipotesi dell'Assessore Fosson dovesse
diventare tesi, per cui con questo problema del 2006-2007 tutto si
assesta, le criticità evidenziate nell'anno accademico 2006-2007,
nel 2007-2008 possano essere risolte.
Le prometto, Assessore, che nel caso questo non dovesse
verificarsi, anche a fine legislatura faremo un'interrogazione.
