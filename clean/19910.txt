Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 3091 del 19 marzo 2003 - Resoconto
OGGETTO N. 3091/XI Criteri di aggiudicazione dei lavori per la
ristrutturazione della palazzina ex sede Enel. (Interpellanza)
Interpellanza Saputo del bando per l'assegnazione dei lavori di
ristrutturazione e adeguamento di parte della palazzina ex sede
ENEL, sita in via Piave ad Aosta, di proprietà della CVA S.p.A. da
adibire a Sede degli Uffici del Consiglio regionale;
Rilevato che sono state escluse nella fase di aggiudicazione ben
dodici ditte Valdostane e sono state accettate solo quattro ditte,
aventi sede fuori Valle; il tutto per una mera interpretazione
sull'autocertificazione;
Ribadito lo stato di sofferenza in cui versa la piccola e media
imprenditoria valdostana;
i sottoscritti Consiglieri regionali
Interpellano
la Giunta regionale per sapere:
1) se l'Amministrazione regionale sia a conoscenza di tale
fatto;
2) quali sono state le motivazioni e le interpretazioni per non
ammettere le Ditte valdostane all'aggiudicazione;
3) quali sono gli intendimenti in merito a tale vicenda.
F.to: Viérin M. - Comé
Président
La parole au Vice-président Viérin Marco.
Viérin M. (SA)
Questa interpellanza è specifica sul
comportamento di "CVA", ma è anche un esempio di come non
dovrebbero essere i comportamenti delle società a controllo
pubblico, e cioè di Regione Valle d'Aosta. Infatti, come tantissimi
colleghi sanno, dal bando per l'assegnazione dei lavori di
ristrutturazione e adeguamento di parte della palazzina ex sede
ENEL, sita in via Piave ad Aosta, di proprietà della "CVA", sono
state escluse nella fase di aggiudicazione ben 12 ditte, fra cui
tutte le valdostane, e ne sono state ammesse solo 4, oltretutto
aventi sede tutte fuori Valle: ci siamo chiesti per quale motivo!
Il motivo, pare, ed è, la mera interpretazione
sull'autocertificazione.
Visto lo stato di sofferenza in cui versa la piccola e media
imprenditoria valdostana, che deve soggiacere già a tanti
subappalti, e quindi a tantissimi rischi di vedersi non pagate le
opere assegnate, vogliamo sapere se l'Amministrazione regionale sia
a conoscenza di tale fatto e quali siano state le motivazioni e le
interpretazioni per non ammettere queste ditte all'aggiudicazione;
inoltre, quali sono gli intendimenti in merito a tale vicenda.
Vorrei richiamare l'attenzione del Consiglio sul fatto che in
questa vicenda tutto si è giocato sull'interpretazione nel bando
delle parole:
"attestazione originale o in copia
autenticata"
; quindi gradirei che la risposta dell'Assessore
fosse rivolta sul cosa intende per "copia autenticata" e cosa
intende fare, in futuro, quanto ad indicazioni da dare alle società
pubbliche in merito all'aggiudicazione dei lavori. Troppo spesso,
infatti, si dice che non si può far fronte ad una legge che vieta
di cercare di far restare il lavoro in Valle, ma troppo spesso,
secondo noi, non si utilizzano neanche i canali per far restare i
lavori in Valle d'Aosta con un giusto appalto in concorrenza,
perché su queste cose la Valle ci rimette parte dei 9/10; se i
lavori vengono assegnati fuori Valle, i 9/10 su IRPEF e su IVA non
vengono versati e c'è una perdita occupazionale.
Sull'interpretazione di "CVA" c'è una presa di posizione
dell'Autorità per la vigilanza sui lavori pubblici, che dice
testualmente:
"In proposito si rileva come questa Autorità abbia
già chiarito con determinazione n. 19 del 27 settembre 2001, che in
sede di partecipazione alle gare di imprese ritenute pubbliche
potranno produrre l'attestazione rilasciata da una sua autorizzata
in copia fotostatica, sottoscritta dal legale rappresentante e
accompagnata da una copia del documento di identità dello stesso.
Le stazioni appaltanti potranno verificare la veridicità del
contenuto dell'attestazione attraverso la consultazione del sito
Internet, in quanto in questo sito vi è l'elenco di tutte le
imprese attestate".
Questa è stata una presa di posizione
dell'Autorità per la vigilanza sui lavori pubblici, la quale
aggiunge:
"Si invita pertanto codesta
società…"
ovvero la "CVA"
"… a rettificare il disciplinare di
gara richiamato dai bandi di gara, nei termini sopra indicati e,
conseguentemente, a rinnovare la gara, attenendosi anche alle
indicazioni fornite in merito dall'Autorità con determinazione n.
17 del 10 febbraio 2002".
Già due determinazioni erano state fatte quindi dall'Autorità:
una, nel 2001 e, una, nel 2002, ma la decisione della "CVA" non ne
ha tenuto conto! So che la "CVA" ha risposto con una lettera del
seguente tenore:
"La CVA S.p.A. è un operatore del mercato
libero dell'energia, non rientra quindi nel novero delle
amministrazioni pubbliche né dei gestori di pubblici servizi, non è
dunque tenuta al rispetto integrale dei disposti del DPR n.
445/2000, potendo scegliere, fra l'altro, se accettare o meno
dichiarazioni sostitutive di certificazioni e/o di atto
notorio".
In questa risposta di "CVA" vi sono tutte le
perplessità che vi ho detto prima, perché "CVA" sostiene di non
essere tenuta al rispetto, il che significa che non è obbligata, ma
che può definire se accettare o meno l'autocertificazione. Due sono
quindi i temi: compete alla "CVA" decidere di accettare o meno
l'autocertificazione, ma può anche ritenere lei stessa se tenere
conto delle disposizioni dell'Autorità per la vigilanza sui lavori
pubblici o meno. Gradirei delle risposte chiare, perché non c'è
solo questo caso, la questione è più ampia!
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Devo dire che sono rimasto sorpreso
dall'interpellanza, ma devo anche dire che sono allibito
dall'illustrazione che il Vicepresidente Viérin ha fatto, perché
qui si denota evidente una totale confusione di ruoli! Vorrei
ricordare, da un lato, quali sono i compiti e i doveri
dell'Amministrazione regionale, in modo particolare
dell'Assessorato del territorio, in cui risiede l'Osservatorio dei
lavori pubblici e, dall'altro, quelle che sono le competenze e le
autonomie delle Società che, è vero, sono di proprietà regionale,
ma rispetto alla cui azione, soprattutto quando si tratta di azioni
di tipo amministrativo e procedimentale, è dovuto l'assoluto
rispetto, oltre alla non interferenza da parte dell'Amministrazione
regionale, altrimenti andremmo a ledere certi principi che, se
succedesse l'inverso, ci verrebbero rimproverati.
Qui non si tratta di tutela o meno delle Imprese valdostane; qui
si tratta di rispetto delle regole! Dopo di che, rispetto
all'interpretazione che la stazione appaltante dà delle regole, non
entrerò assolutamente nel merito, perché non è compito nostro
farlo! È competenza esclusiva della stazione appaltante e, per
essa, della commissione, la verifica della conformità delle offerte
alle prescrizioni del bando di gara, e qui, attenzione, perché la
questione è sottile! Se è vero che, da una parte, l'Autorità di
vigilanza ha dato, rispetto al problema dell'autocertificazione, un
certo tipo di interpretazione, è altrettanto vero che il bando di
gara prevedeva una certa procedura. Lei mi insegna che il bando di
gara - "lex specialis" - o è impugnato e quindi annullato o è
rispettato!
Rispetto al comportamento della commissione di gara c'è una sola
possibilità da parte delle Imprese che si sentono danneggiate:
quella appunto di ricorrere avverso le decisioni della commissione
di gara. Qui non si tratta - ripeto - di interpretazioni per non
ammettere le Ditte valdostane all'aggiudicazione! Il problema è il
rispetto delle regole che - piaccia o non piaccia - sono state
fissate nel bando di gara e che quindi dovevano essere
rispettate.
Président
La parole au Vice-président Viérin
Marco.
Viérin M. (SA)
Assessore lei dice "sorpreso e allibito",
io rimando al mittente tali affermazioni e tutto quello che ne
consegue! Lei ha detto di non voler entrare nel merito, nel
rispetto pieno delle società; ma qui, voi, quando vi conviene agite
in una maniera, quando non vi conviene agite nell'altra e, se siamo
in difficoltà, non sapete cosa succede!
Non possiamo giocare alle "scatole cinesi" e avere società di
proprietà al cento per cento della Finaosta! Finaosta che è per il
74 percento della Regione. Perché la Finaosta ha maggioranza
principale dell'azionariato di "CVA"; quindi noi, come
Amministrazione regionale, abbiamo automaticamente il 74 percento
di proprietà di "CVA". Fatto capire ai colleghi questo discorso,
quando la sento rispondere che non può entrare nel merito e quando
la sento fare tutta una disquisizione sui doveri, le competenze, le
autonomie delle società in merito alla loro
azione… ma Assessore, deve ricordarsi
che noi decidiamo, come amministratori, di entrare in certe società
perché vi sono degli obiettivi dell'Amministrazione in certi
settori e quindi in quei settori vogliamo avere un ruolo, per
raggiungere degli obiettivi che ci diamo amministrativamente e
politicamente! Altrimenti lei deve dirmi qual è il significato di
entrare in una società dal punto di vista pubblico!
Assodato il motivo per cui il pubblico deve avere la maggioranza
azionaria in alcune società, Assessore, le ricordo che vi sono due
sentenze del Consiglio di Stato, una recentissima sulla società
"Vallée d'Aoste Structure", società che si trova nella stessa
condizione di "CVA", sentenza che ha confermato la sentenza del TAR
e che ha stabilito, una volta per tutte, che la società "Vallée
d'Aoste Structure", in quanto costituita per attivare programmi
regionali, deve rispettare tutto l'iter procedurale di una società
pubblica! A questa società sono assimilabili "CVA", Finaosta,
Autoporto, Casinò, Finbard, e così via. A conferma di questa
sentenza del Consiglio di Stato, c'è un'altra sentenza, sempre del
Consiglio di Stato, del 2002, inerente alla stessa tipicità della
"CVA", cioè l'ENEL da questa sentenza è stata definita organo di
diritto pubblico e, pertanto, deve anch'essa tenersi alle procedure
pubbliche, perché il suo obiettivo è la produzione di energia
elettrica, che è un bene diretto alla comunità, la CVA ha le stesse
finalità! La "CVA" ha risposto erroneamente all'autorità di
vigilanza e noi avremmo voluto sapere se il proprietario, cioè la
Giunta regionale, dirà qualcosa a Finaosta per dare indicazioni a
queste società, perché non si può continuare ad andare avanti senza
indicazioni! Noi abbiamo dei consigli di amministrazione in cui
sono state nominate persone che guadagnano, a volte, tanto quanto i
presenti, ma che non riferiscono alcuna notizia in Consiglio
regionale, non comunicano e non prendono direttive che portino agli
obiettivi che la Regione ha prefissato!
Non possiamo condividere questo discorso. Avremmo gradito che
l'Assessore ci avesse detto: "convocheremo "CVA" perché vogliamo
capire meglio, visto che abbiamo il 74 percento di proprietà
pubblica tramite Finaosta". Ci sono sentenze del Consiglio di Stato
ben definite, sia sulla materia che tratta "CVA", sia su società
analoghe, e ho fatto l'esempio di ENEL e "Vallée d'Aoste
Structure". Siamo completamente insoddisfatti, ci preoccupiamo del
fatto che la Giunta non dia indicazione ai propri rappresentanti
perché queste società attuino procedure, non dico a favore delle
imprese valdostane, ma che almeno non le penalizzino, perché queste
poi devono soggiacere a subappalti! Non siamo soddisfatti e
torneremo su questo argomento con altre iniziative.
