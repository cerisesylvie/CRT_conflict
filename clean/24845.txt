Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 147 del 22 ottobre 2008 - Resoconto
OGGETTO N. 147/XIII - Interpellanza: "Politica locatizia
adottata dalla CVA per le abitazioni di proprietà".
Interpellanza
Visti i risultati del rendiconto consuntivo 2007 di CVA
S.p.A., evidenziati dal vertice aziendale e da quello politico nel
corso di diverse interviste giornalistiche;
Appreso che l'azienda ha recentemente notificato ai propri
dipendenti che abitano nelle ex case Enel, dislocate un po' in
tutta la Valle e ora confluite nel patrimonio immobiliare di CVA,
il prossimo adeguamento dei fitti ai prezzi di mercato, con aumenti
smisurati rispetto ai canoni sociali finora praticati;
Considerato che tali incrementi non sarebbero stati
concordati preventivamente tra le parti, bensì decisi
unilateralmente dal locatore e poi comunicati agli inquilini, e
paiono altresì ignorare le norme fondamentali vigenti in materia
locatizia;
tutto ciò premesso, i sottoscritti Consiglieri
regionali
Interpellano
il Presidente della Regione e/o l'Assessore delegato per
sapere:
1) se quanto disposto dal vertice di CVA era già nelle
intenzioni del precedente Presidente della società ed è quindi
conforme a una direttiva aziendale maturata in passato;
2) se l'azienda intende mantenere una politica locatizia che
conferma l'applicazione di un canone equo ai dipendenti dimoranti
nelle abitazioni di proprietà di CVA, agevolazione vigente sin dai
tempi in cui il comparto era sotto l'egida dell'ENEL, oppure se
abbia cambiato orientamento;
3) se non ritenga opportuno suggerire al vertice di CVA
l'avvio di una fase di confronto reale e corretto tra le parti in
merito al rinnovo di tali contratti.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. È vero che la materia
appare e, a ragione di competenza, primariamente civilistica,
perché qui si tratta di capire delle variazioni significative che
intervengono nei canoni di affitto che vengono applicati da un ente
a favore di alcuni dei suoi dipendenti. È altrettanto vero che però
la materia rientra nella politica locatizia in generale, cioè per
capire se certe attenzioni di carattere sociale si intendono
mantenere oppure se l'ente in questione preferisca
abbandonarle.
L'ente CVA S.p.a., di cui si è parlato nell'interpellanza
precedente, è una società emergente nell'ambito della
holding
della Regione Val d'Aosta e che - non più tardi di
qualche mese fa - ci ha di nuovo gratificato con una serie di dati
e di numeri su un bilancio che sta producendo utili, che si sta
distinguendo per ricavi e che mette in luce una situazione florida
di questa s.p.a.; noi siamo assolutamente contenti di quello che
sta accadendo, salvo alcune osservazioni che abbiamo già fatto in
passato e che continueremo a fare in futuro sulle modalità
gestionali, ma che non sono oggetto di questa interpellanza.
L'oggetto di questa interpellanza è molto più specifico e prende
spunto dal fatto che l'azienda, questa azienda in ottime condizioni
sulla base dei dati divulgati, abbia recentemente notificato ai
propri dipendenti che abitano nelle ex case ENEL - che sono
dislocate in tutte le vallate valdostane, dove questi dipendenti
abitano con le loro famiglie e queste abitazioni fanno parte del
patrimonio immobiliare di CVA, che è confluito dall'ENEL nel 2001
alla Giunta regionale e infine a CVA - un adeguamento dei canoni
che si discosta decisamente dalla fascia sociale, si adegua ai
prezzi di mercato, ma soprattutto propone aumenti smisurati
rispetto ai canoni finora praticati. C'è un ulteriore elemento:
sembrerebbe, secondo le informazioni che abbiamo acquisito nel
predisporre questa interpellanza, che tali incrementi non siano
stati concordati preventivamente fra le parti, come avviene fra
locatore ed inquilino, ma siano stati decisi e applicati
unilateralmente dal padrone di casa - in questo caso CVA - e poi
comunicati agli inquilini, e paiono altresì ignorare le norme
fondamentali in materia localitizia,
in primis
vorrei citare
l'equo canone. Alla luce di queste considerazioni noi proponiamo
con questa interpellanza alcuni quesiti.
Vorremmo sapere anzitutto - immagino che risponda il Presidente
della Regione in quanto ha la delega alle partecipazioni regionali
- se quanto disposto dal vertice di CVA era già nelle intenzioni
della precedente presidenza della società, quindi se il Presidente
Rollandin quando era alla guida di CVA aveva ipotizzato
un'operazione del genere o se, invece, sia il frutto della
fantasia, della decisione del suo successore, Trisoldi; vorremmo
quindi sapere se questa decisione recente è conforme a qualcosa che
è stato metabolizzato in passato oppure se si tratta di una
novità.
La seconda domanda è se CVA intenda mantenere la politica
locatizia che è stata applicata per decenni da ENEL, cioè se si ha
attenzione nel mantenere questi fitti sociali, con aumenti
contenuti, o se si voglia passare a una concezione - per carità, è
una libera scelta - del mercato, e quindi sia stato radicalmente
cambiato orientamento.
Infine - questa è una domanda di intenzioni - se non ritenga il
Presidente della Regione opportuno suggerire a CVA che, se vuole
intraprendere una linea più penalizzante per i dipendenti
elettrici, perlomeno di aprire un confronto in cui locatore e
inquilini si trovino attorno a un tavolo e provino a ragionare
sulle modalità, le tipologie e l'entità dell'aumento.
La ringraziamo per le risposte che ci vorrà fornire.
Président
- La parole au Président de la Région,
Rollandin.
Rollandin (UV)
- Merci, M. le Président. Pour ce qui est
des questions qui ont été posées de la part du Conseiller
Secrétaire Tibaldi je dois avouer que pour ce qui est de la
première question:
"
se quanto disposto dal vertice di CVA
era già nelle intenzioni del precedente Presidente della società ed
è quindi conforme a una direttiva aziendale maturata in
passato"
, devo dire che nell'ambito dell'acquisizione della
Giunta regionale del ramo di azienda, che contemplava tutte le
centrali presenti in Valle d'Aosta da parte di ENEL, è subentrata
la CVA senza soluzione di continuità in tutti i rapporti giuridici
trasferiti alla stessa da ENEL S.p.a., e collegati alle operazioni
societarie che hanno portato alla costituzione dell'attuale CVA, e
ha mantenuto quindi in essere i contratti con i dipendenti che
usufruivano degli alloggi diventati di proprietà della società,
mantenendo gli schemi contrattuali in essere che, tra l'altro,
prevedevano una durata annuale prorogabile di anno in anno. I
dipendenti che usufruivano di alloggi di CVA al 1° gennaio 2008
erano 10 su 330.
Nell'ottica di riorganizzare la gestione del patrimonio
immobiliare, il Consiglio di amministrazione di CVA, in data 21
febbraio 2008, ha deliberato di ridefinire lo schema contrattuale
fino a quel momento utilizzato per permettere ai dipendenti
l'utilizzo degli alloggi, adeguando la durata dei contratti di
locazione ad uso abitativo alle vigenti leggi in materia ed i
canoni ai prezzi di mercato, tenendo comunque conto dell'ubicazione
e dello stato di fatto degli alloggi stessi. Questa decisione - io
non ero più Presidente, però ero nel Consiglio di amministrazione,
quindi avevo seguito questa parte - era nata essenzialmente per un
rilievo del Collegio sindacale che aveva evidenziato l'obbligo di
adeguare i contratti che non potevano più essere prorogati di anno
in anno, ma dovevano adeguarsi alla normativa per la locazione. A
questo punto è emerso anche il
quantum
dell'affitto: si è
fatta un'indagine di mercato interpellando le principali agenzie
interessate e individuando, zona per zona, i prezzi di affitto e,
nel proporre quella che poi è stata la soluzione adottata il 27
maggio 2008, quindi alla fine, si è tenuto conto dei prezzi più
bassi di tutta questa indagine che si è fatta. A quel momento si è
presa questa decisione che riguardava, al 1° gennaio, 10 dipendenti
e che a seguito della formulazione che ho detto e della
comunicazione che conseguentemente a questa decisione è stata
notificata agli interessati, 3 dipendenti hanno inviato formale
disdetta; pertanto il problema riguarda 7 dipendenti, dei quali uno
ha formulato una richiesta di acquisto dell'alloggio.
Fatta questa premessa, è anche opportuno ricordare che
l'assegnazione degli alloggi rispondeva, in passato, ad esigenze di
presidio e guardiania degli impianti e delle opere di captazione.
Questa esigenza è da lungo tempo venuta meno e, pertanto, non
sussiste più alcun collegamento tra occupazione dell'immobile e
servizio ad esso collegato. Su questi presupposti ed anche in
ottica di parità e trasparenza di trattamento tra tutti i
dipendenti, il Consiglio aveva operato come ho appena detto. Voglio
ancora precisare che c'era un problema di equità di trattamento fra
inquilini nello stesso stabile... proprio perché per questi
immobili acquisiti da ENEL c'era la disponibilità di locazione,
alcuni sono stati affittati liberamente a gente che ha chiesto, nei
Comuni, di utilizzare parte di questi locali, quindi c'era nello
stesso immobile magari il dipendente CVA e altri inquilini che
occupavano spazi analoghi e pertanto c'era un problema che si
poneva anche di queste dimensioni... solo per dire che era
piuttosto complesso...
Per rispondere in particolare al problema sociale che credo
fosse nelle preoccupazioni dell'interpellante, posso dire che,
rispetto già solo ad alcuni anni fa, è completamente cambiato il
modo di intervento dei gruppi che sono preposti al controllo. Ad
esempio, anche per le guardianie delle dighe, mentre prima si
prevedeva di andare con una turnazione molto accelerata, adesso si
fanno a settimane, di modo che chi va su rimane - ad esempio le
guardianie per i bacini, che sono quelle rimaste - e poi si
alternano con altre squadre, proprio per limitare le difficoltà di
trasferimento e utilizzo di queste strutture. Per il resto non c'è
più l'obbligo di rimanere in zona per intervenire nei settori,
perché ormai ci sono le squadre di intervento che sono collegate
naturalmente via radio e che possono sopperire a quella che una
volta era un'esigenza forte, tanto che se guardiamo le strutture
ereditate a livello di Châtillon - che il collega conosce bene -
c'erano tutta una serie di alloggi... tutti i dirigenti avevano il
proprio alloggio, che utilizzavano, perché rimanevano sul posto.
Oggi questa necessità, tranne in casi sporadici, anche per la
dirigenza non esiste più perché molti viaggiano e molti sono del
posto.
Per quanto riguarda il secondo quesito, CVA per il 2009
stipulerà con i dipendenti interessati nuovi contratti di locazione
con durata 4+4 anni a canoni di mercato, precisando che per la
determinazione degli stessi si terrà conto dell'ubicazione e dello
stato di fatto degli immobili.
Per quanto riguarda infine il terzo quesito, la CVA ha sempre
ritenuto che il confronto con i propri dipendenti e con le
rispettive rappresentanze sindacali sia un elemento imprescindibile
per garantire il buon andamento aziendale. Per quanto concerne
l'argomento in questione, CVA, nella persona del Direttore
generale, in data 5 maggio 2008 ha informato i dipendenti
interessati della nuova gestione degli immobili concessi ai
dipendenti. In data 16 maggio 2008 si è tenuto un incontro,
sollecitato dalle organizzazioni sindacali e accolto da CVA per
recepire alcune proposte relativamente ai canoni di locazione. A
seguito di tale confronto, il Consiglio, pur ribadendo l'indirizzo
preso, che era stato sollecitato anche dal Collegio sindacale, ha
ritenuto possibile esaminare un'eventuale riduzione del canoni per
gli immobili siti - come ricordava il collega - in località
industriali, cioè non prettamente abitative, e adiacenti agli
impianti idroelettrici, là dove ci potevano essere anche questioni
legate ad alcune situazioni non proprio ideali per quanto riguarda
l'abitazione, ma che una volta erano indubbiamente invece una
posizione di forza. Sperando di aver risposto alle tre domande,
sono a disposizione per eventuali chiarimenti.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Innanzitutto si
prende atto di quello che lei, oggi, ci offre come risposta, in
parte già conosciuto sulla base di informazioni da noi acquisite,
ma intendiamo fare alcune precisazioni. La prima: da Consigliere di
CVA, lei dice che prese parte a questa decisione su una richiesta
di conformità fatta dal Collegio sindacale per adeguare i
contratti; va bene, l'adeguamento dei contratti crediamo che possa
essere effettuato con una certa gradualità. I prezzi sono stati
fatti i più bassi sul mercato dopo un'indagine che avete svolto di
carattere preventivo... mi risulta che alcuni aumenti di fitti
siano stati (per dare un ordine di grandezza) sei volte tanto
rispetto a quello iniziale...
Rollandin
(fuori microfono) ...dell'ordine di grandezza
di partenza che era 40 o 30 euro...
Tibaldi (PdL)
- ...sto parlando di canoni di fitti bassi,
addirittura 100-120 euro di partenza, però quando un fitto passa da
100-120 euro a 600-650...
(interruzione del Presidente della Regione, fuori
microfono)
...io le dico: abbiamo allora informazioni che non sono
perfettamente collimanti... lei capisce che qualche preoccupazione
e perplessità in un dipendente elettrico può sopraggiungere... ce
ne sono anche di quella entità, ma ce ne sono anche di 100-120
euro!
Lei poi ha conosciuto, in qualità di vertice di CVA, anche lo
status
di questo patrimonio immobiliare che necessita di
qualche intervento di ristrutturazione in parte, anche perché è
vero che sono una dozzina, oggi, le persone interessate in quanto
tre hanno dato disdetta, ma questa è una prassi diffusa, lei sa
benissimo, e comunque sarebbe opportuno forse mandarla in via di
estinzione senza andare a dare dei colpi di acceleratore, creando
anche quelle "frizioni" che si sono generate e che hanno
sollecitato anche i sindacati, lei lo sa meglio di me! Non sono io,
qui, a sostituirmi né agli avvocati, né ai sindacati, ma sta di
fatto che anche quella revisione al ribasso è intervenuta
recentemente dopo che un tavolo chiamiamolo "di concertazione" ha
fatto riavvicinare le posizioni delle parti.
Noi la ringraziamo per la risposta, volevamo segnalare questo
disagio che non ci pare del tutto sopito, come lei sa meglio di
noi, e non ci sarebbe dispiaciuto che, trattandosi di fenomeni
analoghi a quelli che si sono verificati nel Quartiere Cogne, dove
le abitazioni sono state cedute a prezzi convenzionati, altrettanto
si poteva fare nella blasonata CVA, la società elettrica valdostana
che vanta profitti, ricavi di tutto rispetto. Di fronte a questi
risultati magnifici si poteva, magari per una decina di persone,
avere quell'attenzione nel lasciare che una prassi cinquantennale o
forse più andasse verso una naturale estinzione, o se si doveva
procedere ad un adeguamento a prezzo di mercato, prima di tutto con
una concertazione e non a posteriori e poi, magari, con un criterio
di gradualità, che ci è sembrato mancare.
