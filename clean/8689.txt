Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3190 del 11 novembre 1987 - Resoconto
OGGETTO N. 3190/VIII - TAGLI DI ALBERI DI ALTO FUSTO PER
L'ALLARGAMENTO DI STRADE NEI COMUNI DI VILLENEUVE E COURMAYEUR. -
(Interrogazione)
PRESIDENTE
: Do lettura dell'interrogazione in oggetto,
presentata dal Consigliere Sandri:
INTERROGAZIONE
APPRESO
che a Chavonne in Comune di Villeneuve un
lungo filare di pioppi di alto fusto è stato abbattuto per
l'allargamento di una strada;
VENUTO
a conoscenza che nella stessa zona un altro
filare di pioppi altrettanto belli paesaggisticamente è minacciato
di identica fine e che ugualmente è minacciato un filare sulla
strada comunale che da Courmayeur porta alla frazione Entrèves
dello stesso Comune;
il sottoscritto Consigliere regionale
INTERROGA
l'Esecutivo per conoscere:
-
chi abbia ordinato i tagli menzionati in premessa e quale
ente ha finanziato i lavori;
-
se siano stati autorizzati dalla Sovrintendenza ai Beni
Culturali e Ambientali e/o dal Corpo Forestale Valdostano;
-
se sia possibile modificare il progetto per evitare questa
ennesima ferita al paesaggio regionale;
-
se sia stata verificata la possibilità comunque di
ricostituire in sede adiacente un nuovo filare.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
I tagli ai quali si riferisce il
Consigliere Sandri sono avvenuti, a Chavonne, in conseguenza dei
lavori di ampliamento della strada dell' "envers", mentre quelli
previsti, o prevedibili, a Courmayeur sono conseguenti ai lavori di
sistemazione e allargamento della strada Courmayeur-Entrèves.
La strada intercomunale che attraversa la zona di Chavonne è
stata approvata nel piano dei lavori della Regione, in quanto
strada di interesse regionale perché fa parte della strada
dell'"envers". Quella da Courmayeur ad Entrèves è stata approvata
nell'ambito del programma FRIO (Fondo Regionale Investimenti ed
Occupazione).
I progetti in corso d'esecuzione hanno avuto le necessarie
approvazioni e preciso che non sono attuati su zone sottoposte a
vincolo idro-geologico.
Il Consigliere Sandri chiede se sia possibile modificare il
progetto: quest'ultimo è stato studiato con particolare attenzione,
proprio per rispondere a certe esigenze, ed è stata presa in seria
considerazione anche la tutela degli alberi presenti, che vengono
abbattuti solo quando non se ne può fare assolutamente a meno.
Voglio rispondere positivamente all'ultima domanda che mi pone
il Consigliere Sandri, relativa alla possibilità di ricostituire
comunque, in sede adiacente, un nuovo filare di alberi. Aggiungo,
inoltre, che gli alberi abbattuti, essendo dei pioppi, che,
notoriamente, sono sconsigliati dai servizi forestali proprio per
la loro eccessivamente rapida crescita e facilità di
invecchiamento, con conseguenti possibili danni in seguito alla
loro caduta, verranno sostituiti da alberi di altre specie
apposite, proprio per evitare analoghi inconvenienti.
Si dà atto che alle ore 11,33 assume la Presidenza il Vice
Presidente DOLCHI.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Anch'io credo che nella predisposizione
dei progetti di cui si parla si sia prestata la massima attenzione
per la realizzazione di una buona strada.
Mi si consenta, tuttavia, di ribadire la mia convinzione che,
nei prossimi progetti, si possa fare realmente qualcosa di più,
affinché anche questi aspetti collaterali siano verificati e
considerati con la dovuta attenzione.
È certo che qualche pianta in più o in meno non modifica
sostanzialmente il problema; tuttavia, la gente di questi paesi,
sia quella di Villeneuve ed Aymavilles, sia quella di Courmayeur,
teneva in modo particolare alla conservazione del paesaggio,
caratterizzato anche da quell'insieme di alberi, così come ognuno
di noi tiene in modo particolare al paesaggio nel quale si
riconosce ed al quale attribuisce valore storico per la propria
esperienza di vita.
Se apprezzo, pertanto, il fatto che l'Assessore regionale ai
Lavori Pubblici intenda riassestare, anche paesaggisticamente,
questi tratti di strada, chiederei che, comunque, le essenze e gli
alberi che verranno posti a dimora lungo le strade abbiano
caratteristiche simili a quelle dei pioppi preesistenti e, solo a
titolo d'esempio, cito i cipressi. Nel caso non si trovasse nulla
di meglio, chiederei di prevedere ancora dei pioppi. È vero,
infatti, che nel lungo periodo possono procurare dei danni, ma è
altrettanto vero che quei problemi non potranno essere visti,
proprio perché accertabili solo nel lungo periodo, né dal
sottoscritto né dall'Assessore ai Lavori Pubblici.
