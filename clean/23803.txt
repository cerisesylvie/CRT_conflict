Classificazione
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 2810 del 20 giugno 2007 - Resoconto
OGGETTO N. 2810/XII - Ritardi nella convocazione dei comizi
sulle proposte di legge di iniziativa popolare in materia
elettorale. (Interrogazione)
Interrogazione
Ricordata la legge regionale 19/2003 "Disciplina
dell'iniziativa legislativa popolare, del referendum propositivo,
abrogativo e consultivo, ai sensi dell'articolo 15, secondo comma,
dello Statuto speciale", che all'articolo 13, comma 4, recita:
"Qualora il Consiglio della Valle non approvi la proposta di legge
di iniziativa popolare o una legge che, su conforme parere della
Commissione di cui all'articolo 40, recepisca i principi ispiratori
ed i contenuti essenziali della proposta di legge di iniziativa
popolare, il Presidente della Regione, con decreto da pubblicare
sul Bollettino Ufficiale della Regione, indice, entro i successivi
trenta giorni, referendum propositivo sulla proposta di
legge";
Evidenziato che il Consiglio regionale ha approvato le
proposte di legge n.ri 167 e 168 "Disposizioni in materia di
modalità di elezione del Presidente della Regione e degli
Assessori, di presentazione e di approvazione della mozione di
sfiducia e di scioglimento del Consiglio regionale" e
"Modificazioni alle leggi regionali 12 gennaio 1993, n. 3 (Norme
per l'elezione del Consiglio regionale della Valle d'Aosta), e 17
marzo 1986, n. 6 (Funzionamento dei Gruppi consiliari)", che hanno
ribadito l'elezione della Giunta regionale da parte del Consiglio e
il mantenimento delle tre preferenze esprimibili per l'elezione del
Consiglio regionale, respingendo nello stesso tempo le proposte di
legge n.ri 138 e 139 "Disposizioni in materia di preferenza unica
nelle elezioni del Consiglio regionale della Valle d'Aosta" e
"Disposizioni per l'elezione diretta della Giunta regionale della
Valle d'Aosta", presentate al Consiglio regionale da comitati di
cittadini ai sensi della legge regionale 19/2003, che invece
prevedevano l'elezione diretta della Giunta regionale e la
preferenza unica per l'elezione del Consiglio regionale;
Evidenziato che i componenti della Commissione regionale per
i procedimenti referendari e di iniziativa popolare hanno espresso
il 6 giugno scorso il parere in merito a tali procedimenti
referendari, ribadendo che "le leggi approvate dal Consiglio
regionale con la maggioranza dei due terzi con deliberazione
legislativa n. 2660/XII del 18 aprile 2007 e con deliberazione
legislativa n. 2666/XII del 19 aprile 2007 non recepiscono i
principi ispiratori e i contenuti essenziali rispettivamente della
proposta di legge di iniziativa popolare n. 139 e delle proposte di
legge di iniziativa popolare n. 138, n. 140 e n. 141";
Constatato che a tutt'oggi il Presidente della Regione non ha
convocato i comizi elettorali che avrebbero dovuto essere convocati
entro il 18 maggio u.s., secondo il dettato dell'articolo 13 comma
4 della legge regionale 19 del 2003;
Il sottoscritto Consigliere regionale
Interroga
Il Presidente della Regione per conoscere:
1) le motivazioni per cui non ha ottemperato alla scadenza
del 18 maggio per la convocazione dei comizi elettorali
referendari;
2) la motivazione per cui ha investito in ritardo la
Commissione regionale per i procedimenti referendari e di
iniziativa popolare, tanto da non metterla nelle condizioni di
poter esprimere, entro 10 giorni come previsto dalla legge dalla
richiesta del Presidente della Regione, il parere ex comma 4
dell'articolo 13 della legge regionale n. 19 del 2003 entro la data
perentoria del 18 maggio u.s.;
3) le motivazioni che gli hanno impedito a tutt'oggi, 8
giugno 2007, di ottemperare alla convocazione dei comizi elettorali
referendari, tenuto conto che già dal 6 giugno scorso è comunque
disponibile il parere conforme della Commissione regionale per i
procedimenti referendari e di iniziativa popolare.
F.to: Sandri
Président
- La parole au Président de la Région,
Caveri.
Caveri (UV)
- Il tempo fugge, per cui anche certi
elementi polemici presenti nell'interrogazione a mio avviso non
hanno più ragione di essere; pertanto la mia risposta sarà -
diversamente da come avevo preparato - molto pacata.
È lo stesso collega Sandri a darsi la risposta nelle premesse,
cioè per quale motivo non avrei ottemperato la scadenza del 18
maggio... perché la legge dice testualmente:
"il Presidente
indice i referendum previo conforme parere della commissione"
.
La traduzione è semplice: se il parere non c'è, non può esserci un
decreto presidenziale di indizione dei referendum. Per semplificare
la comprensione del sillogismo, il decreto deve essere conforme al
parere, se il parere è uguale a zero, anche il decreto sarà uguale
a zero, quindi non ci sarà. A riprova di ciò sta il fatto che
quando il parere c'è stato, c'è stato anche il decreto. Forse il
collega Sandri ha calcato la mano negli elementi della polemica, ma
devo dire che ovviamente la comprensione del passaggio, previa
conferma del parere della commissione, non lascia ad alcun giurista
il dubbio della bontà della scelta.
Vengo poi accusato di aver investito in ritardo "i saggi" della
questione oggetto di parere, ai sensi dell'articolo 13 della legge
regionale n. 19/2003; posto che tale adempimento non è sottoposto a
termine alcuno, né perentorio, né ordinatorio, ho provveduto
adesso, il 27 aprile, e non ho potuto farlo prima avendo ricevuto
la comunicazione da parte del Presidente del Consiglio il 27
aprile, quindi non credo che vi sia stato alcun ritardo, dal
momento che la mia nota è stata contestuale al ricevimento degli
esiti del Consiglio del 17-18-19 aprile. I "saggi" hanno
autonomamente deciso di convocarsi un mese dopo essere stati
investiti ufficialmente, hanno deciso di aggiornarsi al 6 giugno,
segno anche che le questioni che erano state poste non erano così
infondate - come qualcuno diceva -, ma questa convocazione è
estranea alle scelte e ai doveri del Presidente.
Devo dire - e questa è l'unica battuta - che ci troviamo di
fronte a quello che la "Gialappa's" definirebbe un
"autogollonzolo", cioè il collega Sandri chiede le motivazioni che
mi avrebbero impedito a tutt'oggi, 8 giugno 2007, di ottemperare
alla convocazione dei comizi: ebbene, proprio l'8 giugno sono stati
firmati i decreti, numerati e protocollati. Quando scrive "a
tutt'oggi", evidentemente sbaglia, perché l'annuncio della
convocazione dei comizi referendari il 18 novembre è avvenuto nel
corso della conferenza stampa di Giunta che si è svolta alle 12,30
di quel giorno e la stessa ANSA alle 15,24 comunicava l'avvenuta
firma dei 5 decreti. Credo che il tempo, i contenuti, lo scambio di
lettere e tutto l'insieme dimostrino che il comportamento del
Presidente della Regione è stato ineccepibile.
Président
- La parole au Conseiller Sandri.
Sandri (GV-DS-PSE)
- Nel dispositivo della legge n.
19/2003 non esiste la parola "previo", che il Presidente della
Regione ha citato qui 2 volte; esistono le parole "su conforme
parere della commissione" e non "previo"...
(interruzione del Presidente della Regione, fuori
microfono)
Chiedo di poter risentire subito la registrazione e chiedo le
scuse del Presidente. Due volte previo ha detto, lei mi chiederà
scusa appena verranno messi a posto i processi verbali, perché è su
conforme parere della commissione, non c'è nessun "previo"! Poi
specifica la legge che la commissione ha 10 giorni di tempo per
rispondere al Presidente della Regione. Allora, ci sono stati 9
giorni persi nelle comunicazioni dal 1° piano al 2° piano di
Palazzo regionale, dalla Presidenza del Consiglio alla Presidenza
della Regione, quindi rimanevano 21 giorni di tempo per indire i
referendum, cioè entro il 18 maggio. C'era tutto il tempo per
rispettare la legge che dice che il Presidente della Regione,
qualora il Consiglio della Valle non approvi la proposta di legge
di iniziativa popolare o una legge che su conforme parere della
commissione, di cui all'articolo 40, recepisca i principi
ispiratori, con decreto da pubblicare su Bollettino ufficiale della
Regione indice entro i successivi 30 giorni referendum propositivo
sulla proposta di legge, e non "forse"..., "previo", a seconda, ma
su conforme parere. Per il parere la responsabilità è del
Presidente di chiederlo nei tempi che gli consentono di poter avere
una risposta... naturalmente anche dei "saggi", di darlo nei tempi
previsti dalla legge, cosa che non hanno fatto.
Ancora è molto grave che non ci si renda conto che non
rispettare anche una piccola parte di questa legge è un'offesa al
diritto e al giuramento che abbiamo fatto qui dentro, perché
abbiamo fatto un giuramento di osservare le nostre leggi, cosa che
non è stata fatta. È - per quanto sia apprezzabile il tono pacato -
estremamente grave che non se ne capisca il senso, ed è anche grave
il fatto che ci si attacchi a questo "previo" che non esiste,
proprio perché è un'interpretazione a proprio interesse di quello
che è la legge.
Per quanto riguarda l'orario, visto che ha citato i tempi, già
dei tempi ne abbiamo discusso stamani con l'Assessore alla cultura,
l'8 alle 12,10 essendoci scadenza termini alle ore 13, ho chiamato
il Capo di Gabinetto che non c'era, il Vicecapo di Gabinetto che mi
ha detto che per quello che lui ne sapeva non erano ancora stati
approvati e pubblicati questi decreti di convocazione, e avendo
scadenza termini alle ore 13, abbiamo fatto questa interrogazione.
Mi sembra una cosa che è avvalorata dal fatto che l'ANSA, a cui lei
si riferisce, è delle ore 15,24. Non vorrei dire che lei lo ha
fatto perché ha avuto l'interrogazione, ma certamente
l'interrogazione era ampiamente convalidata dalla situazione.
A questo punto però rimane un dubbio a tutti noi: che se la
legge viene interpretata, anzi, ci si mettono delle parole che non
esistono, evidentemente si ha la volontà di mettere in difficoltà i
referendum, di arrivare a non farli, di attaccarsi a tutto quello
che è possibile per non avere il risultato referendario. È questo
che io trovo grave: trovo grave che non solo questo comportamento
già non è corrispondente al dettato della legge, dopodiché ci sono
dichiarazioni del Presidente della Regione che ipotizza il non
andare a votare, quindi c'è una volontà di discriminare questo
referendum, di togliere questo diritto ai cittadini che è sancito
dalla legge approvata a grandissima maggioranza da questo
Consiglio. Questo significa voler prendersi poca cura delle
istituzioni, significa non rispettare le istituzioni, né il voto
dei cittadini; ho l'impressione che questo ritardo che c'è stato
anche rispetto al 6 giugno, momento in cui "i saggi" si sono
espressi, che era già in ritardo, abbiamo aspettato altri 2 giorni,
sia il segnale della volontà di discriminazione rispetto ai
referendum.
Vigileremo sull'attuazione dei referendum e credo che i
Valdostani risponderanno ampiamente nel rivendicare il proprio
diritto di votare. Poi si voti "sì", si voti "no", si voti
"bianco", si voti "voto nullo", non ha alcuna importanza, ma è
importante che il voto, conquistato dalla Resistenza, sia sempre
rispettato e... questa volta non è stato fatto!
Président
- La parole au Président de la Région,
Caveri.
Caveri (UV)
- Per fatto personale. Lei dice: il "previo"
non c'è... "conforme al parere della commissione"... secondo lei, è
successivo all'indizione dei referendum? È veramente bizzarra come
interpretazione...
(interruzione del Consigliere Sandri, fuori
microfono)
... sì, è successivo, io faccio i decreti e poi successivamente
chiedo il parere della commissione... Guardi, visto che lei è stato
così amabile da presentare una sorta di esposto alla Procura della
Repubblica di Aosta, sarà la Procura della Repubblica di Aosta a
decidere se c'è stata un'omissione da parte mia, come credo lei
desiderasse sapere!
La seconda questione: ritengo del tutto legittimo non
partecipare o scegliere di astenermi e non andare a votare per un
referendum, e personalmente l'ho fatto su dei referendum nazionali.
Non so ancora quale sarà la decisione delle forze politiche, ma non
comincerei con il giochino che è antidemocratico non partecipare al
referendum, perché nel momento in cui viene fissato un "quorum",
vuol dire che si ritiene nel sistema istituzionale italiano - e
questo vale anche per i referendum abrogativi - che è del tutto
legittima ed è una posizione politica, quella di non andare a
partecipare al voto.
