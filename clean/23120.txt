Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Sistema informativo



Oggetto del Consiglio n. 2394 del 10 gennaio 2007 - Resoconto
OGGETTO N. 2394/XII - Determinazioni in merito all'assetto
societario dell'INVA S.p.A. al fine di ottimizzare il sistema
informatico della Regione. (Interpellanza)
Interpellanza
Venuti a conoscenza che la Regione Autonoma della Valle
d'Aosta rileverà il 40% del capitale sociale della INVA S.p.A.,
diventandone, direttamente o tramite Finaosta, l'azionista di
maggioranza assoluta;
Tenuto conto che l'attuale legislazione nazionale, specie in
campo fiscale, rende particolarmente complessa e difficile la
gestione di una S.p.A. pubblica, sia per quanto riguarda l'evidenza
della sua redditività, sia per quanto riguarda la possibilità di
lavorare per enti terzi, restringendo il ruolo di queste società
per azioni a quello di "S.p.A. in house";
Constatato che l'Amministrazione pubblica valdostana,
dall'Amministrazione regionale agli enti locali e all'U.S.L.,
necessita di uno strumento operativo che gestisca e sviluppi le
infrastrutture informatiche e che tale ruolo può essere svolto sia
da un "S.p.A. in house" che da una agenzia regionale, ente
operativo non a scopo di lucro;
Ricordato che, anche in questo settore, i differenti assetti
organizzativi e societari non devono portare a differenze nelle
condizioni di lavoro e retributive dei dipendenti addetti alle
stesse mansioni, a seconda che siano dipendenti regionali o delle
società esterne, e che queste società esterne non devono svolgere
il ruolo di gestori di forze lavoro a costo ridotto, contraddicendo
il principio di uguaglianza a cui tutta l'amministrazione pubblica
regionale dovrebbe attenersi;
i sottoscritti Consiglieri regionali
Interpellano
il Governo regionale per conoscere le sue intenzioni in
merito:
1) all'assetto societario dell'INVA S.p.A. e alla sua
missione, alla luce delle recenti normative nazionali;
2) all'eventuale unificazione nell'INVA, o in altro strumento
da individuare, di tutta la struttura informatica della regione,
anche quella attualmente interna all'Amministrazione regionale, al
fine di ottimizzare e rendere più efficiente il sistema informatico
valdostano;
3) alla perequazione dei dipendenti dell'INVA e società
collegate, inquadrati nel meno favorevole contratto dei
metalmeccanici, rispetto alle norme contrattuali e retributive
delle analoghe posizioni del comparto unico regionale.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Non la illustro perché mi sembra
molto chiara.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'ambito dell'interpellanza si fa
una serie di premesse. Si ricorda qual è l'intenzione di rilevare
il 40% del capitale sociale e della volontà di effettuare
un'attività riconducibile al modello "in house"; rispetto a questo
si conclude con queste domande: l'assetto societario dell'"INVA
S.p.a." e la sua missione, alla luce delle recenti normative
nazionali. Allora, la società "INVA", fin dalla sua costituzione
che risale al 1987, è stata impostata come una società mista con la
presenza in azionariato di soggetti pubblici e privati; attualmente
la società è partecipata dalla Regione (40%), da "Telecom Italia"
che è subentrata alla vecchia "Olivetti" (40%), Comune di Aosta
(15%) e l'USL (5%). La società ha come esclusiva finalità la
realizzazione e la gestione del sistema informativo della Regione
Valle d'Aosta, degli altri enti pubblici territoriali e dell'USL,
purché questi siano in possesso o acquisiscano la qualità di soci
della società, nonché delle società controllate o partecipate dagli
stessi.
Alcune sentenze della Corte di giustizia europea, con la
definizione del modello "in house providing" hanno posto vincoli
crescenti a tale società, in particolare l'azionariato deve essere
interamente pubblico, deve sussistere da parte degli enti un
cosiddetto "controllo analogo", similare a quello verso i servizi
interni, ovviamente controllo analogo non vuol dire controllo
uguale, ma bisogna immaginare che qualsiasi tipo di attività sarà
un'attività compatibile con tutte le procedure che sono specifiche
del pubblico. L'attività prevalente deve essere svolta verso gli
enti pubblici soci, Bersani addirittura attività esclusiva, che è
più restrittiva ancora rispetto alle indicazioni europee.
Ovviamente il decreto legge "Bersani", alla luce delle ultime
modifiche apportate alla finanziaria dello Stato, consolida questa
impostazione, seppure permangano ancora approfondimenti che si
rendono necessari. L'insieme delle normative non mette in
discussione il modello della società, ma ne limitano l'operatività,
l'esclusivo supporto verso il settore pubblico che ne detiene la
partecipazione azionaria. Con la trasformazione di "INVA" in
"società in house" non si intendono ridefinire le funzioni o la
missione, bensì rafforzare le finalità pubbliche della stessa a
supporto dell'insieme della pubblica amministrazione presente nella
Regione. A tal fine sarà possibile, al termine della
trasformazione, la partecipazione alla società di altri enti della
pubblica amministrazione che eventualmente lo richiedono.
La seconda domanda chiede le intenzioni in merito all'eventuale
unificazione nell'"INVA", o in altro strumento da individuare, di
tutta la struttura informatica della Regione, anche quella
attualmente interna all'Amministrazione regionale, al fine di
ottimizzare e rendere più efficiente il sistema informatico
valdostano. Il nostro modello è stato definito da una legge, al cui
interno abbiamo individuato quali sono sia i passi che gli attori.
Abbiamo l'Amministrazione regionale che definisce il piano
triennale, che definisce il "POA", avente l'"ADSI" come soggetto di
riferimento, e una società strumentale che è "INVA"; oggi questa è
l'impostazione e nella scelta di avere l'"INVA" come società "in
house providing" l'organizzazione viene impostata al fine di
assicurare all'interno dell'Amministrazione regionale le funzioni
di programmazione degli interventi, di verifica e controllo della
realizzazione dei progetti e dei servizi richiesti alla società, e
integrare le funzioni operative nella società "in house" per
rispondere alle necessità di ottimizzazione ed efficienza del
sistema. Tale processo è già in corso e proseguirà anche nel
futuro, individuando e strutturando le varie aree di intervento. In
questi mesi, dopo il decreto "Bersani", con tutta una serie di
confronti, questo è il modello che viene utilizzato dalla più parte
delle Regioni che hanno un'organizzazione: Piemonte, Liguria,
Lombardia, Friuli.
La terza domanda si inserisce invece sulle condizioni
contrattuali dei dipendenti dell'"INVA"; si tratta di dipendenti di
una società pubblica, ma che ha delle società che svolgono attività
simili anche private e il contratto che viene utilizzato da queste
società è riconducibile o al settore industriale o del commercio,
se è del settore industriale, si va nella tipologia dei
metalmeccanici. Questa domanda sembra che porti ad un inquadramento
improprio i dipendenti "INVA", che sono assolutamente coerenti con
tutte le società che svolgono quel tipo di attività, quindi
rispetto a questo ragionamento noi non avremmo alcuna possibilità
di valutare la competitività piuttosto che le condizioni in cui
opera la società, se dovessimo utilizzare come riferimento un
contratto che non è proprio del settore.
Ribadisco, quindi: tutte le società del settore
dell'"Information communication technology" hanno questi
riferimenti, pertanto credo che sia preciso, perché non vorrei che
per piaggeria, per avere un po' di consenso, non si arrivasse a
dire che tutti coloro che sono dipendenti di società pubbliche e
parapubbliche devono avere il contratto del comparto unico... se
così fosse, immagino che possa essere un ragionamento che qualcuno
fa, ma se così fosse, i dipendenti degli impianti a fune dovrebbero
avere il contratto del comparto unico, così come tutte le società
che gravitano, indipendentemente dall'attività svolta, devono
essere attratte nel comparto unico. Credo che questa sia
un'operazione demagogica, ma questa è la risposta che dal punto di
vista tecnico è da dover dare.
Presidente
- La parola al Consigliere Sandri.
Sandri (GV-DS-PSE)
- Abbiamo scoperto di avere anche un
Assessore tecnico, oltre che dei politici, ne prendiamo atto!
Pensavo che avessimo a che fare con un Assessore politico, per cui
la sua risposta la terrò in conto politico, Assessore!
Lei, è già la seconda volta, nella giornata di oggi, che non
risponde, nel senso che al di là di fare una bella cronistoria
abbastanza precisa... ma qui dentro c'è forse chi la potrebbe fare
meglio di lei, perché ne è stato anche protagonista, non è questo
il nostro interesse oggi, l'interesse è capire, essendo cambiata la
maggioranza di questa società - ho visto fra l'altro che avete già
deliberato, oggi, in Giunta, abbiamo un punto che è una variazione
di bilancio che interessa questa parte -, come è cambiato il ruolo
e il tipo di rapporto fra Regione e "INVA", perché prima la Regione
era un azionista importante, ma non di maggioranza... adesso, è un
azionista di maggioranza; mi sembra di aver capito - fra le righe -
che va tutto avanti come prima!
Credo invece che in questa maniera si rinunci a fare i politici,
cioè a capire che essendo cambiate le condizioni, si potrebbe
guardare più in là e andare avanti rispetto alla legge di riassetto
a cui lei si riferiva, nel senso che, essendo diventata uno
strumento di proprietà della Regione perché siamo maggioritari, a
questo punto credo sia il momento di rivedere i rapporti! Questo è
un discorso complesso, difficile, la soluzione non credo che
nessuno l'abbia in mano, ma certamente prendendo in mano l'idea che
le posizioni sono cambiate, una verifica di cosa si possa fare,
oggi, in queste condizioni, si dovrebbe fare e spero che si faccia,
cercheremo di contribuire a questo.
C'è una questione ancora più importante rispetto a chi lavora in
"INVA" che adesso emerge: mentre prima erano dipendenti di una
società in cui c'era una partecipazione della Regione, oggi
lavorano in una società che dipende dalla Regione. Lei giustamente
dice: "qui non cerchiamo di fare populismo"... ma io credo che qui
si debba evitare di fare dell'aggio sul costo del lavoro, perché in
questo momento "INVA", come l'ha descritta lei, ha dell'aggio sul
costo del lavoro, in quanto, a parità di funzioni e di lavoro, ci
sono contratti profondamente diversi e se prima c'era una qualche
motivazione societaria, oggi non c'è più, quindi bisogna andare a
rivedere tutto! E questo è ancora più rilevante quando ci si rende
conto che il contratto dei metalmeccanici è applicato non solo a
"camici bianchi" che fanno "front office" in Radiologia
dell'Ospedale, ma anche a coloro che lavorano in questo stabile, o
in Consiglio o in Giunta, che si trovino a lavorare gomito a gomito
con dei pari grado dipendenti dell'Amministrazione regionale.
Qual è la fine della fiera? È che noi utilizziamo "INVA" per
pagare di meno i lavoratori, questa è la verità! Non credo che si
possa fare una soluzione demagogica che si risolva tutto in 5
minuti, passando tutti nel comparto unico, ma è certo che la
situazione di questi lavoratori oggi è cambiata e deve essere presa
in considerazione nei prossimi contratti, nella prossima
organizzazione dell'Amministrazione regionale, perché sarebbe
scandaloso che si utilizzasse anche in questo caso il famoso
"metodo dei figli e dei figliastri"!
