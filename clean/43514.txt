Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 827 del 22 luglio 2021 - Resoconto
OGGETTO N. 827/XVI - Interpellanza: "Avvio di un percorso di
approfondimento sui temi della rigenerazione urbana e della
percezione estetica dei luoghi."
Bertin (Presidente) -
Alla presenza di 34 consiglieri,
possiamo riprendere l'ordine del giorno, siamo al punto n. 31. Per
l'illustrazione dell'interpellanza il collega segretario Distort,
ne ha facoltà.
Distort (LEGA VDA) -
Il tema della rigenerazione urbana e
della percezione dei luoghi. Viene da chiederci: ma siamo in una
situazione di crisi, di crisi fortissima, legata agli effetti della
cosiddetta pandemia e di che cosa parla Distort? Di rigenerazione
urbana e percezione dei luoghi. Allora, mi permetto di condividere
con voi una brevissima riflessione che permette di capire quanto un
tema di questo tipo sia perfettamente legato alla ripresa
economica.
Si può fare un sillogismo, anche se su questo sillogismo gli
studiosi della scolastica avrebbero un po' qualcosa da dire sulla
definizione formale e sulla impostazione formale, però una
riflessione, chiamiamolo noi oggi sillogismo. Primo punto, la
premessa del sillogismo: incidenza del turismo nella nostra
economia Siamo consci che il turismo incida sulla nostra economia?
Assolutamente sì. È una voce che dal punto di vista del prodotto
interno lordo assume una posizione assolutamente strategica,
indubbia. A questo punto la seconda premessa è l'attrattività come
motore del turismo. L'attrattività del luogo è motore di turismo:
anche questa è un'evidenza che si impone, perché assolutamente il
turista viene in Valle d'Aosta per un motivo di attrazione, per una
serie di servizi, ma fondamentalmente per la percezione del
paesaggio. A questo punto la conclusione delle due premesse è che
l'attrattività è un motore dell'economia. Ecco che l'aspetto
paesaggistico non è qualcosa che è materia di architetti, materia
di fissati su questo tema, una materia d'
élite
, ma è la
condizione per valorizzare il nostro prodotto.
In questa interpellanza io non ho voluto semplicemente
richiamare l'attenzione alla rigenerazione urbana, tema che
oltretutto comincia già a entrare nell'immaginario collettivo, ma
in particolare mi riferisco a certe aree, a certe porzioni di
territorio e a certe opere che vengono considerate fondamentalmente
funzionali. E siccome sono funzionali, la funzione prevale su un
altro ruolo che è un ruolo di bellezza, di paesaggio, di
connotazione. Parlo tra l'altro di opere che sono normalmente di
competenza comunale, se non regionale o comunque competenza di
enti. Mi riferisco e punto l'attenzione su infrastrutture quali vie
di accesso, strade di accesso e parcheggi e lo riferisco ovviamente
non solo al centro urbano di Aosta, ma a tutti i centri urbani, a
tutte le piccole borgate, lo estendo capillarmente a tutto il
territorio, perché ricordiamoci che la rigenerazione urbana non è
finalizzata soltanto agli interventi nell'attività urbana, nella
realtà urbana, nei centri di medie e grandi dimensioni, ma si
riferisce a tutto, a tutte le parti di territorio.
Pensare di poter avere delle discipline, o comunque sviluppare
una cultura, una sensibilità che per permetta attenzione su questi
tipi di interventi, per quelli da eseguire e di rigenerazione per
quelli da recuperare, diventa a questo punto una chiave per la
valorizzazione del territorio.
Come è possibile? Siamo proprio sicuri che queste opere
marginali, funzionali, incidano sulla bellezza e sulla percezione
di un luogo? La risposta è in parole che abbiamo già sentito e che
da tanto tempo sono presenti nella nostra memoria: "I cipressi che
a Bolgheri alti e schietti van da San Guido in duplice filar",
citazione letteraria? No. Qui è proprio nascosto esattamente il
cuore del pensiero. Carducci non voleva fare dell'urbanistica, però
Carducci racconta qualcosa di particolare che è nell'immaginario
collettivo, era nel suo immaginario, nell'immaginario dell'epoca e
nell'immaginario di ogni epoca. La percezione dell'area di
contorno, della zona di contorno per un luogo. La poesia si chiama
"Davanti a San Guido", non "San Guido" ma "Davanti a San Guido".
Ecco allora il concetto del "davanti".
Teniamo conto che buona parte delle opere, strade di accesso,
questo è ovvio, ma anche parcheggi, stanno davanti alle borgate,
davanti a centri storici, davanti ad aree turistiche; pensiamo ai
parcheggi nelle località sciistiche: sono il biglietto da visita.
Quindi, il biglietto da visita della nostra offerta turistica del
territorio è costituito da queste infrastrutture, da queste opere
funzionali che, poiché non hanno volumi, sono state e sono entrate
anche addirittura nell'immaginario degli stessi progettisti come
opere secondarie, per le quali l'aspetto paesaggistico non è così
fondamentale. Nulla di più sbagliato! Ed è proprio per questo che
lungi da me suggerire con questa interpellanza linee di
approfondimento normativo tali per cui ci sia un ulteriore carico
normativo per le progettazioni, un ulteriore carico normativo per
le committenze, così come lungi da me suggerire percorsi di
approfondimento, di valutazione e di approvazione
tecnico-amministrativi che complichino ulteriormente l'iter:
valutazione ambientale strategica, valutazione di impatto
ambientale, ulteriori pareri di enti. Nulla di tutto questo, non è
questa la
ratio
.
La ratio è prima di tutto chiedere al Governo che intendimenti
ha. Ha percepito la portata di questo tema? È colto nella sua
sensibilità? Crede veramente che questo possa incidere sulla
qualità dell'offerta del nostro territorio? E se sì, quali sono le
misure che intende mettere in campo; non dico quali siano già
esistenti, perché quelle esistenti hanno già generato tutta una
serie di questioni, tutta una serie di storture o anche di brutture
o di penalizzazione della bellezza del territorio.
Tornando a "Davanti a San Guido", immaginiamo la visione dei
cipressi della via di accesso semplicemente affiancata dai cipressi
e che cosa è invece la percezione delle nostre uscite
dell'autostrada. Noi usciamo dall'autostrada e che cosa percepiamo?
Quello è il biglietto da visita. Noi arriviamo in una stazione
sciistica e che cosa percepiamo? Quello è il biglietto da visita.
Noi arriviamo in una borgata storica e cos'è che vediamo per prima
cosa? Il prato, il centro storico? Se questo centro storico è
dotato di parcheggi, questi sono in primo piano: ecco allora
l'importanza.
A questo punto, di fronte a questi interrogativi e a queste
riflessioni, entro nello specifico dei quesiti e chiedo al Governo
quale sia la posizione della Giunta nei confronti delle suggestioni
riportate nelle premesse, in merito alle operazioni da mettere in
atto negli obiettivi della rigenerazione urbana anche dei piccoli
Comuni.
Secondo quesito: quali siano gli intendimenti dell'attuale
Giunta relativi all'eventuale avvio in regia regionale di un
percorso di approfondimento del tema della rigenerazione urbana e
della percezione estetica dei luoghi, adattato alla realtà del
nostro territorio e finalizzato alla costruzione di linee guida
capaci di risultare strumento idoneo, di promozione della
sensibilità verso gli interventi edilizi, anche per quelli
considerati puramente funzionali, quali allestimenti delle strade
di accesso e realizzazione o riqualificazione delle aree di
parcheggio. Ovviamente tutto questo vale per ciò che è già
costruito come rigenerazione e per ciò che deve essere ancora
costruito.
Presidente -
Risponde l'assessore Marzi, ne ha
facoltà.
Marzi (AV-SA) -
Grazie collega Distort per questa
dissertazione e occasione di speculazione non fine a sé stessa e
sicuramente non onanistica. L'interpellanza prende in
considerazione due diversi aspetti relativi agli interventi di
trasformazione del territorio. Da un lato richiede quale sia la
posizione della Giunta in tema di rigenerazione urbana, dall'altro
pone l'accento sulla qualità estetica e paesaggistica degli accessi
dei piccoli Comuni e dei piccoli borghi, richiedendo la definizione
di apposite linee guida capaci, cito testualmente, "di promuovere
la sensibilità verso gli interventi edilizi, anche quelli
considerati puramente funzionali quali strade di accesso ai piccoli
centri e connesse aree di parcheggio".
Per quanto riguarda la rigenerazione urbana, senza entrare nel
merito della definizione anche perché la sua presentazione della
presente iniziativa è stata assolutamente esaustiva in tal senso,
sicuramente il contesto locale regionale presenta situazioni che
potrebbero richiedere un intervento di rigenerazione funzionale ed
edilizia integrato. Si tratta di interventi diretti a riorganizzare
e riqualificare aree urbane e periurbane di fondovalle, come anche
contesti appartenenti ai centri turistici più consolidati.
Oltre alla porta sud di Aosta o alle aree commerciali
periferiche della
Plaine
, possiamo considerare le aree
industriali dismesse o parzialmente dismesse dalla Bassa Valle,
oltre ad alcune espansioni turistiche degli anni '60 e '80 del
patrimonio edilizio ormai fatiscente. In particolare, può
considerarsi quale esempio di rigenerazione l'intervento
complessivo sulla porta sud di Aosta F8 che, attraverso la sinergia
tra Comune di Aosta, Regione, Valle d'Aoste Structure, si è potuto
riconvertire a fini artigianali e industriali un'area rilevante del
capoluogo regionale. Altri esempi più recenti possono derivare da
progetti di
housing
sociale o di riqualificazione del
quartiere Cogne su iniziativa del Comune di Aosta e di ARER.
Interventi di questa portata chiedono di ripensare in modo
sistemico a spazi e volumi e quindi esigono una pianificazione
attenta e dettagliata e non la trattazione di un singolo progetto.
Inoltre, necessitano di essere inseriti in un disegno
programmatorio di ampio respiro, implicante aspetti sia sociali che
economici. A tal proposito la Regione nel tempo si è data strumenti
normativi e di pianificazione strategica, quale ad esempio il PTP,
l'articolo 51 della legge urbanistica, l'articolo 4 della legge
sulla casa sui quali abbiamo avuto occasione di confrontarci nel
corso di questi mesi. I Comuni, d'altra parte, nei piani regolatori
hanno individuato zone da riqualificare nel loro complesso,
talvolta attraverso il ricorso ad apposite procedure speciali: è il
caso dell'area Cogne che ha visto il concorso del Comune, della
Regione e di Valle d'Aoste Structure per la bonifica e la
rifunzionalizzazione di tutto il settore posto tra la Dora,
l'autostrada e l'acciaieria. Si potrebbe in questo caso parlare di
un intervento di rigenerazione urbana
ante litteram
, che
prosegue dando contezza a VDA Structure dell'ottimo lavoro in
corso.
Purtroppo, a parte alcuni casi particolari, l'impostazione data
con il PTP si è scontrata sia con problemi di tipo finanziario sia
con una mentalità collettiva rivolta più al progetto del singolo
edificio, quello che diceva anche lei, che alla specifica
progettazione di aree attraverso piani attuativi, perdendo di vista
in tal senso il contesto, i suoi problemi e le sue opportunità.
Attualmente, considerato che gli strumenti sopra ricordati non si
sono rilevati sufficientemente efficaci e condividendo le più
recenti strategie europee e nazionali sulla necessità di non
consumare ulteriore suolo inedificato, favorendo il riuso e la
riorganizzazione degli spazi, e la rifunzionalizzazione
dell'edificato in stato di abbandono, abbiamo intenzione di avviare
una nuova programmazione che sistematicamente dovrà riconsiderare i
diversi assetti territoriali attraverso un aggiornamento del PTP e
una revisione complessiva della legge regionale sull'urbanistica.
Tale iniziativa programmatoria non può fare a meno di porre al
centro delle sue riflessioni la valorizzazione della qualità
paesaggistica del tessuto insediato e la conservazione del
patrimonio culturale e allo stesso tempo di ricercare nuovi
percorsi progettuali, finanziari e procedurali per superare le
difficoltà incontrate nelle precedenti stagioni pianificatorie.
In questo contesto è prematuro ipotizzare quale tipo di
strumento sia più idoneo per promuovere la sensibilità collettiva
verso la valorizzazione della qualità estetica dei luoghi e delle
loro specificità identitarie. La rigenerazione urbana è un'attività
dall'approccio intersettoriale che richiede di agire
trasversalmente in diversi ambiti: urbanistico, sociale economico
innanzitutto, ma anche giuridico, ecologico, istituzionale,
finanziario, fiscale e altro ancora. Un percorso di approfondimento
di tale portata richiederà, pertanto, una serie di iniziative da
parte dell'Amministrazione regionale che vedranno coinvolte le
istituzioni, le categorie, le associazioni, gli attori economici e
la cittadinanza nel suo insieme, per promuovere la sensibilità
collettiva verso la valorizzazione della qualità estetica dei
luoghi e delle loro specificità identitarie.
L'obiettivo, in fondo, di questo percorso è quello di
condividere e realizzare indirizzi e linee guida da porre a
disposizione di progettisti e di amministrazioni pubbliche. In
quest'ottica si inseriscono anche le sensibilità da lei richiamate
nella realizzazione di opere e interventi realizzati dagli
amministratori comunali, quindi dal territorio, che oltre a essere
sostanzialmente concepiti al solo fine della funzionalità, possono
fungere anche a decoro e valorizzazione dei luoghi a richiamo
turistico. Questo peraltro già accade e ne abbiamo esempio anche
nella nostra piccola regione in cui, ad esempio, parcheggi e aree
di raccolta rifiuti di alcune località sono stati corredati di
arredi o oscuramento, a seconda del caso, allo scopo di una
valorizzazione generale inserita nel contesto ambientale e
urbanistico.
Presidente -
Per la replica il consigliere Distort, ne ha
facoltà.
Distort (LEGA VDA) -
Lo spirito è pronto ma la carne è
debole. Avevo precisato che per rigenerazione urbana non dobbiamo
assolutamente cadere nell'immaginario di pensare che sia limitata
al tessuto urbano e al contesto urbano di un agglomerato di
medie-grandi dimensioni, di conseguenza della città di Aosta. Una
parte della sua risposta è relativa ai vari approcci di
rigenerazione urbana e di riedizione a livello urbano del capoluogo
di Aosta. L'attenzione, invece, di questa interpellanza è relativa
proprio agli altri territori.
Per quanto riguarda la città di Aosta do per acquisita una certa
sensibilità e una certa acquisizione della rigenerazione, non avrei
dovuto portare all'attenzione del Consiglio un'interpellanza. È
proprio per tutta l'altra parte, i piccoli interventi, le realtà
territoriali. Certo, non è che le ha negate perché poi ne ha tenuto
conto, però capisce quanto tempo, quanto spazio dedicato alla
rigenerazione di Aosta, quando invece l'attenzione è legata ad
altre parti di territorio che hanno più bisogno di regie, di aiuto,
di affiancamenti. Ci sono piccole amministrazioni che hanno bisogno
semplicemente, senza nulla togliere chiaramente alla loro
autonomia, alle loro capacità, però in uno spirito sano di
sussidiarietà, il fatto di poter essere a fianco a queste
realtà.
Tra l'altro, io conosco il caso specifico di un'amministrazione
comunale che recentemente ha dovuto portare all'attenzione del
Consiglio comunale la realizzazione di un'area di parcheggio e
quando l'opposizione ha suggerito di dotare, a livello di
imbastitura del progetto, di alberatura ad ampia chioma il
parcheggio, questa iniziativa è stata immediatamente scartata,
perché l'alberatura presuppone costi di manutenzione per irrigare e
poi presuppone costi di manutenzione per quanto riguarda lo
smaltimento delle foglie, soprattutto se ad ampia chioma. Capite
che se noi nel 2021 ragioniamo in questo modo e trascuriamo
l'incidenza paesaggistica e ambientale della massa dendritica, vuol
dire che non abbiamo minimamente acquisito una...; quindi le linee
guida servono semplicemente e ulteriormente per rafforzare queste
consapevolezze.
Non è il ruolo dell'opposizione, perché io interpello voi,
interpello il Governo, e le risposte che sono state date sono
presenti nella sua risposta, assessore, ma le dico che io non ho
trovato nulla di quello che potrebbe essere una prima riflessione
che un semplice consigliere d'opposizione elabora. Ad esempio, il
fatto di mettere in atto meccanismi di analisi, di proposte, di
indirizzi, linee guida, progettazione del verde, impiego quindi
delle alberature, impiego della modellazione del terreno; noi
abbiamo anche problemi di smaltimento delle terre, allora pensare
all'inserimento di elementi di architettura organica. Senza voler
fare delle scuole di architettura, ma le sensibilizzazioni che
arrivano anche con il coinvolgimento degli ordini professionali, in
particolare il mio ordine, quello degli architetti, ma tutti i
progettisti del settore tecnico hanno, come tutti i professionisti,
corsi di aggiornamento professionale. Il pensare di concordare con
gli ordini un percorso di aggiornamento professionale che sia
tematizzato su questa linea, in modo che ci siano dei contributi da
parte di queste realtà intellettualmente preparate proprio per
questo settore. Un dialogo anche con le associazioni commerciali.
Insomma, tutti gli strumenti che permettano un contributo per la
diffusione di una sensibilizzazione e tra l'altro anche la
possibilità di redigere delle linee guida che non devono diventare
delle briglie, ma degli aiuti, degli strumenti di aiuto.
Questo è quello che è chiesto a un Governo, questo è quello che
ci aspettiamo ed è per questo che noi continueremo a vigilare. Buon
lavoro assessore.
