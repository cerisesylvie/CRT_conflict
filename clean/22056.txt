Classificazione
ASSISTENZA SOCIALE
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 1737 del 25 gennaio 2006 - Resoconto
OGGETTO N. 1737/XII - Realizzazione di una micro-struttura di
accoglienza per il reinserimento sociale di giovani clandestine.
(Interrogazione)
Interrogazione
Ricordato che Don Oreste Benzi, leader carismatico della
Associazione Papa Giovanni XXIII, è giunto in Valle d'Aosta in
questi giorni appositamente per sensibilizzare le autorità
regionali e la popolazione sul problema della tratta;
Sottolineato che l'azione di Don Benzi finalizzata ad
affrontare le problematiche della tratta che consiste nello
sfruttamento sessuale di giovani clandestine, provenienti
soprattutto dai paesi africani e dai paesi dell'est, è riconosciuta
a livello internazionale;
Evidenziato che la decisione di Don Oreste Benzi di
raggiungere la Valle d'Aosta è stata motivata dall'esistenza
proprio in Aosta di una delle associazioni che nel corso degli
ultimi anni si è maggiormente distinta a livello nazionale per la
sua azione contro la tratta delle nigeriane, "il Progetto la
ragazza di Benin City";
Preso atto della proposta, illustrata da Don Benzi,
consistente nella richiesta di istituire in Valle d'Aosta una
micro-struttura di accoglienza per poter sperimentare il
reinserimento sociale di alcune vittime della tratta, proposta
sostenuta dalla sua associazione in ragione della situazione di
assoluta tranquillità della nostra Regione nella quale l'iniziativa
potrebbe concretizzarsi;
il sottoscritto Consigliere regionale
Interroga
la Giunta regionale per sapere:
1) se è a conoscenza delle iniziative anti-tratta sostenute
da una associazione nata in Valle d'Aosta e collegata sia con il
Gruppo Abele sia con l'Associazione Papa Giovanni XXIII di Don
Benzi;
2) come considera la proposta di Don Oreste Benzi di
realizzare in Valle d'Aosta una micro-struttura sperimentale a
sostegno di alcune vittime della tratta;
3) se ritiene che, in ragione del ridotto impegno economico a
fronte di un grande significato sociale e solidaristico, a tale
proposta possa esser data concreta e rapida risposta
positiva.
F.to: Lanièce
Presidente - La parola all'Assessore alla sanità, salute e
politiche sociali, Fosson.
Fosson (UV) - Non ho avuto la fortuna, l'altra sera, di
partecipare alla conferenza di Don Benzi, che però conosco. É un
personaggio straordinario e non solo folcloristico, perché le idee
che porta avanti sulla pena e sullo sfruttamento sono sicuramente
delle grandi idee, da raggiungere. Conosco le sue proposte e
conosco anche il gruppo con cui collabora: il gruppo "Abele". Don
Ciotti è stato diverse volte in Valle d'Aosta, quindi il problema
che solleva ha un rilievo sociale molto importante.
Sul problema specifico direi che il percorso che vogliamo
seguire è sempre quello di non prendere delle decisioni sulla base
di sensazioni. Abbiamo presentato ieri la mappa delle persone
disabili per pensare a degli interventi, sì, ma con una conoscenza
precisa del fenomeno, così come prima di parlare di "prevenzione"
abbiamo voluto fare uno studio sulla mortalità in Valle, per cui
recepiamo il suo interesse a questo problema, che è molto
importante, ma dallo studio dei fabbisogni - studio non ancora
preciso e dopo dirò cosa vorremmo fare - sembra non esserci nella
nostra regione, una grande richiesta di affrontare questo problema.
La Questura di Aosta, ad esempio, quando abbiamo affrontato in un
tavolo l'argomento prostituzione, ci parlava di entità limitata del
problema, così anche quando abbiamo discusso del "piano regionale
per la salute ed il benessere sociale" i vari soggetti che si sono
seduti per la preparazione di questo piano non ci hanno mai
sollecitato ad affrontare un problema di questo tipo. Dall'altra
parte, invece, abbiamo trovato e messo in atto diverse iniziative
per confrontarci e dare risposta alla violenza che le donne
subiscono in Valle d'Aosta.
Lei sa che il dormitorio, ma soprattutto l'esperienza
dell'"Arcolaio", (l'appartamento che insieme alla Questura e a una
cooperativa gestiamo) servono proprio per rispondere ai casi di
emergenza alla violenza che le donne subiscono. Di fronte a una
violenza bisogna dare una risposta rapida: questa struttura,
l'"Arcolaio", che sosteniamo economicamente, è una risposta valida.
Nell'ambito dei lavori della Presidenza della Giunta, a cura della
dott.ssa Lorenza Malluccelli, è inserito un progetto
interregionale, finanziato dal Fondo sociale europeo, che si chiama
"Via di uscita", che sta verificando il problema della tratta e
della risposta a questo fenomeno in Valle d'Aosta. Il Presidente
Caveri ha incontrato in questa occasione Don Benzi e ha dato la
disponibilità della Presidenza, con le sue funzioni prefettizie,
per fare uno studio su questo argomento, che - come dicevo abbiamo
già affrontato nel progetto interregionale chiamato "Via di
uscita".
Presidente - La parola al Vicepresidente Lanièce.
Lanièce (SA) - Prendiamo atto della risposta dell'Assessore. In
effetti questa iniziativa è stata presentata a seguito di questa
conferenza che Don Benzi ha fatto in Valle d'Aosta e anche per il
fatto che nello scorso dicembre, a Courmayeur, vi era stato un
convegno internazionale, organizzato dalla "Fondazione Courmayeur",
dal Centro nazionale di prevenzione e difesa sociale, in
collaborazione con l'agenzia "ISPAC" dell'ONU, sul problema della
tratta di esseri umani e da quel convegno era emerso che circa 5
milioni di persone sono oggetto di tratta ad uso sessuale: questo
dimostra una realtà forte, rilevante.
È ovvio ed è al tempo stesso positivo che questo problema non ci
riguarda da vicino, perché - come ha rivelato anche la Questura -
per fortuna nostra in Valle la situazione è sotto controllo e ai
minimi termini, ma ciò non significa che non si debba affrontare il
problema, in quanto si tratta anche di iniziative di carattere
umanitario, solidaristico. Per questo ho ritenuto opportuno
sollecitare il Governo a tener conto di quella proposta lanciata da
Don Benzi che ha avuto anche un apprezzamento da parte
dell'Onorevole Caveri in un incontro tenutosi lo stesso giorno
della conferenza, in cui ha dato la sua disponibilità a porre in
essere questa microstruttura di accoglienza per sperimentare il
reinserimento sociale delle vittime della tratta.
Dalle parole dell'Assessore abbiamo capito che c'è la volontà di
verificare all'interno di questo progetto interregionale se è
possibile collocare nella nostra Regione questa microstruttura,
sapendo che si tratta di un intervento dal basso costo economico,
ma dal grande significato sociale e solidaristico, perché - ripeto
- per fortuna nella nostra Regione non ci sono questi problemi, ma
ciò non toglie, visto che si tratta di un problema a carattere
mondiale di grande rilevanza numerica, che una Regione come la
nostra, che ha dimostrato la sua sensibilità su tante tematiche
sociali, dia il suo contributo per dimostrare, ancora una volta, la
nostra caratteristica solidaristica a fronte di un problema sociale
così rilevante, che coinvolge milioni e milioni di persone.
