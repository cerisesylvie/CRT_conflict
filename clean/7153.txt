Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1656 del 29 novembre 1985 - Resoconto
OGGETTO N. 1656/VIII - DISEGNO DI LEGGE CONCERNENTE:
"FINANZIAMENTO DI INTERVENTI PER LO SVILUPPO DI ATTIVITA'
PRODUTTIVE IN CORRISPONDENZA DI AUTORIZZAZIONE A CONTRARRE MUTUI
PASSIVI".
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.):
Già ieri, in occasione della discussione
sul bilancio di previsione, abbiamo avuto modo di vedere quando sia
utile dotare le industrie che potrebbero insediarsi in Valle
d'Aosta oltre che di interventi finanziari a tasso agevolato anche
di servizi e soprattutto di aree attrezzate. Vi è da dire che, in
effetti, sono numerose le richieste che pervengono sia dal settore
industriale che dal settore artigianale in questo senso, ossia di
poter disporre di aree attrezzate per impiantare nuove attività
economiche. Queste
aree attrezzate sono evidentemente molto appetite, perchè
dispongono di servizi centralizzati, vale a dire mense, servizi di
sorveglianza, parcheggi, energia elettrica, - ed il prossimo anno
ci sarà anche il metano - e quindi hanno un vantaggio rispetto ad
altri interventi effettuati sul territorio.
In valle d'Aosta si è realizzata la possibilità di utilizzare
queste aree attrezzate perchè alcune grosse realtà industriali,
purtroppo per la nostra Regione, hanno dovuto chiudere i battenti o
comunque si stanno fortemente ridimensionando. E' il caso della ex
Montefibre di Châtillon, è il caso dei terreni dell'ILSSA-VIOLA che
si stanno rendendo liberi, e probabilmente in un prossimo futuro ci
saranno anche le aree che verranno liberate in seguito ad un
probabile ridimensionamento dello stesso stabilimento Cogne di
Aosta.
In considerazione di questi fatti, la Giunta regionale ha preso
contatti con queste aziende, in particolare con l'Ilssa-Viola di
Pont-Saint-Martin, per poter utilizzare queste aree e quindi
limitare al massimo nuovi interventi sul territorio, allo scopo di
non "consumare" nuovi territori utilizzando queste aree che già si
prestano ad attività industriali ed artigianali.
Il presente disegno di legge ha quindi lo scopo di favorire
questo intervento, che verrà effettuato tramite la Finaosta, con la
contrazione di un mutuo di 60 miliardi di lire, possibilmente con
la Banca Europea degli Investimenti che pratica condizioni più
favorevoli rispetto alle banche locali.
Non mi sembra ci sia molto altro da dire perchè nella sostanza
il disegno di legge è molto semplice: mi pareva però giusto mettere
in risalto questo aspetto.
PRESIDENTE
: E' aperta la discussione generale.
Ha chiesto di parlare il Consigliere Mafrica, ne ha facoltà.
MAFRICA (P.C.I.):
Non credo che si possa affermare che
non c'è molto da dire su questo disegno di legge, se ne potrebbe
anzi parlare per settimane, perchè in poche parole la Giunta, con
un disegno di legge presentato a fine novembre, propone di
stipulare un mutuo per 60 miliardi allo scopo di provvedere
all'acquisto ed all'attrezzatura di aree per l'industria. Questo è
quello che appare a prima vista.
Se le cose stanno così, c'è da dire che non è molto chiaro a
quali programmi ci si riferisce. Se si trattasse solo di acquisto
di aree, con 60 miliardi se ne potrebbero comprare a dismisura,
quindi bisognerebbe avere qualche notizia di più sul tipo di
interventi che si vogliono fare per attrezzare le aree. Ricordo che
il Consiglio regionale si è visto respingere un disegno di legge
"Acquisto di beni patrimoniali" perchè non aveva definito in modo
preciso a quali interventi ci si riferiva! Quindi è questa una
prima osservazione sul carattere non definito dei progetti a cui si
riferisce.
Ma non è tanto qui la nostra perplessità, che si riferisce al
altre questioni.
Nel disegno di legge si dice qui: esiste l'urgenza, ricorriamo
ad un mutuo. La Valle d'Aosta, che nel 1985, ha 85 miliardi di
avanzo di amministrazione e 250 miliardi (almeno accertati) già
depositati sul conto infruttifero dello Stato e, ciononostante, per
affrontare in modo urgente un problema ricorriamo ad un mutuo, per
di più da stipulare con la B.G.I..Ora, contraendo il mutuo c'è un
problema di interessi, che comunque si devono pagare, mentre
abbiamo dall'altra parte un avanzo di amministrazione pronto ed i
soldi depositati dal 508 che non rendono e c'è un problema di tempi
per la stipulazione del mutuo, che fanno cadere l'urgenza.
Questi fondi verrebbero poi trasferiti alla Finaosta, ed è qui
che veramente abbiamo perplessità a non finire, perchè la Finaosta
ha per ciò che riguarda la gestione speciale un fondo di dotazione
di 64 miliardi, più altri 20 miliardi deliberati nel Consiglio
passato, ed in previsione, nel bilancio 1986, una ulteriore
assegnazione di 20 miliardi con cui si raggiungerà per il 1986,
prima che si completino le operazioni di mutuo a livello europeo,
una dotazione della Finaosta per la sola gestione speciale di 64
più 20 più 20 miliardi: in totale 104 miliardi. Dei 64 miliardi, al
30 settembre di questo anno, quando è stato approvato il bilancio,
risultavano essere depositati in banca 32 miliardi per la gestione
speciale.
Credo che non si possa sostenere che questo provvedimento sia
preso dal Consiglio con le finalità e con gli obiettivi che si
dichiarano, ci sembra perciò di dover avere qualche risposta in
merito. A nostro giudizio, se si adotta questo provvedimento, la
cosa più probabile è che non abbia seguito, ma comunque quand'anche
ne avesse, si avrebbe il risultato di trasferire dei fondi alla
Finaosta, la quale già ha fondi che non riesce ad utilizzare per
dichiarazione dello stesso Consiglio di Amministrazione perchè ci
sono dei limiti nella capacità progettuale che bisognerà superare
nel senso di trovare iniziative adeguate.
Ecco perchè noi abbiamo dei forti dubbi su questo disegno di
legge e vorremmo che l'Assessore alle Finanze ci spiegasse meglio
di come ha fatto finora le reali finalità del provvedimento.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE (P.S.I.):
Mi pare che l'obiettivo che si pone
questo disegno di legge, così come è specificato all'art. 2:
"realizzazione di aree attrezzate da utilizzare per l'insediamento
di attività industriali ed artigiane ad Aosta, Pont-Saint-Martin,
Châtillon" sia un obiettivo giusto e giustificato, perchè fino ad
oggi l'Amministrazione si è comportata in questo senso in modo
abbastanza dispersivo. Tutte le volte che abbiamo avuto bisogno di
capannoni per insediare una attività artigianale o industria e
l'abbiamo comprata là dove i costruttori avevano avuto interesse a
costruirli, per cui abbiamo una serie di capannoni dispersi nel
circondario di Aosta, ma non c'è mai stato un disegno complessivo
nel senso di definire quale era l'area integrata nella quale
insediare queste attività. Anzi ad un certo punto sorgeva anche il
dubbio se la programmazione in questo senso delle aree integrate la
faceva la Regione o la facevano gli imprenditori che costruivano i
capannoni dove volevano, e poi li vendevano alla Regione. Quindi
iniziare un discorso di programmazione in questo senso,
individuando delle aree integrate dove insediare queste attività, è
un discorso giusto che va nell'indirizzo della programmazione, che
mi pare il nuovo indirizzo della Giunta regionale.
Anche noi abbiamo parecchie perplessità, che meglio di me ha
specificato il Consigliere Mafrica, sulla necessità di contrarre
oggi un mutuo di 60 miliardi per comprare domani non si sa ancora
cosa, perchè per l'Ilssa-Viola può darsi che ci sia immediatamente
una parte dello stabilimento da acquisire, una per la Cogne mi
sembra che sia perlomeno prematuro anche solo parlarne.
Si dica chiaramente quali sono gli interventi precisi che si
vogliono attuare, qual'è il costo, e si faranno poi dei
provvedimenti "ad hoc" di volta in volta. Non vediamo la necessità
di contrarre un mutuo di tali dimensioni anche con tutte quelle che
sono le giacenze di cassa che abbiamo: su questo aspetto anche noi
vogliamo delle spiegazioni.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Anche noi su questo provvedimento
abbiamo dei dubbi. Nella relazione si dice: "pertanto è
indispensabile creare delle strutture produttive alternative", ma
bisognerebbe avere un quadro preciso di quali sono le possibilità
di utilizzo di queste strutture alternative. Oltretutto accedere ad
un mutuo di 60 miliardi con un avanzo di amministrazione di 85
miliardi (che non è veritiero: l'ho detto ieri e continuo a
sostenerlo), mi sembra costoso!
La cifra di 60 miliardi ritengo sia eccessiva nei confronti
degli scopi che la legge intende raggiungere, inoltre il
provvedimento è generico anche nell'indicare quali zone potrà
interessare, in modo da consentire una valutazione da parte del
Consigliere regionale. Non la si può neanche definire una legge
quadro, perchè non lo è.
Ripeto che si tratta di una legge che lascia dei dubbi proprio
perchè non vi è la necessità, con le enormi risorse di cui dispone
la Regione dal punto di vista finanziario, di accedere a questo
mutuo.
L'Assessore Martin ha fatto una relazione brevissima, per cui
chiediamo più spiegazioni per poter esprimere un nostro parere in
relazione alla necessità di contrarre questo mutuo.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.):
Mi pare di cogliere due posizioni su
questo disegno di legge: una prima posizione abbastanza favorevole
all'intendimento di intervenire in maniera più programmata di
quanto non sia stato fatto in passato, per concentrare nuove
attività in alcune zone che, come dicevo, si sono rese libere e che
sono dotate di tutta una serie di impianti che le rende
interessanti.
Forse non ho detto che questo intervento non è finalizzato
unicamente all'acquisto delle aree ma anche alla loro successiva
ristrutturazione. Una di queste già in fase di progettazione ed è
quella di Châtillon, per l'Ilssa-Viola sono in corso delle
trattative ed i nostri periti stanno nel frattempo facendo delle
stime; per quanto riguarda la Cogne, ci sono dei pourparlers per
alcune aree. E questo è il primo aspetto della posizione che ho
ritenuto positiva per accedere a queste aree.
Il secondo aspetto è quello per cui ci si chiede il perchè si
vada a contrarre un mutuo quando abbiamo previsto nel bilancio di
previsione del 1986 un avanzo di amministrazione. Il discorso è
molto semplice: questo avanzo di amministrazione lo abbiamo
previsto ma lo abbiamo anche impegnato per fare degli investimenti.
Nel bilancio che abbiamo approvato ieri questi 85 miliardi vengono
destinati a certi interventi. Se noi avessimo voluto inserire nel
bilancio di previsione anche questo intervento, evidentemente non
sarebbero bastati gli 85 miliardi dell'avanzo di amministrazione,
non sarebbe bastato il mutuo per 100 miliardi che pure abbiamo
previsto, ma dovevamo farne uno per 160. Mi sembra che la logica
sia abbastanza semplice, perchè nei bilanci di previsione avremmo
avuto nella parte uscite 60 miliardi in più per fare questo tipo di
investimento.
Siccome per certe aree siamo già piuttosto avanti nella
trattativa (cito di nuovo quella di Châtillon e quella di
Pont-Saint-Martin) abbiamo pensato di anticipare a questo anno
questo tipo di intervento: quindi il mutuo lo contraiamo quest'anno
anzichè prevederlo sul bilancio 1986 (come abbiamo fatto ieri).
Direi che la logica dell'intervento è svincolata dalla
disponibilità di cassa dall'avanzo che viene previsto, perchè se
avessimo previsto questa spesa nel bilancio di previsione
evidentemente avremmo aumentato la parte uscite, per cui le nostre
risorse non sarebbero comunque state sufficienti, e la previsione
del mutuo sarebbe stata molto più alta, sarebbe stata aumentata
esattamente della stessa cifra che prevediamo in questo disegno di
legge. Spero di essere stato chiaro.
PRESIDENTE
: Si passa all'esame dell'articolato. Do
lettura dell'art. l:
ART. 1
1. Sono approvati interventi finanziari per lo sviluppo di
attività produttive secondo le modalità indicate nel successivo
art.
2.
2.
Gli interventi di cui al comma precedente vengono promossi
allo scopo di rendere possibile uno sbocco alla situazione
occupazionale regionale in relazione alla accertata esuberanza di
manodopera proveniente dal settore siderurgico, chimico e tessile e
alla necessità di favorire l'occupazione giovanile:
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
L'Assessore è stato chiaro ma non
convincente, per una serie di ragioni che cercherò di riassumere.
Siamo perfettamente d'accordo rispetto a qualunque investimento per
l'acquisto di aree e di attrezzature da destinare allo sviluppo
dell'attività industriale. Se la Giunta ci porta, come ogni tanto
fa per altri provvedimenti di questo tipo da finanziare,
precisamente con i soldi che già ci sono, non abbiamo difficoltà.
Quindi non è questo il problema. Crediamo semplicemente (do la mia
spiegazione di questo provvedimento) che questo disegno di legge
serva proprio a ridurre ad 85 miliardi l'avanzo di amministrazione,
essendoci 85 miliardi che abbiamo già impegnato in previsione di
questo intervento e perchè ovviamente il Ragioniere capo ha tenuto
conto di questo intervento di 60 miliardi. Una volta che noi
abbiamo iscritto nelle spese, senza bisogno di stipulare il mutuo,
i 60 miliardi al capitolo gestione speciale, basta una delibera di
Giunta per trasferire questi 60 miliardi alla FINAOSTA e questi non
compaiono più nel conteggio e nell'avanzo di amministrazione.
Questa è la semplice spiegazione di questo provvedimento; se è
così, non concordiamo su questo meccanismo per le ragioni che ho
detto, perchè la FINAOSTA ha già una dotazione di 104 miliardi e
può fare tutti gli interventi che vuole; mettiamogliene altri 60 e
va bene, aumentiamo gli interessi della FINAOSTA e va bene, ma
cerchiamo anche di avere delle attività produttive, perchè siamo
arrivati a 4 miliardi di perdite da parte delle industrie sul
bilancio della FINAOSTA, senza contare quelle della Regione; ci
sono due aziende i cui lavoratori hanno sentito dire dai loro
padroni che stanno per chiudere e sono la Maxel e la Coros.
Quindi guardiamo di promuovere nuove attività, per cui se questo
è un provvedimento di tipo contabile, con lo apprezziamo, mentre
siamo favorevoli a qualunque intervento di tipo sostanziale.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
E' stato bravissimo l'Assessore
Martin a darci una spiegazione, dal suo punto di vista tecnico,
perfetta. C'è un altro problema che l'Assessore Martin ha tentato
di nascondere. Egli infatti sa benissimo che una volta che questi
fondi passano alla FINAOSTA, diventano provvedimenti che non
passano più in Consiglio regionale.
La mia preoccupazione è un po' questa: non vorrei che questo mi
sfuggisse alle competenze del. Consiglio regionale tramite la
FINAOSTA.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
L'avevo anticipato, avevo capito che
c'era il trucchetto di spedirlo alla FINAOSTA e poi qua. Questo lo
potremmo chiamare il mutuo del cuculo, nel senso che si sono presi
60 miliardi e li si sono fatti covare alla FINAOSTA.
Se non vado errato, c'è una disposizione generale sulla
contrazione di mutui, secondo cui un Ente pubblico non può
contrarre mutui in via indefinita. Adesso questo serve per una
operazione che abbiamo visto, e non stiamo qui ad insistere; ormai
è chiaro, l'Assessore non ha neanche più il coraggio di dire di no
e quindi prendiamo atto che in buona fede lo era nella prima parte
del discorso, un po' meno nella seconda parte.
Si è ipotizzato ieri il discorso delle cosiddette vacche magre,
se per nostra sfortuna o per altri motivi dovessimo andare a
contrarre mutui perchè la situazione è difficile, questo mutuo
rientra in quella capacità complessiva che l'ente ha di contrarre
mutui, incide su questo o no?
MARTIN (A.D.P):
Incide.
TORRIONE (P.S.I.):
Allora ho capito quale è la seconda
parte: siccome non lo contraiamo, non inciderà mai. Adesso il
giochino è completo, il cilindro è definitivamente chiuso, la
ringraziamo, Assessore Martin, e voteremo contro questa
operazione.
PRESIDENTE: Metto in approvazione l'art. 1:
ESITO DELLA VOTAZIONE
Presenti 26
Votanti 26
Favorevoli 15
Contrari 11
Il Consiglio approva
PRESIDENTE:
Do lettura dell'art. 2:
ART.'
2
1.
E' approvata la realizzazione di aree attrezzate,
da localizzare prioritariamente nei Comuni di Aosta,
Pont-Saint-Martin e Châtillon da utilizzare per l'insediamento di
attività industriali ed artigiane.
2.
L'intervento è posto in essere tramite la "FINAOSTA
- S.p.A." ai sensi della L.R. 28.6.1982, n. 16 art. 5 lett. b)
previo conferimento di specifico mandato da parte del Consiglio
regionale ai sensi del secondo comma dell'art. 5 della legge
stessa.
Per l'attuazione degli interventi di cui al 1° comma è
autorizzata, limitatamente all'anno 1985, la spesa di £ 60
miliardi.
PRESIDENTE
: Metto in approvazione l'art. 2:
ESITO DELLA VOTAZIONE
Presenti 29
Votanti 29
Favorevoli 18
Contrari 11
Il Consiglio approva
PRESIDENTE
: Do lettura dell'art. 3:
ART. 3
1. Per la copertura degli oneri previsti dalla presente legge
la Giunta regionale è autorizzata a contrarre una o più mutui, con
uno o più istituti di credito, per l'importo complessivo di £ 60
miliardi, ad un tasso massimo del 15% e per un periodo di
ammortamento non superiore ad anni 15.
PRESIDENTE
: Metto in approvazione l'art. 3:
ESIT0 DELLA VOTAZIONE
Presenti 29
Votanti 29
Favorevoli 18
Contrari 11
Il Consiglio approva
PRESIDENTE
: Do lettura dell'art. 4:
ART. 4
1. Le spese derivanti per l'ammortamento del mutuo di cui
all'articolo precedente, valutate in £ 9.902.700.000 annue a
decorrere dall'anno 1986, graveranno sui capitoli del bilancio di
previsione per l'anno 1986 e successivi corrispondenti ai capitoli
50650 ("Quota interessi per ammortamento di mutui da contrarre") e
50700 ("Quota capitale per ammortamento di mutui da contrarre") del
bilancio di previsione per l'anno 1985.
2. La copertura dell'onere di cui al comma precedente è
assicurata per gli anni 1986/87 mediante l'utilizzo per lire
19.805.400.000 delle risorse disponibili iscritte al programma 3.2
"Altri oneri non ripartibili" del bilancio pluriennale della
Regione per gli anni 1985/87.
PRESIDENTE
: Metto in approvazione l'art. 4:
ESIT0 DELLA VOTAZIONE
Presenti 29
Votanti 29
Favorevoli 18
Contrari 11
Il Consiglio approva
PRESIDENTE
: Do lettura dell'art. 5:
ART.- 5
1. Al bilancio di previsione della Regione per l'anno 1985
sono apportate le seguenti variazioni in aumento:
Parte entrata
Cap 11150 "Contrazione di mutui per spese di investimento"
£ 60.000.000.000
Parte spesa
Cap 36400 "Spese per la costituzione del fondo di dotazione
della FINAOSTA S.p.A. per gli interventi della gestione
speciale
- L. R. 28.6.1982, n. 16 artt.
5 e 9 - L.R. 19.6.1984,
n. 24"
£ 60.000.000.000
PRESIDENTE
: Metto in approvazione l'art. 5:
ESITO DELLA VOTAZIONE
Presenti 29
Votanti 29
Favorevoli 18
Contrari 11
Il Consiglio approva
PRESIDENTE
: Do lettura dell'art. 6:
ART 6
1.
La presente legge è dichiarata urgente ai sensi del
3° comma dell'art. 31 dello statuto speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
2.
E' fatto obbligo a chiunque spetti di osservarla e
di farla osservare come legge della Regione Autonoma Valle
d'Aosta.
PRESIDENTE
: Metto in approvazione l'art. 6:
ESITO DELLA VOTAZIONE
Presenti 29
Votanti 29
Favorevoli 18
Contrari 11
Il Consiglio approva
PRESIDENTE
: Metto in approvazione la legge nel suo
complesso per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 29
Votanti 29
Favorevoli 20
Contrari 9
Il Consiglio approva
