Classificazione
ISTRUZIONE PUBBLICA
PARTECIPAZIONE E INIZIATIVA POPOLARE



Oggetto del Consiglio n. 2366 del 5 ottobre 2016 - Resoconto
OGGETTO N. 2366/XIV - Petizione: "No ai tagli sulla scuola di
tutti".
Rosset (Presidente) -
Punto n. 22.01 dell'ordine del
giorno. Per l'illustrazione della petizione, ha chiesto la parola
il Consigliere Bertschy, ne ha facoltà.
Bertschy (UVP) -
Abbiamo deciso, sentiti anche i
Capigruppo di minoranza, di leggere integralmente la relazione che
poi è stata approvata a maggioranza in V Commissione, quindi do
lettura dei lavori svolti dalla commissione e di quanto abbiamo
relazionato.
In data 21 giugno 2016 è stata presentata alla Presidenza del
Consiglio, ai sensi dell'articolo 36 del Regolamento interno per il
funzionamento del Consiglio, una petizione popolare per conto del
Comitato SOS École VdA sottoscritta da 2535 cittadini per
richiedere che non vengano effettuati tagli alla scuola secondaria
di primo grado. A norma del suddetto articolo 36, l'Ufficio di
Presidenza con deliberazione n. 71 del 5 luglio 2016, nel decidere
sulla ricevibilità e ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione,
all'Assessore all'istruzione e cultura in quanto competente in
materia di istruzione e politiche scolastiche e alla commissione
consiliare competente in materia di servizi sociali.
Il Presidente della V Commissione consiliare permanente Servizi
sociali, con lettera in data 28 settembre 2016 (prot. n. 6484), ha
comunicato alla Presidenza del Consiglio le seguenti risultanze
degli approfondimenti svolti: "Oggetto: Petizione no ai tagli sulla
scuola di tutti. In relazione alla petizione in oggetto, presentata
in data 21 giugno 2016 e assegnata alla V Commissione in data 6
luglio 2016, mi pregio comunicarLe le risultanze del relativo iter
d'esame svolto dalla stessa. In data 22 luglio 2016 la commissione
ha deliberato di audire il professor Venturella, primo firmatario
della stessa a nome e per conto del Comitato SOS École VdA, e
l'Assessore competente in materia dopo la pausa estiva dei lavori
del Consiglio regionale. Antecedentemente a tale data, precisamente
l'8 luglio 2016, è stato assegnato all'esame della commissione il
disegno di legge regionale n. 90, recante: "Disposizioni per
l'armonizzazione della legge 13 luglio 2015, n. 107 (Riforma del
sistema nazionale di istruzione e formazione e delega per il
riordino delle disposizioni legislative vigenti), con l'ordinamento
scolastico della Valle d'Aosta", diventato poi legge regionale n.
18 del 3 agosto 2016, che ha impegnato la stessa a concentrare le
riunioni nel mese di luglio, soprattutto per effettuare un'analisi
approfondita dell'articolato e per sentire le categorie interessate
dal provvedimento legislativo, tra cui anche i rappresentanti del
Comitato SOS École VdA, in modo che potesse essere approvato
nell'adunanza consiliare del 27 luglio 2016 ed entrare quindi in
vigore prima del nuovo anno scolastico.
In data 9 settembre 2016, in risposta all'invito a partecipare
ad un'audizione in commissione, il professor Venturella e la
professoressa Girardi hanno inviato una lettera, con la quale hanno
riferito quanto segue: "I sottoscritti docenti, in nome e per conto
del Comitato SOS École VdA, in merito alla prevista audizione in
commissione, ritengono questa convocazione offensiva nel metodo,
irricevibile nei tempi e paradossale nel merito, in quanto tutti i
principi enunciati nella delibera di Giunta n. 93 del 29 gennaio
2016, a cui la petizione faceva riferimento chiedendo una pausa di
riflessione, sono stati ormai puntualmente declinati nella legge
regionale n. 18 del 3 agosto 2016, in brevissimo tempo e durante la
sospensione delle attività didattiche, in completo disprezzo della
volontà di più di 2500 cittadini valdostani firmatari della
petizione stessa. Le applicazioni della riforma non sono mai state
condivise con i docenti malgrado le dichiarazioni pubbliche di
senso contrario e le istituzioni scolastiche non hanno attualmente
né le risorse, né le competenze per un'attuazione efficace e seria
dei principi peraltro condivisibili".
In data 16 settembre 2016 è stata audita l'Assessore
all'istruzione e cultura Emily Rini, la quale ha riferito di non
avere nulla da aggiungere in merito alla tematica in questione,
ritenendo che la stessa fosse già stata ampiamente discussa sia nel
corso dell'iter legislativo del disegno di legge regionale n. 90,
sia nell'audizione svolta in commissione
ex ante
la
presentazione del disegno di legge, precisamente in data 13 maggio,
in cui erano state affrontate puntualmente le osservazioni
sollevate dal comitato. Ha rimarcato comunque che la raccolta delle
firme è antecedente alla presentazione dell'articolato, quindi,
avvenuta in un periodo nel quale non era ancora chiara e definitiva
la volontà del Governo regionale e non vi era un testo definitivo
su cui discutere e soprattutto in un momento in cui, peraltro, si
prospettava inizialmente l'applicazione
tout court
della
legge nazionale.
Ha fatto presente che le questioni sollevate dal comitato, che
mettevano in discussione dei punti cardine della riforma scolastica
in questione - e che sono stati oggetto di quesiti referendari a
livello nazionale - sono stati superati con l'approvazione della
legge n. 18 del 2016. Ha precisato che è stata accolta una buona
parte dei rilievi fatti sia dal comitato che dai sindacati e che
con questi ultimi è stato svolto un lavoro proficuo. Ha
sottolineato infine che solo la Valle d'Aosta e la Provincia
autonoma di Bolzano nel legiferare in materia si sono discostate da
quanto è previsto dalla legge statale.
Nella riunione in data 28 settembre la commissione conclude nei
termini l'iter di discussione sulla petizione approvando, a
maggioranza, la presente relazione.
Nel trasmetterle la relazione medesima, la commissione chiede
alla Signoria Vostra di volerla cortesemente iscrivere la petizione
- come oggi fatto - all'ordine del giorno del Consiglio."
Concluderei la lettura della relazione dicendo che lascio la
parola ai Commissari per illustrare e completare quanto è stato
letto e approvato a maggioranza, poi evidentemente nel corso del
dibattito ci sarà la possibilità di integrare le posizioni
politiche sulla conclusione dell'iter di questa petizione.
Dalle ore 11,02 assume la presidenza il Vicepresidente
Farcoz
.
Farcoz (Président) -
La parole à la collègue Certan.
Certan (ALPE) -
Collega Bertschy, è vero che la relazione
della commissione che lei ha letto è stata approvata a maggioranza,
ha detto prima: a larga maggioranza, ma semplicemente perché siete
una larga maggioranza, perché noi, come gruppi di opposizione,
abbiamo votato contro, soprattutto contro il metodo, più che sulla
relazione, con cui sono stati portati avanti i lavori di questa
petizione. Come ogni petizione, credo che vada preso in
considerazione soprattutto il fatto che dei cittadini si siano
attivati e abbiano chiesto un'attenzione particolare riguardo ad
alcune problematiche, come tutte le petizioni. Credo che questo
loro diritto di chiedere attenzione riguardo ad una criticità sia
stato violato dalla nostra V Commissione perché li abbiamo auditi
dopo che era già stata votata una legge, anzi li abbiamo auditi una
prima volta, ma sulla petizione li abbiamo auditi a settembre,
perché noi ad agosto abbiamo ritenuto...
(interruzione di un Consigliere, fuori microfono)
...noi, come commissione, non noi gruppi di opposizione, ma la
nuova larga maggioranza ha deciso che poteva essere rinviato a
settembre dopo le vacanze.
Parliamoci chiaro: alcuni punti che venivano messi in evidenza
in questa petizione è vero che sono stati affrontati dal DL n. 90
approvato a luglio; è vero anche che questa petizione è nata sulla
delibera della Giunta regionale n. 93 del mese di gennaio e questa
delibera era una delibera molto ricca che metteva in piedi tutto un
sistema scolastico e formativo completamente diverso, che in parte
è stato ripreso dal DL n. 90, in parte no. Ci sono tanti aspetti su
questa delibera, quindi la petizione riprendeva soprattutto quella
delibera: ecco perché andavano auditi prima. Non è vero che la
legge poi della chiamiamola "Buona scuola valdostana" che il
Consiglio a larga maggioranza ha approvato a luglio riprendeva e in
qualche modo superava questa petizione, alcuni aspetti rimangono
comunque ancora in piedi. A mio avviso, quindi, come commissione
consiliare, ma anche come amministratori, era nostro compito - dico
"nostro" perché purtroppo alla fine ci siamo finiti tutti dentro
nella commissione - ma è compito di una commissione consiliare
audire, ascoltare e prendere più informazioni possibili nel
rispetto di questo ruolo. Siamo tutti cittadini, collega Bertschy,
ce lo siamo detti tante volte: siamo tutti uguali e quindi, quando
più di duemila cittadini si attivano, credo che si debba portare
rispetto perché crediamo che abbiano delle motivazioni serie per
doversi attivare in questo modo e raccogliere delle firme. Su tutto
il resto che è stato scritto e detto certo ormai...in patois si
dice:
l'è caze
bouillón pe le mor
[traduzione
letterale dal patois: "è quasi brodo per i morti"], nel senso che
comunque sia si è deciso di non procedere...si è detto: "in più non
si sono neanche presentati a settembre, quindi non abbiamo potuto
udirli a settembre". Io credo che a volte ci sia una parola che è
quella del rispetto e della dignità: ad un certo punto, quando
ormai si capisce che una cosa è volutamente chiusa e non si vuole
ascoltare nessuno, alla fine è chiaro che anche i cittadini
firmatari di questa petizione hanno deciso di abdicare e di dire:
"vabbè, la delibera n. 93 rimane in piedi", il succo della storia è
che questa delibera non è stata revocata. La DGR n. 93 non è stata
revocata e i vari aspetti della delibera rimangono attualmente in
vigore, quindi, a mio avviso, è stato fatto un altro - uno dei
tanti che in questo Consiglio vediamo fare da questa maggioranza
regionale - errore di democrazia.
Président -
La parole au collègue Cognetta.
Cognetta (M5S) -
Ho partecipato anch'io ai lavori della
commissione, ovviamente non sono d'accordo sulla relazione finale,
ho espresso i miei dubbi, soprattutto su tutto ciò che non è stato
scritto all'interno di questa relazione al Presidente di
commissione collega Bertschy e alla commissione stessa. Qui dentro
non è stato riportato che l'Assessore e la Giunta a luglio hanno di
fatto stravolto le regole che normalmente si svolgono all'interno
di questo Consiglio e hanno saltato a piè pari quello che è
normalmente l'iter che si segue quando si approvano delle leggi. Di
fatto il nostro Consiglio è stato esautorato, ve ne siete fregati
delle duemila e passa persone che hanno firmato questa roba, così
come di tutti gli altri docenti che avevano detto che
les
adaptations
e tutto quanto collegato a questa riforma non
andava bene.
È compito della maggioranza governare, è compito
dell'opposizione dire cosa c'è che non va nel governo delle cose,
però se non si dà neanche la possibilità di dire questo, voi capite
che diventa del tutto inutile questo Consiglio. Come ho già detto
molte altre volte e come anche venne poi discusso nell'ambito del
Consiglio in cui si approvò la legge, l'atteggiamento che ha avuto
l'Assessore Rini rispetto a questa cosa è stato un atteggiamento
poco democratico. Ebbi modo di presentare quest'ordine del giorno,
venne fuori che effettivamente fu così; quando chiesi al collega
Presidente di votare questo e di aggiungerlo a questa relazione,
venne fuori una discussione in commissione molto ampia dalla quale
poi si è usciti dicendo: "vabbè, noi ce la votiamo così com'è e chi
se ne frega di tutto quello che dite", la sto semplificando per il
pubblico fuori, scusate se non uso sempre dei termini
meravigliosi.
Risultato: viene fuori una risposta a ciò che era la petizione,
che è semplicemente un elenco di ciò che è accaduto, omettendo che
però a luglio si è fatto un
blitz
della maggioranza e si è
cercato di far passare qualunque cosa. Non so se vi ricordate cosa
abbiamo approvato nell'ultimo Consiglio di luglio e di cosa abbiamo
discusso; le commissioni si susseguivano un giorno dopo l'altro e
non c'era nessuna possibilità di fare alcun tipo di
approfondimento, e così è stato, d'altronde poi abbiamo visto
quello che è successo dopo anche su altre leggi.
Quello che vorrei infine sottolineare, Assessore, è che se già
attualmente si sente all'interno delle scuole che ci sono dei
grossi limiti rispetto a ciò che si cerca di mandare avanti,
probabilmente tutta questa riforma andrà ulteriormente riformata,
perché se poi non si riesce ad applicare, se poi, com'è stato
detto, era soltanto una prova, se poi, come si è visto, non si
hanno i fondi, se poi, come si sa, le scuole hanno dei grossi
limiti da un punto di vista economico e quindi non riescono a
rispondere effettivamente ai bisogni degli allievi, piazzare lì in
mezzo questa roba è stata assolutamente una cosa inutile, superflua
e soprattutto dannosa. È chiaro poi che la larga maggioranza, o
stretta, quello che c'è, fa quello che vuole fare, però che voi
come Consiglio proponiate alla fine di un
iter
un documento
di questo tipo...facevate prima a non scrivere nulla, a dire
semplicemente che la petizione non vi interessava e come tale è
stata trattata, anche perché la petizione - le ricordo - faceva
riferimento ad una delibera antecedente alla legge, poi si è
cercato di fare tutto assieme e questo è il risultato. Io le
consiglio, come ho detto nel Consiglio di luglio, di diventare un
pochino più "democratica" e di coinvolgere maggiormente le
commissioni. Qualche suo collega ogni tanto la fa questa cosa e,
quando la fa, guarda caso le tensioni in aula scendono, non so se
ve ne siete accorti. Su altri argomenti si viene in commissione, si
discute, si fa il nostro lavoro e spesso si smussano anche degli
angoli o in qualche modo migliorano alcune decisioni: quando è
possibile, chiaramente. Lei invece questo atteggiamento non lo
vuole avere, non l'ha mai avuto e continua a creare tensioni,
prosegua pure così, tanto lo sappiamo qual è il suo scopo
finale.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Già i colleghi che mi hanno preceduto
hanno fatto alcune osservazioni su questa relazione e vorrei fare
anch'io alcune riflessioni. Se si legge la relazione, così com'è
stata letta dal Presidente Bertschy, vi è un susseguirsi di date
per cui sembra quasi che è nell'ordine delle cose che gli eventi
siano andati così: non si poteva fare diversamente, ad un certo
punto è successo che è arrivata la petizione, ma, ahimè, i
contenuti della stessa sono stati superati dalla legge sulla Buona
scuola, i cui esiti sono ancora da venire per cui andremo a
verificare se è stato opportuno a tutti i costi voler approvare a
luglio, oppure se era meglio aspettare un po' di tempo per
approfondire, ma questo lo vedremo in seguito. Al di là di questo,
sembra quasi che sia nell'ordine delle cose che sia andata così,
c'è stata la legge sulla Buona scuola, per cui ad un certo punto è
diventato inutile, sono state superate le richieste che venivano
fatte dalla petizione e da migliaia di cittadini. Nella relazione
sulla petizione manca una cosa essenziale a nostro avviso: ed è il
motivo per cui poi non si è trovato l'accordo neanche su come
scrivere questa sorta di verbale ed è un fatto che l'esautorazione
della petizione è avvenuta per una scelta: nessuna legge divina
obbligava ad arrivare in aula alla fine di luglio ad approvare la
legge sulla Buona scuola, è stata una scelta della maggioranza,
legittima ma che noi non abbiamo condiviso. Noi avremmo voluto che
perlomeno fosse ribadito questo, che fosse ben chiaro, altrimenti
sembra quasi che nell'ordine delle cose non si sia potuto dare
seguito ad una petizione. Ovviamente si poteva tranquillamente
discutere, vi erano tutti i tempi e le modalità per poterlo fare e
si poteva anche tranquillamente dire di no, non è questo il punto.
In commissione vi erano punti di vista diversi, chi riteneva che
occorresse dare seguito, chi no, ma non è questa la questione: è
che, a nostro avviso, a 2500 cittadini bisognava rispondere prima
che nei fatti con una legge si superassero le cose che erano state
chieste. In questo senso la risposta che è stata data prima con la
legge, poi oggi con questa relazione, risulta quasi offensiva nei
confronti di chi ha firmato e che noi, per questo motivo, riteniamo
di dover prendere le distanze e dover esprimere la nostra
contrarietà sia su com'è stata scritta questa relazione, sia sui
modi che sono stati usati prima per fare la legge e per l'iter che
è stato seguito in commissione.
Dalle ore 11,21 riassume la presidenza il Presidente
Rosset
.
Rosset (Presidente) -
Non ci sono altre richieste di
intervento, chiudo la discussione generale. Ha chiesto la parola
l'Assessore Rini, ne ha facoltà.
Rini (UV) -
Torniamo in quest'aula a parlare del tema
della riforma scolastica, credo che sia una buona occasione quella
della discussione del testo di questa petizione anche per compiere
e fare insieme alcune precisazioni: la prima fondamentale è che
dobbiamo dividere bene, io ho ascoltato con molta attenzione e con
molto rispetto, farò mie anche le suggestioni che mi sono state
fatte, ma ascoltavo le parole del collega Cognetta che parlava di
difficoltà nell'applicazione di una riforma. Io vorrei ricordare
che questa riforma non è ancora entrata in vigore, entrerà in
vigore nel 2017 e 2018. La prima grande precisazione quindi è:
differenziamo due percorsi che sono ben distinti, che hanno radici
e genesi ben distinti e percorsi ancora più diversi: il percorso
degli adattamenti linguistici che sta andando avanti, è iniziata la
sperimentazione con alcune criticità che stiamo cercando di
risolvere e con un dialogo che stiamo cercando di intensificare
in primis
con i docenti, quindi non solo per il tramite dei
dirigenti scolastici, ma cercare di ascoltare le istanze di coloro
che operano nella scuola. Qua stiamo parlando di adattamenti, di
una sperimentazione che quindi porta con sé gli elementi della
gradualità e del monitoraggio, che quindi è in corso e che
addirittura abbiamo chiesto un primo riscontro a sole tre settimane
di attività da parte delle istituzioni scolastiche, la nota è
arrivata entro il 30 settembre, entro metà della prossima settimana
avremo le prime risultanze per sapere passo dopo passo come andare
a calibrare meglio, come modificare, come aggiustare questo
percorso importante dal punto di vista linguistico. Ce lo chiede il
nostro Statuto, non ci siamo inventati un percorso nuovo, non
abbiamo voluto fare cose diverse da quanto già si stava facendo
peraltro in tante istituzioni. Questo è un percorso.
Oggi parliamo di un'altra questione: la riforma della scuola.
Anche qui vorrei ricordare che non è nata da una mia volontà, del
Governo, dei colleghi, di quest'aula, ma a livello nazionale è
stata approvata una riforma che ha stravolto completamente
l'immagine della scuola italiana, una riforma che ha preoccupato
fortemente tutti coloro che a diverso titolo operano e lavorano
all'interno della scuola, anche a livello valdostano ci ricordiamo
tutte le proteste che sono state portate avanti negli anni. Ormai
sono due anni che parliamo della riforma della Buona scuola a
livello nazionale. Da subito, come Regione Valle d'Aosta, ci siamo
detti preoccupati, seriamente preoccupati per la prima bozza: era
ancora solo una bozza di intenti, non era nemmeno un articolato,
che il Governo nazionale aveva sottoposto all'attenzione delle
istituzioni scolastiche. Da subito abbiamo cercato di organizzare
una serie di incontri, anche nella regione Valle d'Aosta, con gli
insegnanti e con tutti coloro che, come dicevo prima, a diverso
titolo operano all'interno della scuola. È iniziato un lungo
percorso, a volte di dialogo più proficuo, a volte di dialogo meno
proficuo, questo si può sempre fare meglio, anzi, io aggiungerei
che si deve sempre fare meglio, quindi faremo tesoro anche di
quanto avvenuto in passato. Cosa ha deciso la Regione Valle d'Aosta
su questa riforma, che non è una riforma nata da una volontà di
questo Governo regionale? Noi se non avessimo legiferato, quella
riforma sarebbe diventata legge anche sul nostro territorio, e io
non sto qui a ricordare, perché le conoscete molto meglio di me,
quali sarebbero state le ripercussioni oggettive sul mondo
scolastico e soprattutto direi sul modello scolastico Valle
d'Aosta: quel modello che innanzitutto vuole garantire le piccole
scuole di montagna, le piccole realtà e che ha una conformazione
territoriale come la nostra. Andare ad applicare l'ambito, la
scelta discrezionale da parte del dirigente scolastico senza nulla
togliere alla competenza e alla professionalità proprio dei
dirigenti scolastici, che sono stati i primi ad avere delle forti
perplessità, soprattutto su un territorio come il nostro di
prossimità e anche molto ristretto a livello numerico e di
conoscenza quindi personale tra i soggetti coinvolti, sono stati i
primi proprio i dirigenti scolastici ad esprimere osservazioni di
preoccupazione in merito a questa previsione. Dicevo, cosa abbiamo
fatto a livello regionale? Ci siamo subito attivati, abbiamo
chiesto, e devo ringraziare in questo caso il Governo nazionale per
il tramite del Ministro Giannini che si è recato in Valle d'Aosta,
che ha firmato un primo protocollo d'intesa con la Regione Valle
d'Aosta. Bisogna ricordarlo perché questa attenzione non è
scontata, abbiamo visto in tanti altri settori come, ahimè,
talvolta si fa fatica ad essere ascoltati dal Governo nazionale; in
una piccola realtà come la nostra è venuta, abbiamo firmato questo
protocollo. Protocollo di cui allora si metteva in dubbio il
valore. Avete ragione, non aveva nessun valore giuridico, aveva un
valore di intenti politici. Cos'è successo però? A soli due mesi e
mezzo - e questo è un tempo che va sottolineato - è stata approvata
una norma di attuazione, che invece supera l'intento politico e
diventa norma, che ci ha permesso e ci ha dato la base per poter
legiferare e discostarci in maniera totale dalla legge nazionale.
Io credo che questo sia un elemento che, sicuramente per mancanza
di comunicazione nostra, non riusciamo a fare uscire, ma io
ringrazio anche i colleghi delle forze di opposizione perché
soprattutto nelle discussioni in V Commissione è emerso questo
riconoscimento di un lavoro, che poi è stato corale, che non
appartiene all'Assessore o solo al Governo; siamo riusciti a
mantenere il nostro sistema, discostandoci da tutto il resto del
territorio italiano, solo noi e la Provincia autonoma di Bolzano.
Se questo non è un risultato e se questo non è un buon risultato
per la scuola, io francamente rimango un po' basita, ma credo che
questo l'abbiamo anche condiviso. Si possono poi migliorare i
metodi, ha ragione, però questo è stato il risultato e questa
riforma, che entrerà in vigore nel 2017, quindi ricordo che non è
ancora entrata in vigore, permetterà di mantenere il sistema, per
esempio, quello che tanto preoccupava i docenti, di reclutamento
dei docenti, così com'è avvenuto in passato e così come ha sempre
dato degli ottimi risultati. Quando noi abbiamo cominciato a
parlare di questa riforma, ci abbiamo tenuto fortemente a ricordare
che per noi la Buona scuola è già la nostra scuola, perché la
scuola valdostana è una scuola che ha dimostrato in tanti
settori...vi ricordo un settore per esempio: la scuola
dell'infanzia, un segmento che nel testo della riforma nazionale
non è stato nemmeno preso in considerazione, che invece, in quanto
il primo tassello, il primo passaggio, il primo elemento di
contatto che i nostri ragazzi incontrano nella loro vita e nel loro
percorso scolastico, per noi è fondamentale e per noi è eccellenza
e infatti lo abbiamo previsto nella norma.
La collega Certan parlava di violazione di richieste perché non
abbiamo ascoltato la voce di questi cittadini. Io vorrei
ricordarle, io ho il massimo rispetto, ho letto con molta
attenzione il testo della petizione, anche noi siamo preoccupati di
questo percorso, collega; anche noi parliamo con le persone sul
territorio e mi creda che sentiamo forte la responsabilità delle
scelte che stiamo portando avanti, forte questa
responsabilità...
(interruzione di un Consigliere, fuori microfono)
...certo, meno male e ci mancherebbe che non sia così e credo
che l'abbiamo dimostrato con i fatti, con quello che le ho appena
detto! Non è stato facile fare questo percorso, non è stato facile
avere l'approvazione di una norma di attuazione - come le dicevo
prima - in meno di tre mesi e non è stato facile portare avanti una
legge con coraggio, e l'abbiamo fatto come aula del Consiglio
regionale, lo ricordo ancora una volta, una legge che prende un
cammino totalmente diverso dal resto del territorio nazionale con i
pro
e con i contro...
(nuova interruzione di un Consigliere, fuori
microfono)
...no, c'entra perché qui stiamo parlando della riforma della
scuola, non degli adattamenti e non di altri percorsi, di quella
riforma che entrerà in vigore nel 2017. In questo testo di legge,
io ho ricordato durante l'audizione che queste raccolte firme - e
non vorrei che venissero travisate le mie parole o non comprese - ,
di cui abbiamo il massimo rispetto, sono state raccolte
ex
ante
presentazione del nostro testo. In seguito ad una
delibera, vero, una delibera che diceva cose in parte diverse.
Certo, purtroppo non possiamo accontentare tutte le richieste di
ogni singolo caso e ce ne dispiacciamo, però non possiamo farlo.
Quando si porta avanti una riforma della scuola e mi creda, collega
Certan, per me
in primis
ma per tutto il Governo, e per
tutta la maggioranza, sarebbe stato più facile e politicamente più
opportuno non mettere mano a settori così. Lei lo sa e lo sappiamo
bene tutti che ci vuole coraggio a mettere mano con
responsabilità...
(nuova interruzione di un Consigliere, fuori
microfono)
...no, potevamo anche far applicare la legge nazionale, lo sa
meglio di me. Con coraggio quindi abbiamo cercato di fare il
meglio, non potendo accontentare ogni singola richiesta, per il
modello scolastico valdostano.
Dicevo, la raccolta firme è
ex ante
presentazione di
questo testo; nel testo che abbiamo proposto abbiamo cercato
davvero di recepire tutte quelle che erano le suggestioni
recepibili. Se poi il problema fondamentale è l'ora di tecnologia,
però c'è qualcosa che non va. Questo è sicuramente un elemento di
novità, ma è un elemento marginale di una scelta didattica ben
precisa, questa sì che è legata all'altro processo degli
"adattamenti", dove andiamo a dire: perché qua non possiamo più
permetterci di fare solo belle parole, alle belle parole devono
seguire i fatti, abbiamo detto che implementiamo la conoscenza, lo
studio della lingua inglese soprattutto nelle materie scientifiche,
con questo provvedimento cerchiamo di andare a dare gambe a quella
che può e deve essere una bella idea, andando ad implementare
proprio la formazione nella materia scientifica, ma è un aspetto
molto marginale.
Io concludo dicendo che con serietà e con impegno abbiamo
cercato davvero di portare avanti una riforma che vada davvero a
soddisfare e a garantire perché abbiamo cercato di mantenere
cristallizzato il nostro sistema, discostandoci da tutto il resto
del territorio nazionale tranne la Provincia di Bolzano, che ha
ancora un sistema diverso. Tra l'altro, questo testo di legge - e
vorrà pur dire qualcosa - va a superare i quattro quesiti
referendari che sono stati presentati a livello nazionale. Se
questo non è ascoltare quelle che erano delle preoccupazioni che,
se abbiamo legiferato in questa maniera, evidentemente
condividevamo, delle preoccupazioni del tutto legittime del corpo
docente e lo sono ancora di più in un territorio come il nostro,
credo che ci sia stata la volontà di porre davvero al centro il
nostro sistema scolastico, che, come dicevo prima, è un sistema che
ha dimostrato negli anni essere un sistema di eccellenza. Noi
quindi questo abbiamo cercato di fare e ripeto che la riforma
entrerà in vigore l'anno prossimo; noi crediamo che dimostrerà poi
con i fatti di essere una riforma che garantirà e continuerà a
garantire quel livello di istruzione eccellente che ha dimostrato
di saper fare proprio sul territorio valdostano.
Presidente -
Ha chiesto la parola il collega Cognetta
per...?
Cognetta (M5S) -
Per mozione d'ordine. Mi sembra che non
ci sia la votazione in aula su questo atto, quindi non posso più
intervenire, però, siccome l'Assessore mancherà domani, se io
volessi presentare una risoluzione per approfondire quanto detto
dall'Assessore, potrei farlo? No. Allora le chiedo gentilmente se
possiamo continuare la discussione, quindi fare delle repliche su
ciò che ha detto l'Assessore perché sono impossibilitato a
rispondere in questo momento, non so se è chiara la mia
richiesta.
Presidente -
Collega Cognetta, mi dispiace ma io sto al
Regolamento: se lei presentava la risoluzione prima della chiusura
della discussione generale, sì, ora non è più possibile. Ha chiesto
la parola il Consigliere Cognetta, ne ha facoltà.
Cognetta (M5S) -
Io posso presentare risoluzioni fino
all'ultimo punto all'ordine del giorno, poi se non c'è l'Assessore
a rispondere...è questo il problema, perché non è che devo
presentarla adesso, o sbaglio? Se non ci sarà l'Assessore, come
faccio quindi a presentare una risoluzione se poi l'Assessore non
potrà rispondermi sulle parole dette dall'Assessore?
Presidente -
Un conto è una risoluzione generale, ma su
un punto all'ordine del giorno lei lo presenta in fase di
discussione generale, prima della chiusura della discussione
generale...parlo della petizione...
Cognetta (M5S) -
Io non ho detto un ordine del giorno, ho
parlato di una risoluzione, che è una cosa diversa. Ripeto: se
volessi fare una discussione e portare una risoluzione entro la
fine di questo Consiglio, sarei impossibilitato in quanto
l'Assessore non è presente, per cui chiedo: si può continuare
questa discussione fino ad esaurimento per evitare la presentazione
di una risoluzione visto che l'Assessore non ci sarà?
Presidente -
In Capigruppo si è accordato di discutere i
punti riguardanti l'Assessore Rini in mattinata; l'articolo 36
sulle petizioni prevede che l'esame in Consiglio può concludersi
con l'approvazione di una risoluzione, ma deve essere presentata
prima della chiusura della discussione generale; siamo sulla
petizione. Mi dispiace, collega, non posso...è stata presentata
adesso una risoluzione.
Ha chiesto la parola il Consigliere Chatrian, ne ha facoltà.
Chatrian (ALPE) -
Lei sa che abbiamo affrontato questo
tema ieri nella Capigruppo, noi abbiamo dato la disponibilità ad
anticipare quasi dieci punti in mattinata. L'Assessore non sarà
presente questo pomeriggio e domani, da come abbiamo capito, non
potremo presentare delle risoluzioni perché mancherà l'Assessore
competente, noi abbiamo presentato una risoluzione adesso con
qualche minuto di ritardo, chiederemmo a lei, Presidente, visto e
considerato che l'Assessore non sarà presente questo pomeriggio e
domani di affrontare un discorso di metodo di lavoro, gradiremmo
avere la possibilità di affrontare...soprattutto dopo le repliche
che ci ha dato, nel momento in cui lei ha già giustamente chiuso la
discussione generale. Le chiediamo da un punto di vista
istituzionale, visto e considerato che, secondo noi, l'Assessore è
andata completamente fuori dal tema della petizione, del dibattito,
gradiremmo per chi ci ascolta quanto meno perché lei questo
pomeriggio non ci sarà e neanche domani...gradiremmo spiegare ai
valdostani che ci ascoltano che stiamo discutendo di altre
cose.
Presidente -
Ripeto: il Regolamento prevede che una
risoluzione nel merito alla petizione può essere presentata prima
della discussione generale; io capisco che si possono presentare
risoluzioni durante la giornata, ma non sulla questione riguardante
il merito della discussione. Questa risoluzione che è stata
presentata ora è fuori dal Regolamento, non è ricevibile: è questo
il problema di fondo, a meno che non si vada a modificare
radicalmente l'impostazione del Regolamento. Ha chiesto la parola
il collega Roscio, ne ha facoltà.
Roscio (ALPE) -
Il motivo è lo stesso del collega
Cognetta, mi sarebbe piaciuto poter discutere nel merito, ma
evidentemente lei è molto rispettoso del Regolamento e quindi non
si può discutere il merito della questione e ci dispiace di
questo.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Mozione d'ordine per la stessa
motivazione del collega Cognetta e del collega Roscio. Crediamo che
nella risposta dell'Assessore Rini ci siano stati dei
fraintendimenti di cose che ho detto io, perché alcune cose sono
state travisate: io non avevo parlato di quello, la questione di
metodo l'ho fatta sulla legge, ma l'ho fatta anche sulla
commissione, quindi, quando lei ha citato alcuni passaggi, io non
li avevo intesi in quel senso. Se noi quindi non possiamo più
replicare, perché così è, il dogma è quello, questo vi dà l'idea in
che contesto noi lavoriamo anche in commissione.
Presidente -
Non ci sono altre richieste di intervento,
il Consiglio prende atto.
