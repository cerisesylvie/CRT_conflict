Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 684 del 11 luglio 1984 - Resoconto
OGGETTO N. 684/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione dell'attività svolta dalla
Presidenza del Consiglio e dagli organi consiliari dopo l'ultima
adunanza:
Disegni di legge presentati:
Disegno di legge n. 91,
presentato dalla Giunta regionale
in data 4 luglio 1984, concernente: "Modificazioni ed integrazioni
alle norme sull'ordinamento dei servizi regionali e sullo stato
giuridico ed economico del personale della Regione - Approvazione
delle nuove tabelle organiche dei posti e del personale
dell'Amministrazione regionale"
(la Commissione).
Disegni di legge vistati:
Disegno di legge n. 59,
concernente: "Interventi
regionali in materia di agricoltura".
Disegno di legge n. 65,
concernente: "Proroga della
garanzia fideiussoria della Regione presso istituti e aziende
bancarie, per la concessione di prestiti e di fido bancario a
favore della Cooperativa Produttori Latte e Fontina della Valle
d'Aosta".
Disegno di legge n. 69,
concernente: "Abrogazione L.R.
23.5.1973, n. 27, scioglimento e messa in liquidazione dell'Azienda
Autonoma denominata Agraria Regionale Valdostana (ARV)".
Disegno di legge n. 72,
concernente: "Disciplina della
classificazione delle aziende alberghiere".
Disegno di legge n. 67,
concernente: "Aumento, per l'anno
1984, degli stanziamenti previsti per l'applicazione della L.R.
14.7.1982, n. 24, concernente: Interventi per la realizzazione di
infrastrutture ricreativo-sportive di interesse turistico".
Disegno di legge n. 68,
concernente: "Aumento degli
stanziamenti annui previsti per l'applicazione della L.R.
26.8.1974, n. 35, concernente: Interventi a favore dello
sport".
Disegno di legge n. 70,
concernente: "Aumento, per l'anno
1984, della spesa per l'applicazione della L.R. 3.8.1971, n. 10,
relativa alla sottoscrizione di capitale azionario di società di
funivie e seggiovie locali e di altre società aventi per fine
iniziative di interesse turistico locale".
Disegno di legge n. 71,
concernente: "Ulteriore
modificazione ed integrazioni alle L.R. 11.8.1981, n. 57 e
10.6.1983, n. 41, concernenti: Concessione di garanzia fideiussoria
della Regione alla MAXEL Vallée d'Aoste per esigenze di cassa".
Disegno di legge n. 61,
concernente: "Aumento della spesa
per l'applicazione della L.R. 9.5.1963, n. 12, concernente
l'istituzione dell'Ente Valdostano per l'Artigianato Tipico".
Deliberazioni vistate:
7
Deliberazioni non vistate:
Deliberazione n. 675/VIII concernente: "Modifica al contratto
rep. n. 5917 del 4.8.1981, relativo all'esercizio presso la Casa da
Gioco di Saint-Vincent dei cosiddetti giochi americani".
Riunioni di Commissioni:
1^ Commissione: 1
2^ Commissione: 1
4^ Commissione: 1
1^ e 3^ Commissione in riunione congiunta: 1
1^ e 5^ Commissione in riunione congiunta: 1
1^ Commissione e Capigruppo per problemi della gestione della
Casa da Gioco: 1
3^ Commissione e Capigruppo per problemi concernenti i generi
contingentati: 1
PRESIDENTE:
Signori Consiglieri, desidero in apertura di
seduta, riallacciandomi a quanto è stato già fatto a livello
nazionale, ricordare il 6° anniversario dell'elezione a Presidente
della Repubblica dell'On. Sandro Pertini, elezione avvenuta con la
quasi totalità dei consensi del Parlamento, in un momento di grave
crisi per la democrazia insidiata allora dall'imperversare del
fenomeno terroristico, culminato con l'assassinio dell'On. Aldo
Moro.
Il Presidente Pertini ha riempito questi sei anni con una forte
iniziativa di presenza, di interpretazione e di sollecitazione sui
temi più vitali di una nazione moderna. E' stato l'interprete più
genuino dei sentimenti del popolo italiano.
Pensando di interpretare il pensiero di questa Assemblea,
ritengo doveroso rivolgere un caloroso saluto al Presidente della
Repubblica, accompagnato dall'augurio che egli possa continuare con
il suo intatto prestigio la sua opera di promozione e di
equilibrio, preziosa per la democrazia italiana.
Nei giorni 6 e 7 luglio ho partecipato a Trieste ad un convegno
celebrativo del ventennale dell'istituzione della Regione
Friuli-Venezia Giulia. E' stato un incontro interessante che ha
permesso un proficuo scambio di idee e di opinioni sulla
funzionalità dell'Ente Regione. Nel portare il saluto della Regione
Valle d'Aosta, ho messo l'accenno sull'enorme baratro che separa la
visione centralistica dello Stato da quell'Italia delle Regioni che
era ed è prefigurata nella Costituzione della Repubblica.
Nel formulare un augurio di lunga e prospera vita alla Regione
Friuli Venezia Giulia, ho espresso l'auspicio che vengano
rinsaldati i legami di collaborazione fra le nostre Regioni per far
progredire insieme l'autonomia, che è lo strumento più vivace ed
attuale della democrazia partecipata ed attiva voluta dalla
Costituzione della Repubblica italiana.
Devo altresì comunicare che il Presidente della fondazione
Institut Agricole Régional ha fatto pervenire a questa Presidenza
la relazione annuale sull'attività svolta ed i risultati conseguiti
dalla fondazione.
Inoltre da parte della Direzione del Traforo del Monte Bianco è
pervenuto l'elenco contenente dati sul traffico del tunnel relativo
al mese di giugno.
In ultimo vorrei ricordare brevemente la figura dell'On. De
Micheli Vitturi, deputato del M.S.I., deceduto in questi giorni. A
nome dell'Assemblea ritengo di presentare al M.S.I. le nostre più
sincere condoglianze.
Ha chiesto di parlare il Consigliere Aloisi, ne ha facoltà.
ALOISI - (M.S.I.):
Vorrei ricordare brevemente la figura
dell'Onorevole De Micheli Vitturi.
Deputato al Parlamento nazionale e Presidente del Comitato
centrale del M.S.I. - D.N., era anima nobile e buona; è deceduto a
Roma proprio alla vigilia della riunione del Comitato centrale,
mentre era intento a terminare gli ultimi preparativi per
l'imminente assise.
Partii per recarmi a Roma al Comitato centrale e partecipai al
funerale; con mio grande piacere ebbi modo di vedere la solidarietà
da parte di tutte le altre forze politiche. Nella sede nazionale
del M.S.I. ha partecipato il Ministro Scalfaro, l'Onorevole
Fracchia del P.C.I. e tanti altri Deputati e Onorevoli di tutte le
forze politiche.
De Micheli Vitturi era nato in Dalmazia, a Spalato ed aveva
vissuto il dramma e la tragedia del settembre del 1943: il dramma e
l'esodo delle terre della Dalmazia e dell'Istria, invase dalle
bande titine. Era riparato in Italia, arruolandosi nella Repubblica
Sociale Italiana, dopo aver visto con sgomento il massacro da parte
degli slavi di tre generali e quarantadue ufficiali italiani.
"Le parole non bastano, ma i sentimenti parlano ancora" - aveva
detto. Nella vita era stato attivo e generoso ed aveva dedicato
tutta la sua esistenza per la patria dalmata, la patria friulana,
la patria italiana.
La sua intensa attività politica e la sua generosità hanno fatto
sì che ben meritasse la stima e l'apprezzamento di tutto il mondo
della destra italiana, e aggiungerei, soprattutto dei suoi e nostri
avversari politici. Grazie.
