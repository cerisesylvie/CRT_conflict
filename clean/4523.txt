Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 198 del 7 aprile 1982 - Resoconto
OGGETTO N. 198/VII - PREDISPOSIZIONE DI PIANI D'INTERVENTO
PER LA SOLUZIONE DEI PROBLEMI DELLE AZIENDE S.I.V. E FORTUNA WEST -
(Approvazione di mozione).
PRESIDENTE
: Do lettura della mozione presentata dai
Consiglieri Carlassare e Cout:
Verificato il deteriorarsi della situazione occupazionale
della Bassa Valle; Considerato che attualmente due delle maggiori
aziende della zona, la S.I.V. e la Fortuna West sono in gravissime
difficoltà;
Preso atto che è necessario andare ad una risoluzione rapida
della situazione delle due aziende;
IL CONSIGLIO REGIONALE
DELIBERA
di impegnare la Giunta regionale a presentare con urgenza
un
piano d'intervento dell'Amministrazione regionale capace di
risolvere i problemi occupazionali delle due aziende.
PRESIDENTE
: Illustra la mozione il Consigliere
Carlassare.
CARLASSARE - (Dem. Prol. - Nuova Sin. ):
Molto
brevemente, non perché. ci sia poco da dire, anzi c'è moltissimo,
ma perché il tutto è sintetizzabile in pochissime parole: queste
due fabbriche sono di fatto chiuse; tutte e due le aziende non
usufruiscono più delle forniture di forza e luce dall'ENEL perché
le bollette non sono state pagate e non so se uguale sorte hanno
subito i telefoni; i dipendenti delle due aziende da parecchi mesi
non ricevono lo stipendio e non si sa quando potranno godere
dell'indennità prevista dalla cassa integrazione. Con questa
mozione abbiamo inteso sollevare il problema, cogliendo la presenza
in quest'aula dei rappresentanti dei lavoratori delle due
aziende.
Invito la Giunta, il Presidente - non tanto l'Assessore
all'Industria, e Commercio, che ritengo sia poco informato vista la
non risposta datami alla richiesta di dati riguardanti le aziende
industriali in Valle - ad illustrarci quali siano le reali
intenzioni di intervenire, quali le possibilità in tal senso della
Giunta regionale, e quali prospettive si aprono per la ripresa del
lavoro nelle due aziende.
Il dibattito penso debba toccare i punti che ho accennato ed
evidenziare la realtà che dobbiamo affrontare e che soprattutto
devono affrontare i lavoratori. Spero che ci sia una illustrazione
adeguata e che possano essere giudicate positive le prospettive
sulla ripresa del lavoro nelle due aziende.
PRESIDENTE
: Ha chiesto di parlare il Consigliere Tamone.
Ne ha facoltà.
TAMONE - (U.V.):
Brevemente. Ci rendiamo conto che la
situazione occupazionale in tutta la Valle (non solo nella Bassa
Valle, dove peraltro l'industrializzazione ha raggiunto livelli
molto più alti che in altre zone) si presenta per tratti
drammatica, come del resto avviene un po' per tutte le società
industriali occidentali in questo momento.
Non ci convince però l'impostazione per cui dovrebbe sempre
essere il governo regionale a farsi carico di certe situazioni. Noi
siamo convintissimi che il governo regionale, soprattutto sulle
piccole industrie, deve svolgere una azione chiara, precisa e ben
definita; ma non si può, secondo noi, chiedere che esso risolva i
problemi svolgendo attività in luogo dell'azienda.
Noi pensiamo che l'azione dell'imprenditore sia fondamentale; se
questa viene a mancare evidentemente manca uno dei pilastri sui
quali l'industria può andare avanti. E' chiaro che in moltissimi
settori la Regione interviene, ma secondo me deve farlo soltanto
come supporto; non può mettersi al posto di chi decide e determina,
altrimenti a questo punto è la Regione che diventa imprenditore.
Questo bisogna chiarirlo; se siamo d'accordo per seguire una via di
questo genere, noi potremo anche essere disponibili a discutere del
caso concreto, ma non ci sembra che in questo momento siamo già a
quel punto.
Quindi noi chiederemmo, essendo sostanzialmente d'accordo con
quello che dice la mozione nella parte illustrativa, di modificare
il deliberato sostituendo l'attuale: "di impegnare la Giunta
regionale a presentare con urgenza un piano d'intervento
dell'Amministrazione regionale capace di risolvere i problemi
occupazionali delle due Aziende", con il seguente: "di impegnare la
Giunta regionale a mettere in atto tutte le iniziative necessarie
per ottenere con urgenza dalle Aziende interessate piani validi e
credibili dal punto di vista economico-finanziario, che consentano
assieme ad altri eventuali interventi il mantenimento degli attuali
livelli occupazionali nella zona".
Qui traspare la posizione che l'Union Valdôtaine ha nei
confronti dell'industria: l'industria in Valle d'Aosta deve
continuare ad esistere, chiaramente ai livelli attuali e non
scendendo al di sotto; la nostra proposta di deliberato riflette
appunto questa posizione.
PRESIDENTE
: Altri chiedono di parlare? La parola al
Consigliere De Grandis.
DE GRANDIS - (P.R.I.):
Vorrei fare alcune considerazioni
sulle situazioni che si verificano in Bassa Valle in alcune aziende
di carattere privato. Io sono dell'opinione, come già ha detto
Tamone, che la Regione non può sostituirsi all'imprenditore
privato, anche perché quando questo avviene, come è successo in
altre zone, i risultati non sono certamente brillanti.
Il caso particolare della Fortuna West, se esaminato
attentamente, ci dimostra che quel tipo di azienda non ha futuro,
da una parte perché gran parte di questo tipo di lavorazione è di
proprietà del settore pubblico, che può permettersi di produrre
sotto costo, dall'altra perché vi è una concorrenza pesantissima da
parte dell'Estero Oriente, di Hong Kong in particolare; perciò la
Fortuna West si è trovata al punto che i suoi sette, otto clienti,
per lo più stranieri, potevano rifornirsi degli stessi prodotti
provenienti da Hong Kong a un costo inferiore di circa la metà e
franco i loro stabilimenti.
Ora in una situazione di questo genere è evidente che un
semplice sostegno della Regione con finanziamenti non è
assolutamente risolutivo del problema, perché l'Azienda deve o
ristrutturarsi o cambiare forma di produzione. Cosa significa
cambiare forma di produzione? Si crea un marchio come fanno
determinate aziende che oggi sul mercato reggono proprio perché
hanno un nome, ma questo è un rischio che può assumersi soltanto
l'imprenditore, il quale deve avere determinate e specifiche
capacità per poterlo fare; non può farlo certamente la Regione che,
a mio avviso, può soltanto sollecitare le aziende affinché
presentino dei programmi credibili di ristrutturazione o di
modifica, tali che giustifichino il suo intervento in difesa dei
posti di lavoro; altrimenti, io credo che non sia un'operazione
economica valida neanche da parte dell'Ente pubblico sostenere
aziende che non hanno un futuro.
Credo che in questo settore noi dovremmo preoccuparci anche di
un altro fatto: visto l'andamento del mercato, dovremmo concentrare
la nostra attenzione, se vogliamo attirare in Regione aziende
capaci di dare uno sbocco occupazionale ai lavoratori della Bassa
Valle, su quelle aziende che, da quello che si legge sulle riviste
specializzate, sulla stampa, hanno un futuro; mi riferisco, ad
esempio, alla telematica e all'informatica: ecco, questi settori
che certamente hanno un futuro perché si stanno sviluppando in
maniera massiccia in tutto il mondo, dovrebbero attirare la nostra
attenzione come possibili settori degni di essere sostenuti, perché
non corrono il rischio di trovarsi nel giro di un anno o due o tre
in condizione di difficoltà.
Mi rendo conto d'altronde che non è facile attirare in Valle le
aziende che piacciono a noi piuttosto che quelle che sono
disponibili, però io sono anche convinto che certi tipi di aziende
che secondo le ricerche di mercato hanno effettivamente un futuro,
possono essere incoraggiate anche con uno sforzo maggiore della
Regione, perché evidentemente è di gran lunga preferibile
concentrare lo sforzo su aziende operanti in settori in fase di
espansione, piuttosto che disperdere gli interventi per aiutare
aziende che probabilmente regrediranno. Questo si sta verificando
per i molti insediamenti effettuati in Bassa Valle, che un futuro
non l'hanno avuto e che sono motivo di continua preoccupazione per
i lavoratori e per lo stesso Ente pubblico.
Sono quindi favorevole all'emendamento proposto da Leonardo
Tamone a favore del quale voterò.
PRESIDENTE
: Altri prendono la parola in sede di
discussione generale?
La parola al Presidente della Giunta.
ANDRIONE - (U.V.):
Ribadisco ancora una volta che non si
possono avere contemporaneamente degli obiettivi differenti. Il
nostro obiettivo in questo momento è quello di difendere i livelli
occupazionali, sostenendo delle industrie che siano sane, quali che
siano le loro attività, ed i livelli occupazionali devono tenere
conto sia della mano d'opera femminile che di quella maschile. A
questo punto, non possiamo fare il discorso della scelta, anche con
incentivi enormi, per l'insediamento di future industrie altamente
specializzate che però impiegano pochissima mano d'opera altamente
qualificata. Nel caso specifico delle due aziende di cui stiamo
trattando, per quanto riguarda la S.I.V. l'ho già detto e lo
ripeto, entro la fine del mese sarà presentato un piano da parte
dei responsabili, perché la S.I.V. è un'azienda sana; la
preoccupazione è quella che con il crollo del Gruppo Carminati
bisognerà trovare una collocazione di mercato valida per il
prodotto S.I.V. che fino ad oggi era tutto assorbito all'interno
del Gruppo Carminati. Quindi il problema si pone in termini di
chiusura di conti bancari passivi assolutamente insostenibili per
il costo del denaro, e in termini di collocazione a priori della
produzione. Vista la qualità del prodotto e vista la disponibilità
dell'azienda, pare che la cosa sia fattibile: aspettiamo di avere
il piano per sottoporlo al Consiglio.
La questione Fortuna West si presenta invece molto più grave
perché tale industria opera in un settore in cui la concorrenza è
spietata da parte, oltre che dei Paesi citati dal Consigliere De
Grandis, dal Terzo Mondo, con produzione di "casual" proveniente da
Formosa e Taiwan. Proprio oggi abbiamo avuto un incontro,
l'Assessore competente Chabod ed io, con una grossa ditta di Biella
ed abbiamo messo le prime basi chiare perché ci venga presentato un
piano attraverso il quale superare la crisi della Fortuna West. Gli
imprenditori biellesi hanno già visitato la fabbrica, riconoscendo
che la struttura ed il macchinario sono validi; bisogna tener conto
però che il machina-rio invecchia nell'arco di sette anni e che la
produzione è molto legata ai tempi; per cui un investimento tardivo
con un macchinario che permette dei tempi più corti, mette
rapidamente fuori mercato un'industria valida; quindi si lavora in
condizioni particolarmente difficili.
Detto questo, la Regione ha preso alcuni impegni: considerando
la situazione attuale, si procederà alla chiusura, se è necessario,
della precedente gestione e si richiederà a questi possibili nuovi
soci la presentazione di un piano specifico.
La formulazione di impegno per la Giunta proposta dal
Consigliere Tamone è più precisa, ma sia con questa che con quella
originale la Giunta è impegnata a trovare una soluzione specifica
al problema riguardante queste due fabbriche. Qualora la Fortuna
West riproponga la presentazione di un piano, come quello già
presentato una volta, inattuabile e cioè perdente in partenza, la
Giunta riferirà al Consiglio l'impossibilità di continuare nella
lavorazione tessile perché, - e su questo concordo perfettamente
con il Consigliere De Grandis - non siamo disponibili né a
stabilire un dirigismo regionale e quindi a creare un'industria
seguita direttamente dalla Regione, né a partire con delle
soluzioni che riteniamo non siano valide.
PRESIDENTE
: Ha chiesto di parlare il Consigliere Cout. Ne
ha facoltà.
COUT - (P.C.I.):
Ci sembra di poter concordare su gran
parte di ciò che ha detto il Presidente della Giunta; l'importante
è, sì, di avere degli imprenditori, delle aziende che riescano a
portare piani credibili, è però necessario che anche la Giunta
sappia intervenire di conseguenza su questi piani faccende delle
sue proposte affinché si possano trovare delle soluzioni a questi
problemi. Al di là delle diverse posizioni espresse nel deliberato
della mozione o in quello proposto dal Consigliere Tamone, il
problema è quello di arrivare alla discussione di questi piani in
Consiglio regionale, e di conseguenza discutere anche sulle
proposte di intervento che farà la Giunta.
Penso che si possa anche accettare la proposta che ha fatto il
Consigliere Tamone, con la quale in definitiva si impegna la Giunta
a portare in Consiglio questi piani che verranno proposti in
discussione. La discussione si sposta a quel momento, e in quella
sede ognuno potrà esprimere il suo giudizio.
PRESIDENTE
: La parola all'Assessore all'Industria,
Commercio, Artigianato e Trasporti Chabod.
CHABOD - (D.C.):
Vorrei aggiungere una cosa a quello che
ha detto il Presidente. Non dimentichiamo che la SIRCA DAVIT,
l'APPEL e anche altre è la quarta volta che vanno male! Tutti
quelli con i quali noi prendiamo contatti sono a conoscenza di
questo fatto; rendetevi conto quindi che, con tali precedenti il
nostro compito non è certamente facile: non si trovano certo molti
imprenditori disposti a rilevare delle aziende in perdita! Io non
sto a dirvi perché si va male, ma è certo che questo fatto è un
handicap enorme per la "Fortuna West".
PRESIDENTE
: Anche il Consigliere Carlassare concorda con
l'emendamento che è stato presentato?
La parola al Consigliere Carlassare.
CARLASSARE - (Dem. Prol. - Nuova Sin. ):
Sì, il problema
non è chiaramente quello di mettersi a discutere sulle virgole in
questo momento; probabilmente bisogna però avere le idee un pochino
più chiare di quanto non dimostri l'Assessore Chabod, perché io
invece vorrei proprio sapere perché le cose continuano ad andar
male: questo mi pare sia il vero problema.
Concordo come avevo già detto altre volte con il Presidente
Andrione quando dice che il problema non è solo quello di avere
un'industria futuribile, perché diventa impossibile occupare la
gente che ha bisogno del posto di lavoro in questo momento;
dobbiamo tener conto delle caratteristiche socio-economiche della
Valle in cui operiamo, per cui se impiantiamo ex novo, senza aver
predisposto una serie di condizioni ben precise, o facilitiamo.
l'intervento in Valle di certe industrie, probabilmente non
occupiamo nessuno, oppure dobbiamo importare tecnici da altre parti
e occupiamo solo della manodopera locale, senza creare i
presupposti che consentano al processo di industrializzazione di
svilupparsi quasi automaticamente.
Il problema è che la Regione stabilisca finalmente delle linee
di tendenza, su cui noi possiamo anche non esessere d'accordo,
all'interno delle quali intervenga, faccia degli investimenti per
servizi, faccia degli investi menti che vanno in quella
direzione;non deve più accadere che da parte della Giunta vengano
le risposte e le affermazioni che ha fatto l'Assessore all'
Industria. Non si può ammettere che si dica: non stiamo qui a
discutere perché è la quarta volta che-va male! Questo è
inaccettabile.
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Una domanda al Presidente della
Giunta: questi piani, qualora fossero presentati in tempi brevi,
verrebbero finanziati attraverso i fondi di rotazione o attraverso
la Finanziaria?
ANDRIONE - (U.V.):
Attraverso la Finanziaria, perché il
tipo di investimento diventa importante; e il Consiglio regionale
sarà chiamato proprio a discutere la possibilità - e credo che
abbiate già il disegno di legge in mano - dell'utilizzo del fondo
speciale per questo tipo di difesa del livello occupazionale.
PRESIDENTE
: Allora dall'esito della discussione, mi pare
che i presentatori della mozione siano d'accordo per sostituire il
deliberato con quello proposto dal Consigliere Tamone.
Do lettura della mozione nel testo concordato dai presentatori e
dal Consigliere Tamone:
Verificato il deteriorarsi della situazione occupazione della
Bassa Valle; Considerato che attualmente due delle maggiori aziende
della zona, la S. I. V. e la Fortuna West sono in gravissime
difficoltà;
Preso atto che è necessario andare ad una risoluzione rapida
della situazione delle due aziende;
IL CONSIGLIO REGIONALE
DELIBERA
di impegnare
la
giunta regionale a mettere in atto
tutte le iniziative necessarie per ottenere, con urgenza, dalle
aziende interessate piani validi e credibili dal punto di vista
economico-finanziario che consentano assieme ad altri eventuali
interventi il
manteni
mento degli
attuali
livelli
occupazio
nali
nella zona.
PRESIDENTE
: Metto in approvazione la mozione testé
letta:
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
PRESIDENTE
: La seduta è tolta.
Il Consiglio sarà convocato a domicilio.
L'adunanza termina alle ore 18.52
