Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4049 del 16 dicembre 1992 - Resoconto
OGGETTO N. 4049/IX Istituzione di una commissione regionale
per accertare lo stato di povertà in Valle d'Aosta.
(Interrogazione)
Presidente
Do lettura dell'interrogazione presentata
dai consiglieri Beneforti, Ricco e Chiofalo, iscritta al punto 9
dell'ordine del giorno.
Interrogazione A conoscenza dei risultati scaturiti
dall'indagine svolta dalla Commissione sulla povertà in Italia,
presso la Presidenza del Consiglio dei Ministri;
Preso atto che il 16 percento dei Valdostani risultano in stato
di povertà;
A conoscenza, altresì, dell'indagine condotta dalla stessa
Commissione sulla spesa sostenuta per i consumi familiari da cui
scaturiscono evidenti diseguaglianze nell'intero territorio;
Preso atto che dalla precedente Giunta era stata presa
l'iniziativa di costituire una Commissione a livello regionale per
accertare lo stato di povertà reale esistente;
i sottoscritti consiglieri regionali
interrogano
l'Assessore competente per conoscere:
1) se ritiene opportuno dar seguito alla istituzione della
Commissione di lavoro per verificare e conoscere la reale
situazione in cui la nostra Regione si trova e quindi assumere le
iniziative per adeguare la vigente normativa agli interventi che in
campo sociale si rendono necessari.
Presidente
Ha chiesto la parola l'Assessore alla
sanità ed assistenza sociale Cout; ne ha facoltà.
Cout (PCI-PDS)
In Giunta avevamo già esaminato la
proposta di istituire un'apposita commissione per accertare lo
stato di povertà in Valle d'Aosta, ma poi abbiamo ritenuto
opportuno attendere, almeno per il momento, perché prima di
esaminare la composizione di tale commissione sarebbe opportuno
definire con maggiore esattezza il tipo di intervento che si vuole
fare. Questo lavoro potrebbe anche essere effettuato in sede di
Commissione.
Mi risulta che già nel 1987 si voleva intervenire con una legge
regionale per integrare i redditi minimi, ma quell'intervento
sarebbe costato diversi miliardi.
Io concordo sul fatto che una commissione di questo genere ci
aiuti, magari anche attraverso la predisposizione di un progetto di
legge, a riorganizzare tutti i possibili interventi in questo
settore, proprio perché è molto delicato decidere quali contributi
accordare per soccorrere situazioni piuttosto difficili.
E' tuttavia necessaria, in via prioritaria, una valutazione di
carattere politico che io mi riservo di fare in Commissione ed
inoltre, per procedere con spedita sicurezza, occorrere decidere il
tipo di lavoro ed il modo in cui tale lavoro deve essere fatto.
Occorre cioè stabilire se tale lavoro deve essere fatto da due
persone dell'Assessorato oppure se deve essere fatto chiedendo ad
una società di informatica di offrirci un pacchetto operativo che
ci permetta di immagazzinare subito tutti i dati che giungeranno
dai comuni, dalla Previdenza sociale, dall'Assessorato e da varie
altre parti.
Forse bisognerebbe integrare la Commissione con i rappresentanti
di una società che opera nel settore informatico o con delle
persone che siano tecnicamente preparate e capaci di metterci
subito a disposizione un valido strumento tecnico che ci consenta
di raccogliere tutti i dati disponibili.
La discussione era già arrivata in Giunta, ma poi si è pensato
di riflettere ulteriormente sulla questione, per avviare nel modo
più sicuro il perseguimento degli obiettivi che saranno
indicati.
Si dà atto che dalle ore 10,05 presiede il Vicepresidente
Stévenin.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Da un'indagine sullo stato di povertà,
effettuata da un'apposita Commissione della Presidenza del
Consiglio dei Ministri, abbiamo appreso che il 16 per cento dei
Valdostani è in stato di povertà.
Appena conosciuto tale risultato, ci siamo chiesti se era
possibile individuare queste persone ed abbiamo perciò deciso di
costituire una commissione di lavoro, composta da rappresentanti
delle organizzazioni sindacali, dei comuni, delle comunità montane
ed anche dell'Agenzia del lavoro che avevamo contattato per
ottenerne il contributo. Tali enti avevano dato il loro consenso e
mi pare che qualcuno avesse anche designato i propri rappresentanti
in seno alla commissione. Poi c'è stato il cambio di maggioranza
alla Regione. Ora, a sei mesi di distanza, con questa
interrogazione intendiamo sapere se quella commissione è stata
istituita e se ha cominciato a lavorare.
Quella commissione doveva conoscere la vera situazione della
povertà nella nostra Regione, grazie anche all'apporto dei comuni,
che, date le loro dimensioni, sono certamente in grado di conoscere
le condizioni di vita dei loro cittadini. Tutto ciò avrebbe
consentito di programmare gli interventi in campo sociale utili
almeno a fronteggiare le situazioni più critiche di povertà,
imputabili alla miseria, alla mancanza di un'abitazione, del
riscaldamento, del minimo vitale, di forme di assistenza...
Io credo che tutti siamo convinti della necessità di portare
avanti questo discorso, perché non è ammissibile che in una regione
come la nostra ci siano ancora persone che vivono in miseria e
senza assistenza.
L'Assessore, rispondendo all'interrogazione, ha detto: "Prima di
intervenire, bisogna stabilire il tipo di intervento che si vuole
fare...". Assessore Cout, prima si fa l'indagine per conoscere la
realtà della situazione e dopo si programmano gli interventi. Non
si possono destinare delle risorse, se prima non si conosce
l'entità di questo fenomeno nella nostra Regione. E' proprio per
questo, cioè per non andare a fare dell'assistenzialismo
clientelare o elettorale, è necessario conoscere la realtà per
aiutare in modo risolutivo le famiglie che si trovano in una
situazione veramente difficile.
Nessuno impedisce che la commissione sia integrata da altri
componenti, ben vengano altre persone se aiutano a ridurre i tempi
di lavoro. Ma in queste cose, Assessore Cout, non si possono
attendere altri sei mesi per poi sentirci dire: "Dovremo studiare,
vedere..., ci dovremo confrontare a livello di Giunta...". Ancora
una volta dobbiamo registrare un ritardo assolutamente
ingiustificato, perché oggi nella nostra Regione ci sono
sicuramente delle famiglie che continuano a vivere in miseria,
mentre noi stiamo qui a disquisire se prima è nato l'uovo o la
gallina.
Per questo mi ritengo ampiamente insoddisfatto della risposta e
noi, come gruppo, metteremo in atto le iniziative che riterremo
necessarie.
