Classificazione
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni



Oggetto del Consiglio n. 2327 del 22 marzo 2012 - Resoconto
OGGETTO N. 2327/XIII - Proposta di legge: "Ulteriori
modificazioni alla legge regionale 4 settembre 2001, n. 26
(Istituzione, organizzazione e funzionamento del Comitato regionale
per le comunicazioni (Co.Re.Com.). Abrogazione della legge
regionale 27 dicembre 1991, n. 85)".
Articolo 1
(Sostituzione dell'articolo 3)
1. L'articolo 3 della legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85), è sostituito dal
seguente:
"Articolo 3
(Composizione e durata in carica)
1. Il Comitato è composto dal Presidente e da altri quattro
componenti. I cinque componenti sono scelti tra persone che diano
garanzia di assoluta indipendenza sia dal sistema politico
istituzionale che dal sistema degli interessi di settore delle
comunicazioni e che possiedano competenza ed esperienza comprovate
nel settore della comunicazione nei suoi aspetti culturali,
giuridici, economici e tecnologici.
2. Il Presidente del Comitato è eletto dal Consiglio
regionale, a votazione segreta, a maggioranza dei due terzi dei
Consiglieri assegnati. Qualora, dopo due votazioni consecutive,
nessun candidato raggiunga tale maggioranza, il Consiglio procede
con ulteriore votazione da effettuarsi nella stessa seduta del
Consiglio regionale e risulta eletto il candidato che riporta la
maggioranza assoluta dei consiglieri assegnati.
3. Gli altri componenti del Comitato sono eletti dal
Consiglio regionale, a votazione segreta, con voto limitato a tre
nomi. In caso di parità è eletto il più anziano di età. Almeno un
componente deve essere espresso dalla minoranza.
4. I componenti del Comitato restano in carica cinque anni a
decorrere dalla data dell'elezione e non sono immediatamente
rieleggibili. Il divieto di immediata rielezione non si applica ai
componenti del Comitato che abbiano svolto la loro funzione per un
periodo di tempo inferiore a due anni e sei mesi. I componenti del
Comitato continuano ad esercitare le loro funzioni fino al giorno
antecedente l'insediamento dei successori, su convocazione del
Presidente del Consiglio regionale.
5. In caso di morte, di dimissioni o di decadenza di un
membro del Comitato, il Consiglio regionale procede all'elezione
del sostituto, che resta in carica fino alla scadenza del Comitato.
Alle elezioni per il rinnovo parziale del Comitato non si applica
il metodo del voto limitato.
6. Nel caso in cui il Comitato si riduca a due componenti, si
procede al rinnovo integrale del Comitato stesso.
7. Alle procedure di rinnovo integrale del Comitato si
provvede entro sessanta giorni dalla scadenza ordinaria o dal
verificarsi dell'ipotesi di cui al comma 6. Al rinnovo parziale del
Comitato, in seguito a cessazione anticipata dalla carica di uno o
due membri, si procede entro sessanta giorni dalla morte del
componente o contestualmente alla presa d'atto delle dimissioni o
alla deliberazione consiliare di decadenza del componente. In caso
di dimissioni del Presidente del Comitato, si provvede alla
sostituzione a norma del comma 2 nel termine di sessanta
giorni.
8. Ai fini della nomina del Presidente del Comitato e degli
altri componenti non si applica la legge regionale 10 aprile 1997,
n. 11 (Disciplina delle nomine e delle designazioni di competenza
regionale).".
Articolo 2
(Modificazione all'articolo 10)
1. Il comma 1 dell'articolo 10 della l.r. 26/2001 è
sostituito dal seguente:
"1. Al Presidente e ai componenti del Comitato è attribuita
un'indennità mensile di funzione, per dodici mensilità, pari
al:
a) per il Presidente, venticinque per cento dell'indennità di
carica mensile lorda spettante ai consiglieri regionali;
b) per i componenti, sedici per cento dell'indennità di
carica mensile lorda spettante ai consiglieri regionali.".
Articolo 3
(Abrogazioni e ultrattività)
1. Sono abrogati gli articoli 14 e 15 della legge regionale
1° agosto 2011, n. 22 (Modificazioni alla legge regionale 4
settembre 2001, n. 26 (Istituzione, organizzazione e funzionamento
del Comitato Regionale per le Comunicazioni (Co.Re.Com.).
Abrogazione della legge regionale 27 dicembre 1991, n.
85)).
2. Fino al primo rinnovo integrale del Comitato successivo
alla data di entrata in vigore della presente legge continuano a
trovare applicazione le disposizioni relative alla composizione del
Comitato e alle indennità di funzione spettanti ai componenti dello
stesso, vigenti alla medesima data.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Crétaz.
Crétaz (UV)
- Merci M. le Président.
La legge regionale 1° agosto 2011, n. 22, ha innovato la
previgente disciplina regionale del Co.Re.Com., introducendo una
serie articolata di interventi di semplificazione amministrativa e
di contenimento della spesa pubblica, in linea con le misure di
austerity
e di razionalizzazione previste dalla "manovra
Tremonti" dello scorso luglio. In particolare, il "taglio" del
numero dei componenti del Comitato da cinque a tre, con la
conseguente contrazione dei costi per gli emolumenti
complessivamente erogati, costituisce senza dubbio uno degli
aspetti maggiormente caratterizzanti del "pacchetto" di riforme
licenziate dal Consiglio regionale.
In seguito ad una più approfondita analisi, tuttavia, la
riduzione del collegio a tre soli membri, benché ispirata ad
un'imprescindibile esigenza di salvaguardia delle finanze
pubbliche, appare poco coerente con la natura stessa del Comitato,
istituito per svolgere in posizione di terzietà delicate funzioni
di governo, garanzia e controllo, aventi anche natura
giurisdizionale, sul sistema delle comunicazioni in ambito
regionale. A poco più di sette mesi dall'approvazione della legge
regionale n. 22/2011, pertanto, la presente proposta di legge
interviene nuovamente sul numero dei componenti del Comitato,
ripristinandone la struttura originariamente prevista dalla legge
istitutiva, fatta salva la soppressione della figura del
vice-presidente, già disposta dalla legge regionale n. 22/2011
medesima, che rimane confermata.
In ossequio con il principio della rappresentatività, cardine
del nostro ordinamento democratico, l'allargamento del collegio è
diretto a garantire un adeguato equilibrio e pluralismo nella
selezione dei componenti. Tale misura consente, inoltre, di
tutelare le prerogative della minoranza consiliare - a cui viene
espressamente riservata la facoltà di selezionare almeno un
componente -, valorizzando al contempo il meccanismo del "voto
limitato" e risultando, quindi, maggiormente coerente con
l'esigenza di preservare il ruolo istituzionale di garanzia e
vigilanza del Co.Re.Com. quale
authority
indipendente.
È importante sottolineare, peraltro, come le citate esigenze di
rappresentatività e pluralismo siano perseguite dalla presente
proposta di legge "a costo zero", senza pregiudizio alcuno per le
finanze pubbliche, e nel pieno rispetto degli obiettivi di
contenimento della spesa pubblica che hanno animato l'intervento
normativo dello scorso mese di agosto. L'allargamento del collegio,
infatti, si accompagna ad una riduzione proporzionale dei compensi
da corrispondere a ciascun componente, in modo tale da mantenere
invariati i saldi di spesa complessivi a carico del bilancio
consiliare. Nel dettaglio, l'indennità mensile di funzione del
presidente del Comitato, attualmente pari al quaranta per cento
dell'indennità di carica mensile lorda percepita dai consiglieri
regionali, è ridotta al venticinque percento, mentre per gli altri
membri tale percentuale risulta "tagliata" dal venticinque al
sedici percento.
Da ultimo va ricordato che le modifiche introdotte dalla
proposta di legge trovano applicazione a decorrere dal prossimo
rinnovo integrale del Comitato stesso. Nelle more restano in vigore
le disposizioni relative alla composizione del Comitato e dei
compensi spettanti ai componenti già in origine prescritte dalla
legge regionale n. 26/2001. Grazie.
Presidente
- La discussione è aperta.
La parola al Consigliere Segretario Rigo.
Rigo (PD)
- Grazie Presidente.
L'altro ieri, mentre stavo sfogliando i documenti relativi al
Co.Re.Com. cercando di definire una traccia dell'intervento di oggi
e rileggendo l'articolo de
La Stampa
del 7 marzo scorso:
"Co.Re.Com.
alla riscoperta del manuale Cencelli. Il
dietrofront dopo sette mesi: da tre componenti si torna a
cinque"
, mi sono venuti in mente alcuni aforismi sulla
politica: "la politica è la dottrina del possibile o è l'arte del
possibile"; "la politica non è una scienza ma un'arte o la politica
se non è arte, è mestiere"; "la politica ha le sue ragioni che la
ragione non conosce"; "la politica è la scelta dell'opportunismo e
l'arte del compromesso"; "bisogna aspettarsi di tutto in politica,
dove tutto è permesso, fuorché lasciarsi cogliere di sorpresa". Per
non farla lunga e per concludere "la politica coincide dunque con
la morale? Penso che politica e morale abbiano fondamenti distinti.
I loro territori confinano, ma non coincidono. Spesso addirittura
morale e politica confliggono e si scontrano".
Queste espressioni mi sono venute in mente dopo aver provato ad
appuntarmi sulla carta le questioni, i temi sollevati nel corso
dell'adunanza consiliare del 27 luglio 2011, relativi alla
modificazione della vecchia legge regionale sul Co.Re.Com.. Tre i
temi, le questioni avanzate dalla maggioranza per spiegare le
modifiche allora introdotte: una politica, una linea di intesa con
le altre Regioni, la riduzione del numero dei componenti e
l'indipendenza del Comitato. Vediamo allora come sono stati
trattati questi argomenti da parte dei Consiglieri intervenuti.
"Le modifiche introdotte dalla proposta di legge
- sono
parole del collega relatore Crétaz di allora -
sono numerose ed
eterogenee, ma sono sostanzialmente riconducibili alla necessità di
garantire una maggiore snellezza, efficacia ed economicità
all'azione del Comitato. Innanzitutto la proposta di legge prevede
la riduzione del numero di componenti del Comitato da cinque a tre,
la riforma si ispira ad una logica di semplificazione e di
abbattimento dei costi ed è in linea con quanto già previsto da
altre Regioni"
.
Per il Presidente del Consiglio Cerise:
"siamo arrivati alla
scelta di rimaneggiarla
-
ovviamente la vecchia legge
regionale
-
di ridurla, di ridurre alcuni contenuti che
erano ridondanti, come quello del numero dei componenti, la
presenza del Vicepresidente, peraltro qui accogliendo
un'indicazione dell'AGCOM, concordata con la Conferenza dei
Presidenti delle Regioni e dei Presidenti dei Consigli regionali,
che invitava ad avere dei Consigli di amministrazione fra tre e
cinque componenti: tre per Regioni come le nostre e cinque per
quelle come l'Emilia Romagna. Se, per un eccesso di megalomania
- dice sempre il Presidente -
anche noi avessimo voluto
paragonarci alle grandi Regioni italiane, avremmo potuto metterne
cinque..."
, notate la finezza:
"se per un eccesso di
megalomania"
...
Il collega Tibaldi - leggo dal verbale -:
"Se siamo d'accordo
che bisogna tagliare i costi della politica e anche a non
considerare questo organo come un Consiglio di amministrazione di
una qualunque società o ente, quindi a dargli la sua valenza di
organo di controllo, partiamo da questo presupposto... Se oggi
- era il 27 luglio dell'anno scorso -
il Consiglio regionale
decide con una proposta di legge di maggioranza di rimodulare
questa struttura, lo fa per renderla possibilmente più efficiente.
Io l'ho vissuta da Segretario del Consiglio dell'Ufficio di
Presidenza e posso dire che più volte ci siamo confrontati con i
vari componenti del Co.Re.Com.
ed era piuttosto imbarazzante
perché effettivamente era sproporzionato come numero rispetto alla
realtà valdostana, non solo la realtà demografica, ma anche la
realtà territoriale televisiva e radiofonica che costoro devono
monitorare, rendiamoci conto anche di quelli che sono i soggetti
destinatari di questo controllo
...
Torniamo nella nostra piccola realtà locale e ci rendiamo
conto che effettivamente questa...
- si riferiva alla riduzione
da cinque a tre componenti -
è una proposta che cerca di
migliorare un organismo sulla cui funzionalità e sui cui obiettivi
più volte in quest'aula è stata espressa più di una perplessità e
mi pare di capire, anche dall'intervento del Presidente Cerise, che
tali perplessità siano quanto mai confermate".
Nel corso della discussione il Presidente Cerise si sofferma poi
sull'indipendenza del Comitato a proposito della necessità o meno
della presenza in seno al Comitato della minoranza:
"Sì, qui
bisogna assolutamente fare chiarezza, altrimenti passa il messaggio
che non si vuole dare voce alla minoranza... Leggo: "I tre
componenti sono scelti fra persone che diano garanzia di assoluta
indipendenza sia dal sistema politico-istituzionale che dal sistema
degli interessi di settore delle comunicazioni, ora, nel momento in
cui uno rappresenta una minoranza, automaticamente diventa
portatore di un interesse che è contrario al principio del
Co.Re.Com., di conseguenza non sta assolutamente in piedi"
.
Per la cronaca quanto appena letto allora dal Presidente del
Consiglio è uguale, identico alla comma che fra poco l'Assemblea
approverà. Chissà se questa visione dell'equilibrio della politica
che non sta in piedi andrà a fare buona compagnia all'elenco degli
aforismi sopra evocato. Non ho cercato di estrapolare ad arte
stralci degli interventi ma, senza malizia, ho riportato le frasi e
i concetti presentati in Consiglio da parte dei tre soli
rappresentanti la maggioranza che avevano allora preso la parola.
Ovviamente penso che gli altri Consiglieri di maggioranza, votando,
abbiano condiviso i ragionamenti espressi dai loro colleghi. Da
tutto ciò mi sembra emergano con chiarezza due principi: la
diminuzione da cinque a tre componenti il Comitato e la sua
assoluta indipendenza, ossia i componenti del Co.Re.Com. non sono
né di maggioranza né di minoranza.
La minoranza, anche se divisa nella valutazione sulla riduzione
del numero dei componenti, è stata sostanzialmente concorde su due
questioni: la garanzia del pluralismo e la diminuzione degli
emolumenti. Per il collega Bertin, nell'illustrazione degli
emendamenti presentati dal gruppo ALPE, leggo:
"Quello che
vogliamo sottolineare è che la specificità del Co.Re.Com. è
l'essere un istituto di garanzia, in modo specifico garante del
pluralismo: fra l'altro, del pluralismo dell'informazione legata
alla politica... l'emendamento mantiene l'articolo della vecchia
legge sul Co.Re.Com. ossia cinque componenti...e senza aumentare il
costo totale dell'organismo, andando a ridurre gli emolumenti per i
singoli componenti"
. Il collega Donzel - leggo parte del suo
intervento - asserisce:
"...Condivido assolutamente lo spirito
di garantire il pluralismo, ma, a nostro avviso, in questo momento
bisogna dare un segnale ai cittadini di riduzione dei costi della
politica, non possiamo chiedere di dimezzare i Parlamenti e di
mantenere i nostri organismi a quota piena; per cui, pur
comprendendo le ragioni di chiedere un abbassamento complessivo di
tutti...
- gli emolumenti -
serve dare un segnale di un certo
tipo ai cittadini. Noi poi, per garantire il pluralismo, abbiamo
articolato degli altri emendamenti..."
. Per la cronaca, gli
emendamenti di ALPE e PD non troveranno poi il consenso
necessario.
Non voglio qui fare della dietrologia e andare a fare
supposizioni sui perché la maggioranza oggi, rimangiando ciò che ha
detto in aula pochi mesi fa, rimodifica la composizione del
Co.Re.Com.. Personalmente non ho mai parlato con i colleghi della
vicenda, quindi conosco solo le ricostruzioni fantasiose fatte dai
giornali. Mi limito ad una considerazione. Se si voleva e si vuole
far sì che anche la minoranza sia rappresentata nel Comitato e,
nello stesso tempo, diminuire l'indennità mensile di funzione dei
componenti, non c'era e non c'è che un'unica strada: quella
indicata a luglio 2011 dal Partito Democratico e cito dal verbale
di quella adunanza: "Pongo in votazione l'emendamento n. 3 del
PD...che recita:
"Al comma 3 dell'articolo 3 della legge
regionale 4 settembre 2001, n. 26...è aggiunto, in fine, il
seguente periodo: "Almeno un componente deve essere espressione
della minoranza consiliare"
.
Consiglieri presenti: 30,
votanti: 26, favorevoli: 3, contrari: 23, astenuti: 4..."
. Per
la precisione, l'emendamento allora bocciato è pari pari quello
proposto oggi dalla proposta di legge alla nostra attenzione.
Andiamo avanti con la lettura del verbale di quella adunanza:
"All'articolo 7 vi sono anche gli emendamenti n. 1ter e, in
subordine, n. 2ter del PD, che, essendo correlati agli emendamenti
n. 1 e n. 2 di tale gruppo, sono decaduti
- però nel verbale
viene data lettura e quali sono tali emendamenti?
- ...alla
lettera a) del comma 1 dell'articolo 10 della legge regionale n.
26/2001, la parola "quaranta"
- questi sono per gli emolumenti
-
è sostituita dalla seguente: "trenta"
...
La lettera
b)...dell'articolo 10 della legge regionale n. 26/2001 è sostituita
dalla seguente: "b) per il restante componente, venti per cento
dell'indennità di carica mensile lorda spettante ai consiglieri
regionali"
. Gli emendamenti non sono stati messi in votazione,
perché decaduti, il senso era di abbassare da 40 a 30 l'indennità
del presidente e da 25 a 20 quella per i due consiglieri.
Noi allora volevamo calibrare meglio gli emolumenti, indirizzo
questo da tutti auspicato, ma che allora non si poté introdurre e
che adesso viene avanzato dalla proposta di legge quasi
bipartisan
. La nostra proposta indennitaria però raccoglieva
già allora una delle considerazioni manifestate dal Presidente
Corrado Bellora al Presidente del Consiglio tramite la lettera del
9 marzo scorso, di cui leggo l'ultima parte:
"Per quanto
riguarda gli emolumenti per i componenti
- il riferimento è la
proposta di legge della maggioranza alla nostra attenzione -
la
quota netta risulta troppo modesta per un incarico di controllo
anche giurisdizionale, come è previsto dalle norme nazionali e
regionali relative a questo Comitato. Invero, l'aumento dei
componenti a cinque, l'encomiabile scelta di non aumentarne i costi
per la collettività porta a somme assolutamente inadeguate rispetto
alla delicatezza del ruolo e alla responsabilità da esso sottese.
Pare a questo Comitato che tale aspetto rappresenti un ulteriore
elemento che sconsiglia l'ampliamento a cinque dei componenti"
.
Non so se il Presidente Bellora parla anche a nome del Comitato,
perché dice:
"a questo Comitato"
, ma questo non l'ho
appurato.
Allora ho chiesto agli uffici della Presidenza, che ringrazio
qui per la loro sempre cortese collaborazione, di farmi delle
proiezioni di queste indennità: di che cifra stiamo parlando?
Questo è il risultato: con la proposta oggi in aula al Presidente
del Co.Re.Com. spetterà un'indennità mensile netta pari a 1.390,54
euro...
(interruzione del Consigliere Agostino, fuori
microfono)
...collega Agostino, ieri mi sono sbagliato e mi sono scusato
nel nominare la II Commissione, invece era la III..., oggi non mi
sono sbagliato, forse lei non ha ascoltato, oppure ho parlato a
bassa voce: ho parlato di un'indennità mensile netta, quindi,
dicevo, un'indennità mensile netta di 1.390,54 euro, mentre ai
cinque consiglieri un'indennità netta pari a 904,95 euro per una
spesa mensile per le casse della Regione netta - ma dobbiamo
aggiungere poi il lordo - di 6.537,42 euro. Con la nostra proposta
di luglio 2011 al Presidente spetterebbe un'indennità mensile netta
pari a 1.658,65 euro, mentre ai due consiglieri un'indennità pari a
1.122,43 euro, per una spesa mensile per le casse regionali di
5.141,79 euro. In questo modo, recependo le osservazioni del
Presidente Bellora, con la nostra proposta ci sarebbe un ulteriore
risparmio per le casse regionali di 1.395,63 euro mensili, per 12
mesi sono 16.747,56 euro e in cinque anni fanno 83.797,78 euro.
Poco? Tanto? Sicuramente un segnale importante nella direzione che
anche voi caldeggiate della riduzione dei cosiddetti "costi della
democrazia indiretta".
Riassumendo: già a luglio dell'anno scorso la nostra proposta
poteva raccogliere tutte le diverse sensibilità ed espressioni
della politica qui rappresentate: riduzione dei componenti il
Comitato, garanzia del pluralismo, e quindi la presenza della
minoranza, contenimento maggiore dei costi di questo organismo,
ossia un ulteriore contenimento rispetto a quanto caldeggiato oggi.
Non si è voluto discutere con capacità di dialogo e quella volontà
di arrivare ad una sintesi delle diverse posizioni. Non faccio
nessuna lezione, ho messo in ordine i fatti come si sono svolti in
quest'aula. Il pluralismo è più garantito se ci sono cinque forze,
invece di tre? Ma come si garantisce il pluralismo? In Consiglio
regionale sono rappresentate sei forze, allora, per essere
veramente plurali, dovevamo comporre il Comitato con sei
componenti? Il futuro rappresentante della minoranza sarà
espressione dei gruppi ALPE, del PD e della Federazione della
Sinistra? Come faremo ad individuare questo rappresentante: forse
attraverso le primarie, semplici o di coalizione? Il PD in questo
ha fatto scuola e i nostri brillanti risultati sono sotto gli occhi
di tutti, quindi, se mi permettete l'autoironia e un consiglio, non
chiedete a noi come esprimere il rappresentante della minoranza!
Pluralismo poi vuol dire anche dare voce a chi non ce l'ha: le
associazioni e i comitati a cui fa esplicito riferimento la legge
regionale sul Co.Re.Com., il Movimento 5 Stelle, i Radicali e anche
quelle voci che si esprimono solo sui giornali o sul
web
-
passatemi l'espressione - contro il francese e l'attuale gestione
dell'informazione radiotelevisiva. Dimenticavo i partiti nazionali,
in quest'aula ci siamo solo noi e il PdL, se per ipotesi noi o il
PdL non fossimo presenti all'interno dei cinque, è giusto che nel
Comitato sia presente solo un partito del cosiddetto "arco
costituzionale parlamentare nazionale"? Ovviamente dico questo
sempre in nome del pluralismo.
Il mio argomentare è forse un po' troppo a ruota libera, ma
estremizzando cerco di immaginare scenari futuribili. Quando
dovremo dare gambe a questa nostra proposta di legge. Oggi le forze
politiche hanno una missione difficile da compiere: ricreare un
rapporto di fiducia con i cittadini. Certo, in questo senso la
proposta presentata oggi non aiuta. Ancora una volta offriamo
all'opinione pubblica l'immagine della spartizione di quel potere
che molte volte, come in questo caso, è solo nell'immaginario
collettivo, perché mi chiedo quale potere uno esercita nel
Co.Re.Com.? Boh! I cittadini invece chiedono che, finalmente, chi
governa e in senso lato la politica, si occupi di più e meglio dei
suoi problemi e dei suoi drammi che sono al limite di possibili
rotture sociali. Invece noi troviamo naturale dibattere su tre o
cinque se è il numero perfetto per rappresentare il pluralismo. In
questa occasione è mancata la saggezza. Quella delle forze
politiche tutte, che, invece di disputarsi i rappresentanti,
avrebbero dovuto ricercare persone che, al di là dell'appartenenza
politica presunta, per la loro competenza, professionalità e
autorevolezza, potevano essere individuate come autorevoli garanti
di un effettivo Comitato di controllo. Quella del Governo regionale
che avrebbe dovuto troncare sul nascere una disputa di questo tipo.
Tale vicenda poi si presenta sulla scena politica in un momento
particolarmente delicato, tra crisi e sfiducia il cittadino
elettore è come in apnea, così la mia preoccupazione è quella che a
questo stato dell'essere si risponda con l'aumento dell'astensione.
La proposta fra poco sarà approvata da una larga maggioranza e a me
non rimane che sperare che il monito lasciato sabato scorso dal
Presidente Napolitano venga raccolto, lo voglio ricordare:
"Le
forze politiche sono chiamate a dimostrare di saper garantire alti
livelli di qualità nelle rappresentanze istituzionali e di
governo"
. Mi auguro che in questo Consiglio tale monito venga
raccolto e, quando ci troveremo in questa stessa sala per designare
i rappresentanti, questi abbiano tali caratteristiche.
Presidente
- La parola al Consigliere La Torre.
La Torre (FA)
- Grazie Presidente.
Collega Rigo, personalmente non sono d'accordo con il suo
intervento e non lo sono per una serie di ragioni: innanzitutto per
come ha introdotto il suo intervento, perché fra le tante cose che
lei ha detto citando la serietà della politica, uno degli elementi
che ci dobbiamo ricordare, e che dovrebbe essere aggiunto a quella
sequela di cose che lei ha detto all'inizio, dovrebbe essere anche
la decenza di non pensare di poter essere tali da fare morali.
Perché, quando lei mi viene a dire le cose che ha detto, iniziando
la discussione come facendo una morale della politica...l'avrei
potuto accettare se chi lo diceva fosse una persona che fosse
entrata qua dentro da ieri, fosse un giovane, uno di quelli che lei
cita portatori di novità e della rappresentanza della collettività
nuova e diversa che si chiede, fatto da lei, mi dispiace, non lo
accetto e se lo poteva evitare, poi, se vuole, le spiego anche il
perché, però potremmo evitare di farlo pubblicamente. La lezione
quindi non serve in quest'aula, piuttosto dovrebbe essere fatto un
ragionamento che deve essere spogliato di tale finto moralismo, di
cui bisognerebbe scaricarsi un po' la schiena. Anche perché poi lei
nel finto moralismo ci mette anche del paradosso, perché, quando
parla del pluralismo delle commissioni di garanzia e di controllo e
cita il Presidente del Consiglio che fa riferimento alla giusta
rappresentanza della minoranza, e lo cita in modo negativo:
"Ma
come, lì non ci deve essere maggioranza e minoranza!"
, poi,
quando cita il documento del PD...il PD ricorda che ci deve essere
la minoranza:
"Il PD la invita che nelle garanzie di controllo
ci sia anche la rappresentanza della minoranza"
, però lì va
bene perché lo cita il PD, non è più il Presidente che lo cita e
questi sono veramente dei paradossi, Rigo non se ne offenda, ma
sono tipici delle persone della nostra età - mi ci metto dentro
anch'io -, perché non siamo fra quei giovani che lei cita sa? Siamo
quelli che hanno una storia e hanno anche una memoria.
Entriamo allora nel merito della questione. Quando parliamo di
ridurre i costi della politica, parliamo di due aspetti: il primo è
quello economico e in questo caso, secondo me, non vale neanche di
parlarne, perché, di fatto, è stato ridotto, così come chiedeva. Si
dava un importo, che doveva essere quello che comprendeva un numero
di persone, tre o cinque, l'importo, se sono tre, resta per tre, se
sono cinque ,gli viene ridotto, spalmato su cinque; quindi
l'impegno di mantenere la riduzione del costo economico è stato
esaudito con piena chiarezza. Diverso è il discorso del numero
delle persone, su questo vale la pena fare un ragionamento, perché
qui tutti presi dal fuoco sacro di rendersi in sintonia con gli
umori della gente si fa di tutta un'erba un fascio e non si ragiona
mai pienamente sulle diverse competenze dell'amministrazione
pubblica e quindi le diverse rappresentanze.
Perché, quando si parla di Co.Re.Com., che è una commissione di
garanzia e di controllo, non si può paragonare tale organismo ad un
qualsiasi altro consiglio di amministrazione questo non lo si può
dire. Sono due cose completamente diverse e nemmeno si può parlare
di lottizzazione di un organo di controllo, ma si deve parlare - lì
sono d'accordo con lei - di giusta rappresentanza nel pluralismo.
Nel momento stesso in cui cominciamo a ragionare in questi termini,
quindi cominciamo a capire che sono due cose diverse e non si può
pensare di andare a ridurre il numero dei partecipanti delle
commissioni di controllo come se fosse un qualsiasi consiglio di
amministrazione. Qui non è questione di collocare qualcuno: qui è
questione di garantire a tutto il territorio, alle forze politiche
che nel territorio sono rappresentate la possibilità di essere
tutelati all'interno di un organismo fondamentale come quello del
Co.Re.Com. per l'informazione.
Perché la commissione che c'era prima, composta da cinque
membri, non ha funzionato bene? Non andava bene? Perché se erano
tre, sarebbe andata in un modo diverso? Forse per il fatto che
erano cinque qualcosa non funzionava? No, la Commissione del
Co.Re.Com. ha funzionato bene e noi vogliamo che continui a
funzionare bene. A me poi questo discorso viene facile, perché l'ho
sempre sostenuta tale tesi - credo che Donzel me ne possa dare atto
- nelle commissioni e anche nell'ultima seduta che abbiamo avuto
modo di fare in commissione.
Oggi, quindi, non c'è assolutamente da fare nessuna lezione,
collega Rigo, ma solo prendere atto che la riflessione corale alla
fine ha portato a questo risultato, ma nell'interesse - qui di
nuovo il paradosso - di garantire quel pluralismo alla minoranza.
In questo paradosso oltretutto, perché, visto che non dovevano
essere né di maggioranza, né di minoranza, potevamo tenerne tre,
venivamo in tale aula, ce li votavamo e, in base al numero dei
voti, ognuno si prendeva quelli che doveva prendere. Adesso c'è
l'accusa nei confronti della maggioranza che in qualche modo cerca
di garantire anche una rappresentanza pluralistica, c'è quasi
un'accusa come se noi fossimo qui...oltretutto con un concetto di
una commissione di controllo che non deve essere paragonata ad
altri organi amministrativi completamente diversi...Rigo e poi
venire a fare la morale! Scusi, ma è questo che mi ha fatto
intervenire, perché non sarei neanche intervenuto! Onestamente, lei
faceva già il dirigente di partito negli anni '60, porca miseria,
io facevo già il Sindaco, non posso sentirle queste cose,
lasciamole fare ad altri, per favore!
Presidente
- La parola al Consigliere Segretario Rigo,
per fatto personale.
Rigo (PD)
- Per fatto personale. Abbiamo la stessa età
forse, io ho 60 anni, li ho compiuti lunedì scorso, non so il
collega La Torre quanti ne ha, però avremo forse la stessa età, ma
l'esperienza politica è sicuramente diversa, non so se più o meno
coerente la mia o la sua, sicuramente diversa. Non è mio costume
fare della morale, non lo faccio mai, sono certo però di non aver
avuto in politica, anche nella vita privata, comportamenti amorali.
Il collega La Torre è stato quanto meno irriguardoso da dirmi o da
far intendere all'aula o alle persone che ci ascoltano che io
faccio la morale, ma ho comportamenti amorali. Non è corretto, non
è giusto dire queste cose in Consiglio se uno non ha elementi e, se
ha elementi, io chiedo al Consigliere La Torre di dire quali sono i
comportamenti amorali che ho avuto nella mia esperienza politica
visto che ha detto che io faccio la lezione, ma dietro faccio altre
cose. Non so se ho fatto una lezione, io ho ripreso pari pari il
dibattito e le considerazioni che sono state espresse in questo
Consiglio, non ho fatto considerazioni sulle considerazioni: ho
detto solo quali sono stati gli atteggiamenti dei vari gruppi
politici. Invito allora nuovamente il collega La Torre a spiegarmi
quali comportamenti amorali in politica avrei tenuto dal 1960
quando avevo 8 anni!
Presidente
- La parola al Consigliere La Torre, per fatto
personale.
La Torre (FA)
- Il mio è un piccolo fatto personale.
Collega Rigo, onestamente con l'esperienza che ha lei non pensavo
che leggesse l'intervento da me effettuato come se dicessi che lei
ha fatto dei fatti amorali, praticamente tutti questi anni di
esperienza le sono serviti a poco! Lo dico nel microfono: non penso
che lei sia amorale, penso che lei sia cosciente invece, essendo
che conosce la politica da tanti anni e da tanti la partecipa, che
le cose che ha detto e letto all'inizio, probabilmente, sono
aforismi che poteva evitare, perché se li potrebbe leggere da solo
guardandosi allo specchio; questo volevo dire e potrei farlo anch'
io! Se lei quindi è amorale, lo sono anch'io, nel senso che ce li
leggiamo da soli, ma non veniamo a farli all'interno di quest'aula,
perché diventiamo ridicoli! La gente che ascolta fuori poi pensa
che siamo ridicoli! È il difetto degli anziani che non si rendono
conto e magari diventano ridicoli!
(interruzione del Consigliere Segretario Rigo, fuori
microfono)
Presidente
- Rigo, per cortesia!
La Torre (FA)
- Diventiamo ridicoli, solo quello, basta
ho finito. Volevo solo dire, lo dico nel microfono, che
assolutamente non la considero amorale, che sia chiaro. Quello che
volevo dire è che, a mio avviso, poteva evitare di farci la
morale.
Presidente
- La parola al Consigliere Donzel.
Donzel (PD)
- Egregio Presidente, comprendiamo che la
maggioranza o dà delle risposte sintetiche, oppure, quand'è in
imbarazzo, la butta un po' sul genere comico. Se facciamo un po'
ridire, diciamo, visto che tanto la sceneggiata è fatta, dobbiamo
rimangiarci la parola, magari ridacchiando con battute e
spernacchiamenti riusciamo a degradare al massimo la politica,
tanto chi ha il voto clientelare non lo perde e chi cerca consenso
nella gente comune...quello sarà un problema, più astenuti ci sono,
meglio è per chi il voto lo gestisce in maniera diretta e frontale.
È chiaro allora che ridicolizzare un dibattito, cercare qualche
scaramuccia personale, dire che tanto la politica è tutta
inquinata, è tutto marcio, ossia dare questa impressione degradata
è una strategia e ci sono due testate nazionali che fanno tale
lavoro da mesi, quindi non è riprovevole che qualcuno condivida
quella posizione. Noi non la condividiamo per niente, riteniamo che
si possa fare politica anche in modo diverso e nel nostro piccolo
cerchiamo di farlo con una certa coerenza. Non ci siamo incaponiti
su una legge del Co.Re.Com., ma a livello personale brucia, come
spesso accade in quest'aula, sentirsi dire:
"non siete
informati, non conoscete le norme, non sapete le cose, non avete
competenze"
, come ricordava ieri l'Assessore Viérin dei
trasporti pubblici, eccetera. Scoprire che il Presidente di
quest'aula ha detto - lo voglio ripetere - che, nel momento in cui
uno rappresenta una minoranza, automaticamente diventa portatore di
un interesse che è contrario al principio del Co.Re.Com. e, di
conseguenza, non sta assolutamente in piedi la richiesta di
partecipare a questi comitati, rispetto a questo, la
maggioranza...mi consenta La Torre, lei che nei corridoi ha sempre
sostenuto pluralismo, eccetera, ha votato contro l'emendamento del
PD, quindi è un sostenitore di tali cose nei corridoi o per strada,
ma in quest'aula lei non lo ha sostenuto per niente, come lo deve
sostenere uno che si vuole vantare di aver sostenuto tale cosa. Se
ne vanta, se qui al momento in cui pigia il tasto, lo pigia in
quella direzione, altrimenti è ancora più grave che nei corridoi
conduca una politica e poi venga qui a dare lei lezioni di moralità
ad altri e di condotta di un certo tipo.
Vogliamo allora rappresentare una condizione che è la seguente:
il Comitato del Co.Re.Com. del Piemonte costava 470.000 euro
all'anno, dopo la riforma ne costa 80.000, risparmio conseguito
2.000.000 di euro, tanto per capirci e sto citando
un'amministrazione di centro-destra. Volevo fare un confronto
bipartisan
, confrontare il Co.Re.Com. dell'Emilia Romagna,
amministrazione di centro-sinistra, con il Co.Re.Com. del Piemonte,
amministrazione di centro-destra. Il Comitato del Co.Re.Com. del
Piemonte è stato ridotto a tre componenti per una struttura
amministrativa che ha:
"un responsabile, una segreteria del
Comitato, un supporto amministrativo generale di quattro persone
che si occupano di contributi all'emittente, rimborsi elettorali,
par condicio, registro degli emittenti, diritto di rettifica,
sondaggi; una persona ai campi elettromagnetici (attuazione legge
regionale del Piemonte n. 19/2004); due persone al monitoraggio,
trasmissione dell'accesso radiotelevisivo, par condicio, sistema
della gestione della qualità, relazioni esterne, sito internet; una
persona per la tutela dei minori, una cosa che mi ha molto colpito
ed è interessante, istruttoria su segnalazione da parte degli
utenti, gestione attività delegate; quattro persone segreteria,
sportello conciliazione e gestione amministrativa istanze procedura
d'urgenza ed emissione provvedimenti temporanei; quattro persone
come conciliatori di udienza; in più c'è un totale di 18 unità a
tempo determinato ed eventuali unità di rinforzo a tempo
determinato su progetti specifici o in periodo elettorale"
.
Emilia Romagna, una delle regioni fra le più popolose d'Italia:
"tre componenti del Co.Re.Com., ha una struttura amministrativa,
il responsabile è una persona, un segretario del Comitato, supporto
amministrativo regionale, contributi all'emittente, rimborsi
elettorali, par condicio, registro emittenti, diritto di rettifica,
sondaggi
- leggo queste cose per far capire quanta materia c'è
nel Co.Re.Com. -
tre persone; due persone al monitoraggio
trasmissioni all'accesso; due persone per la tutela dei minori,
educazione ai media, istruttorie segnalazioni da parte degli utenti
-
un'attività delicatissima da fare con due persone -
due
persone in segreteria, gestione amministrativa, istanze procedure
d'urgenza; quattro conciliatori di udienza, in totale 15 unità, più
altro personale a tempo determinato per le emergenze".
Il nuovo Co.Re.Com. della Valle d'Aosta: cinque persone nel
Comitato per una struttura che non ha neppure un dirigente (ma un
D) e un impiegato (un B), ossia cinque per due, questo io voglio
che capiscano i cittadini valdostani: altrove ne abbiamo tre che
devono garantire il pluralismo per una struttura di 18-20 persone,
noi qui ne mettiamo cinque per una struttura che non c'è.
Quando giustamente il collega Rigo ha fatto notare che nella
proposta del PD, pur mantenendo dei compensi dignitosi per i
rappresentanti del Co.Re.Com., che è una funzione molto delicata,
evincevamo un risparmio maggiore, era per finalizzare quel
risparmio alla possibilità di creare posti aggiuntivi nel
Co.Re.Com. affinché questa struttura diventasse operativa, visto
che nessun posto della pianta organica regionale poteva venir meno
per dare supporto all'attività del Co.Re.Com..
Io sono d'accordo con La Torre su una cosa: il Co.Re.Com. ha
sempre lavorato bene, ma andiamo a vedere non solo il Co.Re.Com.
Comitato, ma anche chi ci lavora ed è lì che vediamo quanti
cittadini hanno trovato riscontro alle loro pratiche, al fatto che
hanno fatto dei reclami sulla telefonia e hanno avuto dei rimborsi
grazie all'attività del Co.Re.Com., ma il Co.Re.Com. non ha il
personale...il risparmio proposto dal PD allora aveva una funzione
in quella direzione. Ci avete completamente snobbati dal punto di
vista di dare le gambe al Co.Re.Com., perché, al di là della testa,
poi il Co.Re.Com. cammina se ha le gambe e voi qui volete creare
una testa cosiddetta "plurale" per una parte che non ha corpo, non
ha braccia, né gambe: questa è la realtà!
La nostra posizione, che era valida allora, rimane valida oggi,
ma naturalmente sono sempre molto disponibile a questa apertura che
viene fatta dalla maggioranza di dire: "ma noi vogliamo coinvolgere
quanto più possibile la minoranza negli organismi...", eccetera, vi
prenderò alla lettera. Da qui alla fine della legislatura ci
incontreremo ancora su tale terreno e vedremo come raccogliere
questa grande disponibilità che è nata da tale smania di aprire al
pluralismo e alla partecipazione della minoranza, che ha
determinato l'allargamento del Co.Re.Com., perché vi struggeva non
vedere rappresentate le forze di minoranza dentro tale Comitato,
eravate ansiosi per le sorti della democrazia! Grazie per questo
nuovo anelito che nasce dai vostri banchi, noi saremo attenti e
vigilanti rimanendo fermi alla nostra posizione di numero tre e,
qualora con il numero tre rimanga così grande questo anelito di
pluralismo, rimane sempre la possibilità di quell'emendamento PD
(di cui diceva Rigo): uno dei tre alla minoranza e sappiate che il
PD non correrà per quel posto. Grazie a tutti.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Sarò molto breve, anche perché devo dire che tale tipo di
dibattito non mi ha convinto, ma soprattutto perché ho capito poco
da questa mattina...e non so quanto possono aver capito chi ci
guarda. Intanto voglio iniziare dicendo, siccome mi sento un po'
responsabile per essere arrivati a questo tipo di discussione, in
quanto fui fra quelli che chiesero il rinvio rispetto
all'approvazione della legge precedente, che, nell'ambito di una
discussione generale in maggioranza, si era deciso molto
semplicemente di consentire alle minoranze di avere un posto di
rappresentanza in un organismo di garanzia com'è il Co.Re.Com..
Abbiamo quindi fatto un ragionamento semplicissimo, anzi pensavamo
di ricevere da parte dell'opposizione un plauso rispetto a tale
iniziativa, invece ci sentiamo attaccati, però bisogna capire bene
questo...prima di tutto due dati in modo da far capire in modo
semplice la questione: quando il consiglio di amministrazione era
di cinque elementi nella prima legge, il costo mensile era 10.650
euro al mese, quando abbiamo fatto la riduzione a tre, nell'ambito
del solito discorso della riduzione dei costi della politica,
eccetera, lo abbiamo portato a 6.610 euro al mese. Ci siamo resi
conto che, nell'ambito di un numero così esiguo di rappresentanti,
c'era difficoltà ad avere un posto per la minoranza. Cosa ci siamo
detti molto semplicemente? Torniamo al numero di cinque e
manteniamo i costi rispetto alla proposta dei tre; quindi oggi
costerà, nonostante il consiglio di amministrazione sia composto da
cinque membri, 6.610 euro al mese. Questi sono i dati, dopodiché
tutta la filosofia che viene fuori...si ritorna alle vecchie
discussioni fatte inizialmente, ossia qui non ne usciamo se non
siamo chiari con la gente.
Ho la sensazione, Donzel, che nella discussione interna alla
minoranza voi non l'abbiate spuntata, perché siete voi che vi siete
alzati stamani con questi toni così pungenti rispetto ad
un'iniziativa che a noi sembrava altamente democratica, altamente
condivisibile. Ripeto: ci aspettavamo ci diceste: "grazie, bravi",
perché per la prima volta la maggioranza ha dimostrato di avere un
occhio di riguardo per la minoranza, invece questa acredine che
avete dimostrato con i vostri interventi mi fa pensare che
all'interno del vostro gruppo di minoranza non abbiate trovato un
accordo e, come ripeto, non l'abbiate spuntata. La dico così in
modo simpatico, senza avere nessuna certezza di quello che dico, ma
è per dare un'interpretazione ad un tono che mi pare troppo
perentorio e da parte nostra perlomeno non è condivisibile.
Presidente
- La parola al Consigliere Bertin.
Bertin (ALPE)
- Grazie Presidente.
Mi limiterò al merito della discussione di oggi. L'anno scorso a
luglio, quando abbiamo affrontato in questa sede la legge che
modificava il Co.Re.Com., avevamo presentato una serie di
emendamenti che andavano a ridefinire parzialmente i compiti del
Co.Re.Com. e altre funzioni. Emendamenti tutti puntualmente
bocciati, come avviene spesso, fra questi una parte non secondaria
era rappresentata dalla composizione del Co.Re.Com.; un emendamento
prevedeva ,con un giusto ridimensionamento dei costi, su cui
eravamo assolutamente d'accordo, il mantenimento dei cinque
componenti. Allora avevamo presentato un emendamento che affermava
un principio generale astratto, come ha riferito giustamente il
collega Rigo citando anche i nostri interventi, che continuiamo a
ritenere giusto: l'intento era garantire il pluralismo di un organo
di garanzia, un pluralismo che non è solo politico-culturale, ma
anche di competenze, perché al Co.Re.Com. sono richieste diverse
competenze. Sono passati sei mesi, non abbiamo cambiato idea
rispetto a questo principio generale. Le leggi dovrebbero avere la
caratteristica di essere generali e astratte e noi avevamo
presentato degli emendamenti che andavano nella direzione di
affermare dei principi. Non abbiamo cambiato idea in questi sei
mesi, pertanto voteremo tale proposta di legge.
Presidente
- La parola al Consigliere Segretario Rigo,
per il secondo intervento.
Rigo (PD)
- Grazie Presidente.
Vorrei cercare di farmi capire dal collega Salzone, che ne ha
diritto, qual è la nostra posizione e perché sembra che oggi siamo
contrari ad una cosa alla quale eravamo favorevoli pochi mesi fa.
Le modifiche contenute nella proposta di legge sono due, come sa
bene Salzone: la trasformazione del Comitato da tre a cinque
componenti, l'inserimento di un emendamento al comma 3, dove è
scritto:
"almeno un componente deve essere espresso dalla
minoranza"
. Questo stesso emendamento noi lo abbiamo presentato
a luglio, quindi non è vero che eravamo contrari, e la maggioranza
allora disse "no"; quindi, per riepilogare, non siamo d'accordo nel
riportare a cinque il numero del Comitato: siamo favorevoli al
fatto che la minoranza sia rappresentata, altrimenti ci
contraddiremmo rispetto a sei mesi fa. Non è quindi il fatto se ci
siamo messi d'accordo, oppure no, questo è un problema nostro: il
problema è che quell'emendamento lo abbiamo già votato e lei non lo
aveva votato, tutto qui.
Presidente
- Se non vi sono altri interventi, dichiaro
chiusa la discussione generale. Passiamo all'esame dell'articolato.
All'articolo 1 c'è un emendamento del Partito Democratico.
La parola al Consigliere Donzel.
Donzel (PD)
- La natura di questo emendamento è
aggiuntivo rispetto alla discussione che ci fu a luglio e, poiché
non siamo stati lì a macinare solo cose già dette, abbiamo
riflettuto molto su come la politica può esercitare le sue funzioni
di scelta, quindi nessuno di noi ha mai pensato che non debba
essere il Consiglio regionale a nominare i componenti del
Co.Re.Com., ma come possa farlo, in modo tale che questa scelta
appaia assolutamente trasparente agli occhi dei cittadini. In tale
senso abbiamo riflettuto sul fatto che esiste una legge regionale,
la legge n. 11/1997, che disciplina le nomine e le designazioni di
competenza regionale, sia quelle della Giunta che quelle che
spettano al Consiglio, quindi, per garantire - come recita la
nostra idea - adeguate forme di partecipazione, pubblicità e
trasparenza, nonché il pieno rispetto dei requisiti di cui al comma
1, ai fini della nomina del Presidente del Comitato e degli altri
componenti, si applica la legge n. 11/1997 recante: "Disciplina
delle nomine e delle designazioni di competenza regionale". Traduco
questa cosa: vuol dire che magari un singolo cittadino ritiene di
avere le qualità, magari non è noto a noi, per concorrere a
lavorare all'interno del Co.Re.Com., con questo tipo di norma può
presentare la domanda ad un bando pubblico aperto, vengono
controllati i requisiti in modo trasparente e pubblico, dopodiché
il Consiglio regionale sceglie all'interno delle persone che sono
state riconosciute come aventi i requisiti. Vi è quindi pubblicità
e trasparenza, qualsiasi cittadino può partecipare e rimane in capo
al Consiglio la possibilità di scegliere individuando anche le
diverse sensibilità che sono rappresentate in Consiglio. Non è una
norma per cui dici: "il PD che non vuole concorrere allora
ostacola", vuole semplicemente dare massima trasparenza a queste
norme, evitando un problema di tale tipo che abbiamo vissuto con
sofferenza nel Consiglio regionale, che è quello
dell'incompatibilità e della verifica a posteriori, ossia adesso il
meccanismo è: viene eletta una persona in Consiglio regionale, gli
uffici competenti fanno una verifica e valutano se ha i requisiti e
solo successivamente questa persona scioglie le sue eventuali
incompatibilità. È una procedura macchinosa che alle volte comporta
anche qualche intoppo. La procedura che invece proponiamo noi è
quella che viene usata per la Commissione di Coordinamento della
Valle d'Aosta, la Commissione tributaria, la Commissione
elettorale, la Sottocommissione elettorale circondariale, il
Comitato misto paritetico servitù militari, il Comitato regionale
di assistenza, ossia tutte le nomine che vengono fatte dalla
Regione. Questo, dal nostro punto di vista, è un modo per dare
assoluta trasparenza alla procedura di nomina e poi di elezione in
tale Consiglio regionale, evitando i disguidi provocati da fenomeni
di incompatibilità e dando maggiore garanzia di applicazione
corretta della legge ai cittadini.
Presidente
- La parola al Consigliere Empereur.
Empereur (UV)
- Grazie Presidente.
Solo per esplicitare, a nome della maggioranza, la contrarietà a
questo emendamento.
Presidente
- La parola al Consigliere Segretario
Rigo.
Rigo (PD)
- Non avendo compreso bene le motivazioni,
abbiamo però capito che...sono contro l'emendamento proposto dal
PD, ma proprio nel merito di tale emendamento ieri sera ho letto -
forse sarà sfuggito ai colleghi ed è per questo che lo richiamo in
aula - un articolo su
La Stampa
, a firma di Juan Carlos De
Martin, l'editorialista de
La Stampa
, professore
universitario in California, in Texas; membro del CNR; membro del
Consiglio scientifico dell'Enciclopedia Treccani, insomma molto
competente nella sua attività nell'ambito dei diritti d'autore, nel
campo del digitale, del
web
, insomma, con un'espressione
cara al Presidente Formigoni, non è certo un pirla! Questo Signore
ci dice come è stato votato Martusciello, che è il Presidente
dell'AGCOM - Comitato che si occupa di radiotelevisione, telefonia,
internet - e fa un po' il resoconto:
"nessuno dei Senatori
sapeva chi fosse questo Martusciello, era arrivato il nome in aula
e bisognava votarlo, lo hanno votato, ma ben 115 Senatori hanno
votato scheda bianca, perché hanno guardato su Wikipedia chi fosse
Martusciello"
. Questo Signore Juan Carlos de Martin - mi piace
come nome! - dice di cambiare metodo, perché
"la posta in gioco
è troppo alta per continuare così, quelle cinque persone
- si
riferisce all'AGCOM, ma io mi riferisco a queste -
potranno
influenzare in maniera considerevole, in positivo o in negativo, lo
sviluppo dell'Italia nei prossimi anni. È quindi doveroso che il
percorso che porterà all'elezione dei nuovi Consiglieri AGCOM sia
il più possibile trasparente e informato, in modo che Deputati e
Senatori, e con loro tutta la pubblica opinione, possano farsi
un'idea approfondita delle competenze e delle intenzioni di un
gruppo ben definito di candidati, per arrivare a votare con piena
consapevolezza le persone ritenute più in grado per competenze
tecniche, dirittura morale, assenza di conflitto di interesse a
salvaguardare e promuovere il bene pubblico in un ambito così
importante. È un'occasione che in questo momento Governo e partiti
non possono mancare di cogliere per far fare un altro importante
passo in avanti al Paese lungo la strada della trasparenza e del
merito"
. Ho voluto leggere questo articolo per dire che mi fa
piacere che in Italia, oltre ai colleghi Fontana e Donzel, qualcun
altro la pensi come noi.
Presidente
- La parola al Consigliere Bertin.
Bertin (ALPE)
- Per comunicare che aderiamo
all'emendamento che va nella direzione di dare maggiore trasparenza
nella scelta dei componenti di questo Comitato, ma in generale è un
principio che dovrebbe essere affermato in ogni occasione, pertanto
il nostro voto è favorevole.
Presidente
- Pongo in votazione l'emendamento presentato
dal Partito Democratico, che recita:
Emendamento
Il comma 8 dell'articolo 3 della legge regionale 4 settembre
2001, n. 26 (Istituzione, organizzazione e funzionamento del
Comitato Regionale per le Comunicazioni (Co.Re.Com.). Abrogazione
della legge regionale 27 dicembre 1991, n. 85), come sostituito
dall'articolo 1 della p.l. 182, è sostituito dal seguente:
"8. Per garantire adeguate forme di partecipazione,
pubblicità e trasparenza, nonché il rispetto dei requisiti di cui
al comma 1, ai fini della nomina del Presidente del Comitato e
degli altri componenti si applica la legge regionale 10 aprile
1997, n. 11 (Disciplina delle nomine e delle designazioni di
competenza regionale).".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 1:
Consiglieri presenti e votanti: 29
Favorevoli: 26
Contrari: 3
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Pongo in votazione
la legge nel suo complesso:
Consiglieri presenti e votanti: 29
Favorevoli: 26
Contrari: 3
Il Consiglio approva.
