Classificazione
COMMERCIO
Disciplina, attività, professioni



Oggetto del Consiglio n. 498 del 21 aprile 2021 - Resoconto
OGGETTO N. 498/XVI - Approvazione di mozione: "Impegno a
rivedere i requisiti di accesso e le modalità di svolgimento delle
professioni appartenenti al settore dell'estetica".
Bertin (Presidente)
- Passiamo al punto n. 12 dell'ordine
del giorno. Per l'illustrazione della mozione, la parola alla
consigliera Spelgatti, ne ha facoltà.
Spelgatti (LEGA VDA) -
Premesso che per l'esercizio della
professione di tatuatore il Ministero della salute ha specificato
le norme a cui attenersi per l'esercizio dell'attività, oggi per
diventare tatuatore occorre innanzitutto seguire un corso di
formazione per tatuatori accreditato dalla Regione, si vedano al
riguardo le circolari emanate dal Ministero della salute contenenti
le linee guida per l'esecuzione di procedure di tatuaggi e
piercing
in condizioni di sicurezza, circolari del 5
febbraio 1998 n. 2.9/156 e del 16 luglio 1998 n. 2.8/633 dove viene
richiesta un'adeguata formazione obbligatoria degli operatori
attraverso i corsi regionali della durata minima di ore 150;
considerato che invece in Valle d'Aosta non sono richiesti
requisiti professionali specifici ma solo requisiti
igienico-sanitari, parere dell'USL, Ufficio prevenzione medicina
lavori in merito all'adeguatezza dei locali, per aprire l'attività
pertanto occorre solamente segnalare l'inizio attività all'Albo
artigiani presso la
Chambre
allegando il solo parere
sanitario in merito all'adeguatezza del locale senza nemmeno alcuna
comunicazione allo sportello unico comunale; considerato inoltre
che, ad esempio, per l'attività di onicotecnico riconosciuta non a
livello italiano, ma da alcune Regioni sì, il requisito
professionale richiesto in Valle d'Aosta è il diploma da estetista
anche per la semplice applicazione di unghie finte e decorazione
delle stesse, per quanto concerne i requisiti igienico-sanitari
sono prescritti tutti quelli richiesti dall'attività di estetista;
rilevato dunque che per aprire l'attività è richiesta la
segnalazione di inizio di attività allo sportello unico comunale
corredando la domanda con attestato di qualifica professionale da
estetista e tutte le planimetrie, le schede tecniche dei requisiti
dei locali e le attrezzature impiegate, a questo deve seguire
un'iscrizione all'Albo artigiani corredando l'istanza presentata
allo sportello unico; atteso dunque che nella nostra regione una
persona, seppure in possesso di titolo di onicotecnico non può
decorare le unghie a un cliente, mentre è possibile fare tatuaggi o
piercing
senza necessità di titolo alcuno, considerato che
quest'ultima è una pratica estetica a elevato impatto sulla salute
delle persone e, in particolare, sul trattamento della cute, noi
chiediamo al Consiglio regionale di impegnare il Governo regionale
a rivedere complessivamente il sistema che disciplina i requisiti
di accesso e le modalità di svolgimento di tutte le attività
similari a quelle dell'estetista, a quelle paramediche e a tutte
quelle che comunque hanno a che fare con il corpo umano.
Da dove nasce questa mozione? Avevo già avuto molte segnalazioni
nel tempo da parte di estetiste o, meglio, di persone, come lavoro
è un lavoro che va molto di moda in questo momento perché sono
molte le donne che ne fanno richiesta, applicano le ciglia finte,
ciò comporta con una colla applicare delle ciglia che poi vanno via
da sole, piuttosto che per la cura delle mani il fatto di occuparsi
appunto delle unghie, applicare le unghie finte e quant'altro, e
dicevano: "non troviamo corretto che qui venga richiesto il diploma
da estetista", che sappiamo benissimo comunque sono quattro anni e
poi fare l'estetista è tutt'altra cosa rispetto alla
specializzazione in relazione a unghie o piuttosto che ciglia,
quindi richiedere i quattro anni e il diploma da estetista che è
molto lungo da ottenere e tutto quanto, in più tutti i requisiti
che vengono richiesti a un centro per fare l'estetista... questo
cosa fa sì? Che poi la maggior parte delle persone che esercitano
tale attività la facciano senza alcun titolo in nero e in casa,
perché poi alla fin fine questo è il risultato, perché i requisiti
per poter poi svolgere quest'attività alla luce del sole, pagando
le tasse, sono talmente sproporzionati rispetto all'attività che
viene prestata che alla fine sono poche le persone che si mettono
effettivamente in regola. D'altra parte poi però ricevo oltretutto
la segnalazione di un commercialista che mi dice: "ma ti sembra
normale che arrivano i clienti, mi arriva appunto la persona che
vuole fare le ciglia piuttosto che aprire un'attività per fare le
unghie e, nonostante abbia fatto i corsi e tutto quanto non lo
possono fare, poi mi arriva in Valle d'Aosta chi vuole fare il
tatuatore che ha degli effetti chiaramente permanenti sul corpo
umano e lo può aprire tranquillamente, basta avere i requisiti
richiesti dall'USL sul locale quando fuori comunque ti viene
richiesto per aprire l'attività un corso di 150 ore dalla
Regione".
A fronte quindi di tutti questi elementi messi insieme, appare
chiaro che ci sia qualche cosa da rivedere, tutto il sistema è da
rivedere perché se da una parte si esagera a chiedere delle cose e
dei requisiti su attività che non hanno assolutamente un effetto
permanente sul corpo ma proprio zero e vengono chieste delle cose
sproporzionate facendo sì che poi tutta la maggior parte delle
persone svolgano quest'attività in nero; dall'altra parte, invece
su attività che comportano poi dei danni permanenti per tutta la
vita, perché quello che viene fatto è per tutta la vita, un
tatuaggio, non vengono richiesti questi requisiti.
Mi ha accennato la risposta, so che mi farà una proposta di
riformulazione per l'impegnativa, dico già che comunque accetto la
sua proposta, perché poi l'obiettivo è comunque arrivare a rivedere
la disciplina. Comunque il tutto è sicuramente un discorso
complesso, però l'importante è che si faccia qualcosa per mettere
ordine in tutte queste professioni.
Presidente -
Ha chiesto la parola l'assessore Bertschy,
ne ha facoltà.
Bertschy (AV-SA) -
Come ha accennato la collega
Spelgatti, la proposta di riformulazione va nel senso di avere una
maggiore disponibilità di tempo anche per fornire, da un lato, la
documentazione necessaria, dall'altro, anche l'approfondimento
sotto il profilo tecnico di quanto è stato esposto.
Io leggerei una serie di informazioni che sono utili per capire
quanto è complessa la situazione in questo momento tra le
competenze che sono in capo al Governo nazionale rispetto alla
disciplina e le competenze che sono in capo alle Regioni e la
confusione che c'è in alcune situazioni soprattutto a livello
professionale che giustamente vanno riordinate creando le
condizioni però affinché ci sia quel supporto giuridico
indispensabile e necessario per garantire la correttezza di tutto
il procedimento di attività lavorativa, professionale ma anche a
livello giustamente fiscale.
Nel settore dell'estetica sono nate numerose specializzazioni,
quella dell'onicotecnico è una di queste ma potremmo citare le
extension
delle ciglia, il trucco semipermanente e altre,
molti operatori non in possesso della qualificazione di estetista
ma con competenze esclusivamente in uno di questi ambiti hanno
quindi richiesto l'iscrizione al registro imprese come impresa
artigiana. In alcune Regioni le Commissioni per l'artigianato hanno
a volte autorizzato tale attività, spesso con limitazioni, quali,
ad esempio, la possibilità di applicare unghie artificiali ma non
di operare attività di ricostruzione, altre volte hanno negato del
tutto l'iscrizione a coloro che non sono in possesso dei requisiti
professionali di estetista. Le stesse Regioni Lazio e Lombardia
richiamate come Regioni che hanno regolamentato l'attività in
realtà limitano l'attività di onicotecnica alla sola applicazione e
decorazione di unghie artificiali confermando l'obbligo del
possesso dei requisiti di estetista per lo svolgimento delle
attività di ricostruzione.
Numerose sentenze e pareri formulati dal Ministero dello
sviluppo economico confermano l'obbligatorietà del possesso dei
requisiti di estetista in capo ai soggetti che svolgono sul corpo
umano una qualsiasi prestazione a scopo estetico e la nostra
Regione nel 2018, su sollecitazione di alcuni soggetti interessati
ad avviare un'attività autonoma di onicotecnico, l'Assessorato
delle attività produttive ha avviato una ricognizione volta a
verificarne eventuali condizioni e modalità. Le associazioni
artigiani si sono opposte a tale ipotesi confortate dalle numerose
sentenze intervenute sul tema e pertanto non si è dato seguito
all'iniziativa.
A livello nazionale, oltre ai numerosi disegni di legge
depositati in Parlamento volti a rivedere l'intera disciplina del
settore estetico, sono presenti documenti e proposte, frutto del
lavoro congiunto tra Ministero e Regioni, che ancora attendono di
essere approvati. Si ritiene che la disciplina dell'attività di
onicotecnico, così come peraltro le altre specifiche di categoria,
non possa allo stato attuale formare oggetto di una disciplina
specifica da parte della Regione in quanto la Regione non ha
competenza in materia di professioni essendo tale materia di
esclusiva competenza statale e questo viene confermato dalla
giurisprudenza in materia. La disciplina specifica dell'eventuale
professione di onicotecnico si inserisce nel quadro della
disciplina complessiva delle attività correlate al settore
estetico, che potrebbero costituire oggetto di un'autonoma attività
di impresa anche da parte di soggetto diverso dall'estetista. La
disciplina di tali attività deve essere considerata nel suo insieme
e non solamente per l'onicotecnico. La giurisprudenza e gli
orientamenti ministeriali non consentono di avventurarsi sulla
strada di un'autonoma disciplina.
Ci sono quindi una serie di motivazioni che non hanno carattere
politico che vanno affrontate giustamente in una fase successiva,
perché questo sta a dire che c'è comunque confusione, se lo si può
fare senza un titolo professionale ma solo come attività di
impresa, questo evidentemente è tema di confronto nella prossima
attività di Commissione. C'è poi l'attività del tatuatore, la
professione di tatuatore non rientra ad oggi tra le professioni
regolamentate, la sua eventuale istituzione quale professione
regolamentata rientra comunque nelle competenze statali essendo la
disciplina in materia di professioni sottratta alle competenze
regionali. Allo stato attuale l'unico riferimento a livello
nazionale relativo all'obbligatorietà della formazione in questo
ambito è costituito dalla circolare linee guida del Ministero alla
sanità per l'esecuzione di procedure di tatuaggio e di
piercing
in condizioni di sicurezza, è la circolare del 5
febbraio 1998 n. 29156, e i successivi chiarimenti della circolare
16 luglio 1998 n. 28633, che detta riferimenti comuni sugli aspetti
igienico-sanitari. Gli aspetti tecnico-estetici sono stati invece
oggetto di regolamentazione solo in alcune Regioni.
Nel 2019, in considerazione della necessità di aggiornare le
circolari del Ministero della salute e di introdurre uno strumento
regolatore dell'attività di tatuaggio e trucco permanente, il
Ministero della salute ha costituito un tavolo tecnico che ha visto
la partecipazione anche delle Regioni. Parallelamente a livello
regionale si è costituito nel 2019 un gruppo di lavoro coordinato
dalla struttura Igiene e Sanità pubblica veterinaria con
l'obiettivo di definire i requisiti formativi correlati allo
svolgimento dell'attività professionale. Nell'ambito del gruppo di
lavoro regionale si è messa a punto una proposta volta a
regolamentare i requisiti formativi richiesti ai tatuatori ai fini
del rispetto dei requisiti igienico-sanitari previsti. Infatti, pur
non potendo operare per la regolamentazione della professione, la
Regione può disciplinare i requisiti formativi richiesti ai fini
dello svolgimento in condizioni di sicurezza e igiene dell'attività
di tatuaggio. Il gruppo di lavoro ha tuttavia sospeso la propria
attività in attesa della conclusione dei lavori del gruppo di
lavoro nazionale. Il lavoro condotto dalle Regioni e dal Ministero
della salute che ha condotto ad alcune proposte condivise
relativamente allo
standard
professionale e a quello
formativo si è a sua volta arrestato in relazione all'assenza di
una chiara base giuridica di riferimento.
Consapevoli che la mancanza di una norma che renda obbligatoria
la formazione a tutto campo del tatuatore dermopigmentista per
l'esercizio delle relative attività ha prodotto un instaurarsi di
prassi e discipline diversificate, le Regioni e le Province
autonome hanno interesse a trovare soluzioni chiare e uniformi, ma
questo deve avvenire attraverso un fondamento giuridico solido e
quindi questa tematica deve essere affrontata e risolta da tutte le
istituzioni ovviamente cercando di riportare il tema nella
Conferenza Stato-Regioni. Tutto questo comporta anche problematiche
applicative rispetto all'utilizzo delle apparecchiature e quindi la
necessità di impegnarci nei prossimi mesi a lavorare sul piano
regionale in Consiglio e in Commissione e sul piano nazionale a
completare l'analisi del problema che è stato evidenziato con
questa mozione ci deve essere per evitare proprio tutta la
confusione che giustamente ha sottolineato lei con la sua
esposizione.
La proposta di riformulazione della mozione è la seguente: "il
Consiglio regionale impegna il Governo regionale a presentare alla
IV Commissione consiliare una relazione contenente il quadro
giuridico e normativo a livello nazionale e regionale relativo alle
attività rientranti nel campo della cura estetica del corpo, le
proposte, condivise con le associazioni di categoria, volte a
disciplinare, nel rispetto delle competenze della Regione, le
attività formative e gli eventuali requisiti correlati
all'esercizio delle attività rientranti nel campo della cura
estetica del corpo".
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Partendo dal fondo, come avevo già
detto, sì, accetto la riformulazione, condivido una parte della sua
risposta, cioè condivido sul fatto che ci sia abbastanza un caos a
livello normativo e anche a livello nazionale, ma non condivido
minimamente poi tutto il resto del ragionamento, perché, a fronte
di un caos a livello di disciplina nazionale, il problema è che
altre Regioni comunque si sono attivate e sia per le attività
appunto che ho portato come a titolo di esempio, di onicotecnico,
piuttosto che di tatuatore e tutto quanto, hanno comunque
provveduto a stabilire delle regole.
A me che mi venga detto in una Regione a Statuto speciale: "beh,
altre Regioni hanno provveduto, noi aspettiamo la disciplina
nazionale" o piuttosto: "dobbiamo fare una disciplina unitaria con
le altre Regioni", dico c'è qualcosa da autonomista che non riesco
proprio a capire, non capisco la logica, ma non la capisco proprio
addirittura negli aspetti più piccoli. Non capisco appunto il
concetto spesso e volentieri che avete di autonomia e nelle
declinazioni, nelle cose più banali questa cosa viene fuori. Non
capisco perché non possiamo comunque anche noi disciplinare questa
cosa, perché sembra un aspetto banale e irrilevante ma non lo è,
non lo è soprattutto perché, quando mi è stata fatta questa
segnalazione dalle varie attività nel tempo, negli anni, non avevo
mai fatto un'iniziativa in relazione all'attività
dell'onicotecnica, piuttosto che dell'
extension
delle
ciglia, quindi tutto discorso unghie, ciglia, perché comunque è una
disciplina complicata e poi partivo dal presupposto di non avere
avuto ancora la possibilità e gli strumenti per capire bene il
perché di queste sentenze, che parlano comunque della necessità del
diploma di estetista e dico: non ho gli elementi in mano per
valutare se sono corrette, non sono corrette, effettivamente qual è
il rischio di danno sulla salute, quindi non lo so e non mi sono
mai mossa.
Quando però mi arriva la segnalazione dove fanno un termine di
paragone tra queste situazioni e quelle di tatuatore, che però ha
dei risvolti che sono definitivi sul corpo, dico: diamine, qua noi
dobbiamo comunque tutelare i nostri concittadini, perché io penso
ai neo maggiorenni - perché, finché ci va un adulto, pazienza -, a
tutti i ragazzini che si tatuano ogni tre secondi e hanno tatuaggi
da tutte le parti e nel momento in cui poi vanno da una persona che
non è capace, gli fa male e tutto quanto, poi questi se li
ritrovano per tutta la vita.
Ora, che noi non ci preoccupiamo comunque di disciplinare,
calcolando che comunque c'è una circolare del Ministero della
salute che ti prevede dei corsi regionali da minimo 150 ore,
comunque c'è, quella c'è, e che comunque le altre Regioni hanno
provveduto a stabilire dei requisiti, non capisco perché nel
frattempo non stabiliamo anche noi dei requisiti? Mi sembra la cosa
più logica. Allora, per applicare due ciglia e far fare due unghie,
chiediamo quattro anni di diploma di estetista più tutto il resto,
più tutti gli altri requisiti, più l'iscrizione e, per fare i
tatuaggi definitivi sul corpo, penso soprattutto a tutti i ragazzi
che adesso lo fanno, non chiediamo nessun requisito? E diciamo:
aspettiamo la normativa nazionale quando le Regioni a statuto
ordinario invece agiscono e provvedono? Io non riesco a capire. È
vero che queste risposte gliele hanno preparate gli uffici, però
sinceramente da autonomista quella parte della risposta non avrebbe
dovuto, secondo me, neanche leggerla, perché è un insulto alla
nostra autonomia. L'insulto alla nostra autonomia parte da queste
cose piccolissime che però vediamo ogni terzo minuto, perché
sentirsi dire ogni terzo minuto le Regioni a statuto ordinario
hanno stabilito questo, questo e quest'altro, noi aspettiamo la
normativa nazionale, è una roba che mi manda veramente fuori dai
gangheri.
Comunque sia, ben venga che si faccia una riflessione generale e
che comunque anche la Valle d'Aosta, in attesa di sapere che cosa
si deciderà poi a livello nazionale e un riordino di tutte queste
nuove professioni perché sono tutte nuove professioni che ancora
non sono abbastanza disciplinate, però che intervenga anche la
Valle d'Aosta, quindi accetto la sua proposta.
Presidente -
Ha chiesto la parola l'assessore
Bertschy.
Bertschy (AV-SA) -
Io credo sia anche un atto di
trasparenza trasferire le istruttorie tecniche in Consiglio
regionale e non credo che si debba confondere le competenze con
poter fare cose che non rientrano nelle competenze. La volontà non
è quella di aspettare una normativa, è di lavorare insieme con le
altre Regioni a livello nazionale per completare questa normativa
ed è quello che sta succedendo. Sono sicuro quindi che, una volta
che avrà a disposizione tutti gli atti, capirà che non possiamo
regolamentare per conto nostro le cose e che questo ci espone non
come Regione ma espone le persone a una situazione poi di
difficoltà a livello lavorativo. Comunque è ovvio che le competenze
sono scavalco anche con altri Assessorati e questo lavoro sta
andando avanti in questi ambiti.
Presidente -
Credo che il documento sia già stato mandato
a tutti i Consiglieri, adesso arriva anche firmato, è già
depositato. Se non ci sono dichiarazioni di voto, possiamo passare
alla votazione della mozione. La votazione è aperta. Invito il
collega Segretario a collegarsi con i Consiglieri presenti via
zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
La votazione è chiusa.
Presenti, votanti e favorevoli: 34
La mozione è approvata all'unanimità.
