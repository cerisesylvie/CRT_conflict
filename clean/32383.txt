Classificazione
ASSISTENZA SOCIALE
Assistenza socio-sanitaria
ISTRUZIONE PUBBLICA



Oggetto del Consiglio n. 1127 del 7 aprile 2010 - Resoconto
OGGETTO N. 1127/XIII - Interrogazione: "Stato di applicazione
della legge regionale n. 8/2009 riguardante disposizioni in materia
di disturbi specifici di apprendimento".
Interrogazione
La legge regionale 12 maggio 2009, n. 8 (Disposizioni in
materia di disturbi specifici di apprendimento) ha previsto (art.
4, c. 3) che la diagnosi dei Disturbi specifici dell'apprendimento
(DSA) sia effettuata "nell'ambito dei trattamenti specialistici
assicurati dall'Azienda USL, anche attraverso convenzioni tra
l'Azienda USL stessa e neuro psichiatri infantili o psicologi
clinici";
Appreso che lo svolgimento di tali accertamenti da parte dei
servizi dell'USL comporterebbe tempi alquanto lunghi;
i sottoscritti Consiglieri regionali
Interrogano
l'Assessore competente per sapere:
1) quante siano le domande pervenute dal momento dell'entrata
in vigore della legge;
2) quanti clinici operino attualmente con competenza
certificativa nel competente servizio;
3) quante convenzioni siano state stipulate con neuro
psichiatri infantili o psicologi clinici per consentire
l'accelerazione delle pratiche;
4) quanto tempo intercorre mediamente nell'espletamento della
procedura di diagnosi dei DSA, dal momento in cui è inoltrata la
richiesta al completamento della procedura attraverso apposita
certificazione.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Per giungere ad una diagnosi differenziale di dislessia possono
essere necessari tempi lunghi, infatti, per compiere una diagnosi
di disturbo dell'apprendimento, si rende indispensabile una
valutazione multidisciplinare per analizzare tutte le abilità
coinvolte nei processi di sviluppo, per fare una diagnosi
differenziale ed impostare un progetto terapeutico
individualizzato.
Il percorso diagnostico prevede che il bambino sia sottoposto ad
una valutazione audiofonologica, per escludere patologie a carico
dell'apparato uditivo e fonoarticolatorio, quindi si procede alla
valutazione psicologico-cognitiva, che prevede test sull'abilità di
lettura e del sistema del numero e del calcolo, la valutazione
neuro-psico-motoria, che serva a rilevare le abilità d'integrazione
visuomotoria e visuopercettiva del bambino, ed infine la
valutazione logopedica rileva le abilità metafonologiche.
In relazione all'applicazione della legge regionale n. 8/2009,
considerato che la legge è in vigore da giugno 2009, e della
complessità del percorso diagnostico sopraevidenziato, si rilevano,
in accordo con i competenti servizi dell'USL, alcuni punti che ad
oggi consentono di fornire risposte all'interrogazione in oggetto
per quanto riguarda in particolare le richieste di visite
neuropsichiatriche infantili e i dati di attività.
In particolare per quanto riguarda il primo punto, dunque,
quante domande di accertamento dei disturbi specifici
dell'apprendimento sono pervenute all'entrata in vigore della
legge? Da giugno 2009 a dicembre 2009 sono pervenute 51 richieste
in cui veniva formulata una domanda di valutazione per disturbi
specifici di apprendimento. Nei primi 3 mesi del 2010 sono
pervenute 24 richieste di visita per sospetto di DSA, di queste 5
sono in attesa di completa valutazione logopedica psicologica. Si
può dunque stimare un'incidenza di 8 casi al mese. In questo ultimo
periodo sono pervenuti ai servizi anche 11 richieste di soggetti in
età adulta o tardo adolescenziale, rispetto alle quali non è
presente una competenza diagnostica consolidata, quindi sta per
essere attivata una specifica consulenza, e risponderò al punto
3.
Quanti clinici - punto 2 - con competenza certificativa operano
in ambito aziendale? Gli specialisti neuropsichiatri infantili
attualmente in servizio sono 5 da febbraio 2010, inoltre completano
l'équipe di operatori dedicati alla problematica n. 9 psicologi
specializzati in età evolutiva e n. 9 logopedisti.
Quante convenzioni sono state stipulate con neuropsichiatri
infantili o psicologi clinici per consentire l'accelerazione delle
pratiche? I dati li ho forniti prima. L'azienda USL ha attivato un
progetto di consulenza di un esperto neuropsicologo che sarà
avviato dal prossimo maggio, con i seguenti compiti principali:
effettuare diagnosi di DSA in soggetti età tardo adolescenziale e
adulta, garantendo fino ad un massimo di 20 diagnosi e consentendo
l'accelerazione delle relative pratiche diagnostiche; formare gli
operatori locali che accompagnano l'esperto nel corso del suo
intervento, favorendo l'acquisizione delle competenze necessarie
per rispondere autonomamente alle successive richieste di diagnosi
di DSA in età adulta.
Quarta domanda: quanto tempo intercorre mediamente
dall'espletamento della procedura alla diagnosi? Riguardo ai dati
parziali di cui al punto uno e riferiti agli ambulatori di
neuropsichiatria infantile di Aosta e al primo trimestre 2010, si
informa che risulta un tempo medio di attesa dalla richiesta, se
correttamente corredata di valutazioni logopediche psicologiche, e
l'espletamento della visita di circa 14 giorni, si va da un minimo
di 5 giorni a un massimo di 28. Si fa presente che per l'attività
ambulatoriale si era preventivata, in sede di predisposizione della
legge, un'attesa massima di 60 giorni.
Concludendo, in conformità a quanto sopra espresso, si esprime
soddisfazione per l'attività finora avviata e, consci che ci si
riferisce a dati parziali, si ritiene di continuare l'attento
monitoraggio per consentire la valutazione puntuale delle azioni
messe in atto e arrivare ad un miglioramento dell'applicazione
della legge regionale in questione.
Président
- La parole au Conseiller Louvin.
Louvin (ALPE)
- Grazie, Assessore, per la risposta
articolata.
Come poteva immaginare, come immaginava anche l'Assessore
all'istruzione e cultura, non sta flettendo l'attenzione sul
problema, perché giustamente va monitorata - come lei diceva nella
conclusione del suo intervento - questa legge. Siamo consapevoli
che questo sia un momento di pressione sul servizio, lo è
fatalmente per l'entrata a regime di questa legge; rileviamo,
peraltro - ma lo rileviamo in modo più epidermico -, una grande
preoccupazione e una lentezza ben superiore a quella che lei
evidenzia, perché lei annota come tempo soltanto quello che decorre
dal momento in cui sono completate le verifiche preliminari; in
realtà il processo è molto più lungo, e la percezione che hanno le
famiglie in questo momento di questo percorso che va dalla
segnalazione fino alla certificazione, non è certamente nell'ordine
dei giorni, ma dei mesi, di parecchi mesi!
L'attivazione fra l'altro solo dal mese di maggio di una
convenzione che avevamo espressamente previsto in legge, nella
discussione della legge stessa, perché potesse far sì che l'USL non
fosse un punto di rallentamento, arriva ad anno scolastico concluso
e questo ovviamente crea qualche disagio ulteriore.
Noi intanto esamineremo questa sua risposta con attenzione, come
è doveroso, e faremo nelle sedi competenti delle valutazioni
ulteriori che non mancheremo di far conoscere, perché si sappia, al
di là del crudo dato formale che lei ci ha rappresentato, qual è la
percezione esatta. Il numero delle richieste, d'altra parte, è
destinato con ogni probabilità ancora a lievitare per un paio di
anni, fino a quando non sarà a regime il trattamento di questi
disturbi, quindi è inevitabile che ci si debba mantenere
attrezzati.
Per il momento la ringrazio.
