Classificazione
AMBIENTE
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1576 del 18 novembre 2015 - Resoconto
OGGETTO N. 1576/XIV - Interrogazione: "Eventuali
provvedimenti adottati nei confronti di un professionista che ha
prodotto consulenze tecniche di parte per conto della società Noy
Ambiente".
Presidente
- La parola all'Assessore Bianchi.
Bianchi (UV) -
Sì, grazie Presidente.
Farei innanzitutto una premessa di ordine generale proprio per
inquadrare la problematica. Il professionista ha partecipato,
insieme ad altri, all'avviso pubblico per il conferimento di un
incarico professionale di collaborazione tecnica di alta
qualificazione per la predisposizione della nuova proposta di
adeguamento del Piano regionale di gestione dei rifiuti, approvato
con deliberazione del Consiglio regionale in data 15 aprile 2003 e
richiamato dalla legge regionale 31/2007, nonché dai documenti
previsti per lo svolgimento del procedimento di valutazione
ambientale strategica. All'atto della partecipazione all'avviso
pubblico, il professionista ha peraltro citato tra le referenze -
cosa che fanno tutti i professionisti quando partecipano a gare
pubbliche - quella che aveva comunque un'attività di consulenza
continuativa per gli aspetti ambientali inerenti alla gestione
della discarica annessa al Centro regionale dei rifiuti di
Brissogne e la gestione della discarica regionale di Pontey a
favore di Valeco, con decorrenza dal febbraio 2012. Il
raggruppamento temporaneo è poi risultato aggiudicatario
dell'incarico di collaborazione tecnica affidata con provvedimento
dirigenziale in data 7 novembre 2014, con decorrenza dalla data
stessa e con termine finale del 30 giugno 2015. Il raggruppamento
temporaneo ha fornito alla Regione, nei tempi previsti, un'analisi
ed uno studio circa le caratteristiche funzionali dei primi
impianti strettamente necessari per adempiere alle scadenze fissate
dall'Unione europea e dallo Stato relativamente alla raccolta
differenziata e specificatamente alla sua componente organica,
nonché all'uso residuale delle discariche dei rifiuti urbani. Il
raggruppamento temporaneo ha poi fornito alla Regione nei mesi
successivi la bozza della nuova proposta di adeguamento del Piano
regionale di gestione dei rifiuti, corredata dalla documentazione
prevista ai fini del procedimento di valutazione ambientale e
strategica. A seguito della procedura di VAS da parte della
struttura regionale competente avvenuta in data 7 luglio 2015 e del
conseguente slittamento del termine per la conclusione
dell'incarico consistente nella valutazione del parere di VAS,
originariamente l'incarico era previsto fino al 30 di giugno, ma è
stato poi prorogato al 31 dicembre 2015 con provvedimento
dirigenziale del 14 di agosto previo assenso del legale
rappresentante del raggruppamento; pertanto l'incarico è ancora in
essere.
Rispondendo puntualmente alle sue domande, la Regione, per il
tramite degli uffici competenti dell'Avvocatura regionale, è venuta
a conoscenza del deposito delle consulenze tecniche da parte del
raggruppamento nel giudizio dinanzi al TAR della Valle d'Aosta
avente come oggetto la revoca di gara, che risultano depositate
nella segreteria del TAR a fine di luglio.
Allo stato - punto 2 della sua interrogazione - la Regione non
ha dato corso al pagamento del secondo acconto relativo
all'incarico in discussione, anche considerato che in ogni caso
l'iter del piano era sospeso per la VAS. Il responsabile del
procedimento ha provveduto a richiedere alla società in questione
chiarimenti circa la condotta del professionista alla luce di
quanto previsto dall'articolo 4 del disciplinare d'incarico, che
dice: "
Il raggruppamento composto dall'interezza dei singoli
membri si impegna a comunicare qualsiasi incarico o coinvolgimento
anche indiretto in altri progetti o attività inerenti le materie
oggetto dell'incarico allo scopo di evitare conflitti di interesse,
stante ad oggi l'assenza di qualsiasi forma di comunicazione
preventiva da parte dello stesso circa la consulenza tecnica di
parte svolta
". A seguito dei riscontri che avremo e che abbiamo
richiesto saranno quindi adottati da parte degli uffici preposti
tutti gli eventuali atti dovuti. Grazie.
Presidente -
Grazie Assessore. La parola al collega
Bertin.
Bertin (ALPE)
- Grazie Presidente.
L'appalto per il pirogassificatore è stato il più grande appalto
mai bandito in Valle d'Aosta dal dopoguerra ad oggi, una grande
opera da oltre 220 milioni, ed è del tutto evidente che attorno a
questa sentenza ci siano dei grandi interessi economici, lobby,
eccetera. Sapere che un professionista sotto contratto con la
Regione fornisce una consulenza di parte al consorzio
Noy
Ambiente
, controparte nel giudizio all'affidamento
dell'appalto, è una questione molto grave e molto inquietante. Il
professionista in questione, per la sua attività sotto contratto
con la Regione, può aver utilizzato informazioni avute con questa
attività professionale e aver utilizzato - faccio un esempio -
queste informazioni contro la Regione. È evidente che è un
conflitto di interessi, tra l'altro segnalato anche in giudizio
dalla stessa Amministrazione regionale, che ha sollevato la
questione al TAR. Oltre alla deontologia professionale che avrebbe
suggerito di non partecipare a questa consulenza tecnica, esistono
anche degli obblighi contrattuali riguardo alla segretezza delle
proprie attività...è semplicemente uno scandalo quello che è
successo! È un fatto grave ed è altrettanto grave che
l'Amministrazione regionale in oltre quattro mesi non abbia fatto
ancora niente, niente! È ormai da luglio che lo sapete, e non avete
fatto niente! Ma cosa aspettate? È evidente che non l'avete pagato,
ma ci mancava pure il contrario! Tra l'altro, se non mi sbaglio, il
professionista in questione - nel caso non sia così invito
l'Assessore a correggermi - pare che sia l'ingegner Ziviani, un
noto professionista, noto soprattutto all'Amministrazione
regionale, che in questi anni gli ha affidato tantissimi lavori e
incarichi per centinaia di migliaia di euro per non dire milioni!
Come dico è noto, è notissimo all'Amministrazione regionale.
Ci troviamo nell'assurda situazione non soltanto di avere una
società partecipata - la Valeco - che ci fa causa, ma anche di
avere un professionista sotto contratto dalla Regione che lavora
per la controparte! Un professionista che da decenni - peraltro in
modo assiduo e continuativo - lavora per la Regione e per gli Enti
locali della regione! Ho fatto anche una richiesta per sapere
quanto aveva percepito in questi anni, ma non è ancora arrivata,
speriamo che arrivi... Sarebbe poi interessante leggere la
consulenza tecnica che ha fornito il sopracitato ingegner Ziviani
al TAR. Anche in questo caso avevo fatto la richiesta di accesso
agli atti tramite un "116" che mi è stata rifiutata ritornando
sulle discussioni riguardo ai 116...non faccio commenti, questi si
commentano da soli. Nei confronti di questi professionisti vanno
presi tutti i provvedimenti necessari, è una questione seria, lo
ripeto. Mi auguravo aveste già fatto qualcosa, ma constato - ed è
una cosa grave - che non avete ancora preso alcun provvedimento,
non avete fatto niente! L'Amministrazione regionale deve farsi
valere in questo caso, non può sempre reagire con la solita inerzia
che spesso sconfina nella complicità, vanno presi tutti i
provvedimenti che la situazione impone e vanno presi subito.
Rimango comunque molto insoddisfatto dalla risposta avuta oggi
dall'Assessore e seguiremo attentamente questo dossier. Grazie.
Presidente -
Grazie collega. Punto 7 all'ordine del
giorno.
