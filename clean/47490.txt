Classificazione
TRASPORTI E VIABILITÀ
Trasporti



Oggetto del Consiglio n. 3759 del 20 giugno 2024 - Resoconto
OGGETTO N. 3759/XVI - Interpellanza: "Eventuali problemi di
funzionalità delle stampanti emettitrici dei titoli di viaggio su
alcuni autobus del trasporto pubblico locale".
Bertin (Presidente) -
Punto n. 34.
Consigliere
Marquis, a lei la parola.
Marquis (FI) -
Torniamo a occuparci della questione delle
emettitrici dei titoli di viaggio sugli autobus del trasporto
pubblico locale: è un tema che avevamo già sottoposto
all'attenzione del Consiglio in più occasioni.
Sostanzialmente avevamo già evidenziato che verso la fine
dell'anno erano state installate su tutti gli autobus delle
emettitrici acquistate all'estero, installate molto stranamente
sottosopra rispetto a quella che doveva essere la loro
configurazione; avevamo evidenziato che avevamo raccolto tutta una
serie di lamentele da parte degli utilizzatori dei pullman e anche
da chi deve prestare servizio su questi mezzi e ci era stato detto
che queste emettitrici non erano ancora state collaudate e che
quindi si sarebbe poi fatta una dovuta verifica con attenzione e,
tenuto conto anche che sono state spese tante risorse da parte
della pubblica amministrazione, riteniamo che sia una questione che
vada risolta.
Ci risulta che ancora adesso ci siano degli autobus che non
fanno pagare il biglietto perché non sono in grado di far
funzionare le emettitrici. Questa non credo che sia una cosa
positiva, potremmo poi darle anche il numero delle matricole degli
autobus e su quali linee questo stia avvenendo, Assessore, perché
non è che abbiamo sentito delle voci: ci sono state date delle
indicazioni che sono molto circoscritte.
Riteniamo strano quindi che - a sei mesi, per quello che ci è
stato riferito, dall'applicazione di queste emettitrici - il fatto
che ci siano degli autisti che non possono far pagare il biglietto
sul pullman costituisca non solo un pregiudizio o un cattivo
funzionamento, ma che questo si riverberi sulle casse della Regione
perché gli incassi credo che vengano poi trasferiti all'ente
medesimo.
Lascio la parola all'Assessore e per le chiarificazioni
sull'argomento.
Presidente -
Assessore Bertschy per la risposta.
Bertschy (AV-VdA Unie) -
Grazie, collega Marquis, direi
Assessore ombra delle emettitrici e controllo puntuale del
funzionamento del nuovo sistema di bigliettazione; permetta la
battuta ma da un lato ovviamente dobbiamo tutti quanti essere molto
attenti al funzionamento degli investimenti che facciamo,
dall'altro credo che a noi competa un controllo politico delle
operazioni e dobbiamo lasciare, a chi ha responsabilità di
collaudo, di firma e di spesa, il compito di realizzare le
istruttorie e le informazioni che poi noi rileviamo.
Lei, forse come me, utilizza gli autobus, io, proprio in seguito
anche ad alcune iniziative, ho fatto controlli puntuali, li abbiamo
fatti come Assessorato e come strutture, e noi non rileviamo tutto
questo problema che lei porta in aula; in ogni caso le prime
danneggiate sono le aziende, che hanno un mancato incasso
immediato.
Ripeto, a noi non risulta questo, addirittura le aziende
rispondono che non riscontrano criticità e, come le avevo già detto
in quell'occasione, lei dice che: "Le emettitrici sono montate al
contrario, nel caso specifico il DEC della realizzazione del
sistema biglietto unico", a tal riguardo si riporta che "Tali
apparati sembrano montati a testa in giù in ragione della direzione
di lettura delle etichette dei tasti, che risultano agibili in quel
verso in ragione delle scelte di posizionamento adottate alla luce
delle specifiche della consolle per favorire l'accessibilità
dell'autista e degli utenti, nonché per ragioni di protezione della
cavetteria e dei relativi spinotti di connessione, senza che questo
pregiudichi in alcuna misura il loro corretto funzionamento,
essendo una delle possibili modalità d'installazione, cosa peraltro
ormai comune alla maggior parte dei dispositivi elettronici".
Ripeto, io non voglio dire cose che non siano quelle che abbiamo
chiesto di osservare e di monitorare, queste sono le relazioni
tecniche che possiamo mettere a sua disposizione.
Da parte nostra noi stiamo continuando a fare questo tipo di
rilevazione, se lei ci fornirà puntualmente il mezzo e le targhe,
sarà un motivo in più per fare queste verifiche, soprattutto per
capire in quale bacino questo fenomeno avvenga.
Credo che l'obiettivo finale sarà collaudare un sistema per il
quale sono state investite delle risorse pubbliche e private -
perché ci sono anche risorse delle aziende per lo sviluppo di
questo finanziamento - che possa dare la migliore risposta
possibile. Questo è l'obiettivo che vogliamo raggiungere.
Devo dire che, a distanza di qualche mese, molti problemi sono
stati affrontati, quasi una buona parte risolti, abbiamo visto che
anche altri hanno incontrato su altri territori i nostri e altri
problemi, quello che è importante è che sempre di più il sistema
sta andando a regime, dando un miglior servizio e una migliore
qualità complessiva del servizio di trasporto pubblico, e su questo
continueremo a investire.
Presidente -
Consigliere Marquis ne ha facoltà.
Marquis (FI) -
Ho ascoltato la risposta, evidentemente il
problema viene minimizzato rispetto a quello che è, le posso
garantire che non è così come lei ha detto che è normale che
vengano montati degli apparecchi al contrario, perché, se fosse
così normale, non dovrebbe essere buttata via la metà del rotolino
di carta ogni volta, sennò, essendo montato al contrario, non può
funzionare perché non si riesce a estrarlo.
Questa è un'operazione che devono fare tutte le volte che
installano un rotolo di carta e buttarne via la metà, quindi,
Assessore, la questione non sta nei termini che è stata
rappresentata, perché i soldi vengono spesi e sono stati spesi un
paio di milioni di euro, se non vado errato, per
quest'investimento.
Le fornirò puntualmente i numeri di targa dei mezzi, perché non
stiamo parlando di chiacchiere ma di fatti che avvengono nella
realtà, dove non vengono riscossi i pedaggi da parte
dell'utenza.
