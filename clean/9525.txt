Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 605 del 21 giugno 1989 - Resoconto
OGGETTO N. 605/IX - Futuro della linea ferroviaria Aosta -
Pré-Saint-Didier. (Interrogazione e interpellanza).
Presidente
: Do lettura dell’interrogazione
e dell’interpellanza presentate rispettivamente dai
Consiglieri Mafrica e Bajocco e dal Consigliere Riccarand:
INTERPELLANZA
APPRESO che, per quanto concerne la tratta ferroviaria Aosta -
Pré-Saint-Didier, nel corso di un incontro svoltosi a Roma il 18
maggio 1989, il Ministro dei Trasporti Giorgio Santuz, avrebbe
assicurato l’intervento politico nei confronti
dell’Ente Ferrovie dello Stato affinchè la tratta
stessa non venga più inserita tra le linee da sopprimere;
APPRESO ALTRESI’ che, sempre in tale occasione,
sarebbe stata concordata una linea d’intesa
Regione-Ministero per il proseguimento di esercizio della tratta
ferroviaria in questione;
i sottoscritti Consiglieri regionale del gruppo comunista
INTERROGANO
la Giunta regionale per conoscere:
1) che cosa si intende per "intervento politico" per
l’esclusione della tratta Aosta - Pré-Saint-Didier
dall’elenco delle linee da sopprimere;
2) quali sono le modalità previste per il proseguimento
dell’esercizio della tratta ferroviaria
predetta;
3) quali sono gli investimenti regionali concordati a tale
fine.
F.ti D.Mafrica, I.Bajocco
----
INTERPELLANZA
RILEVATO che sugli organi di stampa si alternano notizie
positive e negative sul futuro della linea ferroviaria Aosta-
Pré-Saint-Didier;
RICORDATO che da mesi è avviata una trattativa tra Regione Valle
d’Aosta, Direzione Compartimentale Ferrovie dello
Stato di Torino e Organizzazioni Sindacali per giungere ad un
protocollo generale di accordo sulla ferrovia Aosta-
Pré-Saint-Didier;
RILEVATO che nell’ambito del Piano di Bacino di
Traffico, in corso di elaborazione occorrerà assumere provvedimenti
per favorire ed incentivare il trasporto di passeggeri e merci su
ferrovia, eliminando anche la concorrenza attualmente esercitata da
servizi regionali di pulman con linee sovrapposte a quella della
ferrovia;
il sottoscritto Consigliere regionale
INTERPELLA
l’Assessore regionale
all’Industria, Commercio, Artigianato e Trasporti
per sapere:
1) quali decisioni sono state assunte dall’Ente
Ferrovie dello Stato in merito alla tratta Aosta-
Pré-Saint-Didier;
2) che cosa si intende fare per ripristinare il funzionamento
della linea fino a Pré-Saint-Didier;
3) quali provvedimenti si intendono assumere per riabilitare
nuovamente la linea Aosta- Pré-Saint-Didier per il trasporto
merci;
4) quali provvedimenti si intendono assumere
nell’ambito del Piano di Bacino di Traffico per
potenziare il trasporto ferroviario.
F.to: E.Riccarand
Presidente
: Ha chiesto di illustrare
l’interpellanza il Consigliere Riccarand, ne ha
facoltà.
Riccarand (NS)
: Questa interpellanza affronta nuovamente
questo problema più volte discusso dalla Giunta regionale della
linea ferroviaria Aosta- Pré-Saint-Didier. Tutti abbiamo potuto
leggere sugli organi di stampa notizie abbastanza contraddittorie
rispetto al futuro di questa linea: chi ha pubblicato notizie
confermando una ipotesi di chiusura a tempi brevi, chi invece ha
affermato che i recenti orientamenti del Ministero e delle Ferrovie
dello Stato sarebbero quelli di mantenere questa linea, anche se
non si sa esattamente a quali condizioni.
Comunque è chiaro che ci deve essere un impegno da parte
dell’Amministrazione regionale per scongiurare in
ogni modo la chiusura di questa linea, che ha una sua funzione e
che può recuperare una grossa vitalità e svolgere un servizio
importante all’interno della nostra Regione.
La prima domanda che poniamo in questa interpellanza è quella di
conoscere le informazioni che sono in possesso della Giunta
rispetto agli orientamenti e alle decisioni, se ci sono state, da
parte delle Ferrovie dello Stato e da parte del Ministero dei
Trasporti.
La seconda questione riguarda il ripristino integrale del
servizio su tutta la linea, che credo sia ancora limitato al tratto
Aosta-Morgex, con una limitazione che non può consentire un
rilancio complessivo della linea e un suo ruolo maggiore essendo
una tratta limitata, per cui le potenzialità della linea rimangono
mortificate.
La terza questione che poniamo è quella del trasporto merci. La
linea non è più oggi abilitata al trasporto merci, perchè in
passato è stato fatto quel tipo di scelta per contenere i costi
eper altre ragioni, ma se si vuole darle un futuro, oltre che un
potenziamento del materiale occorre anche una diversa
classificazione della linea, in modo da consentirle questo
trasporto merci. Pertanto volevamo sapere che intenzioni ci sono e
quali provvedimenti sono previsti a tale riguardo.
L’ultima questione riguarda gli orientamenti - di
cui discuteremo in Commissione quanto prima - che
all’interno del bacino di traffico, attualmente in
corso di redazione, sono presenti rispetto al potenziamento del
trasporto ferroviario: in che modo si pensa di poter riequilibrare
il rapporto trasporto su strada/trasporto su gomma/trasporto su
pulman e trasporto su ferrovia, in particolare per la tratta Aosta-
Pré-Saint-Didier, eliminando dei doppioni, eliminando delle corse
concorrenziali su gomma, cercando di studiare un sistema di reale
rilancio della ferrovia. A tale proposito si tratta, evidentemente,
di incentivare l’utenza, anche con una modifica
strutturale, individuando nuovi punti di fermata, quindi ridando
slancio e funzione nuova a questa linea, che potrebbe avere una
funzione molto importante nel futuro della Valle
d’Aosta.
Presidente
: Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
: L’Amministrazione regionale
da tempo, però più intensamente nell’ultimo periodo,
anche a seguito di timori avanzati e di minacce che più o meno
esplicite ci venivano circa il futuro della ferrovia Aosta-
Pré-Saint-Didier, ha interessato il compartimento di Torino, con il
quale ci sono stati numerosi incontri, non solo scambi di
corrispondenza ma anche atti ufficiali del Governo regionale, per
il mantenimento della linea Aosta-Pré-Saint-Didier.
Vi sono due condizioni obiettive di difficoltà registrate ancora
dopo l’incontro con il Ministro Santuz; una è
l’attuale situazione di crisi di governo,
l’altra è la non chiara definizione di una politica
dei trasporti, in modo particolare di quella ferroviaria a livello
nazionale, per cui avere certezze in questo momento è cosa
piuttosto difficile.
Noi crediamo di aver fatto la nostra parte. In un testo che
abbiamo trasmesso sia al Ministro Santuz (da cui poi è derivato
l’incontro che abbiamo avuto a Roma il 18 maggio),
sia al commissario dell’ente Ferrovie dello Stato,
sia al direttore compartimentale delle Ferrovie dello Stato
Piemonte- Valle d’Aosta, sia al direttore generale
dell’ente Ferrovie dello Stato, abbiamo
sinteticamente rappresentato le motivazioni che spingono la Regione
a sostenere la validità della tratta ferroviaria
Aosta-Pré-Saint-Didier, che vorrei qui riassumere.
Intanto questa tratta ferroviaria rappresenta ad oggi
l’unica alternativa di collegamento in caso di
interruzione della statale n. 26 per una parte non solo consistente
della Valle d’Aosta da un punto di vista
territoriale, ma anche lungo un corridoio che non è solo di
interesse nazionale, ma anche internazionale.
La seconda motivazione (ed è il punto su cui maggiormente
abbiamo insistito nell’incontro con il Ministro) è
che l’Aosta- Pré-Saint-Didier, quale naturale
prolungamento della Chivasso-Aosta, rappresenta
l’unica infrastruttura ferroviaria esistente in
Valle d’Aosta, quindi non considerabile alla stregua
di altre linee che possono offrire su un identico territorio
regionale delle alternative. Un altro punto che abbiamo
sottolineato è che la Aosta-Pré-Saint-Didier si attesta al centro
di un’area di alto interesse turistico e con
l’apertura dello stabilimento per
l’imbottigliamento delle acque minerali, sito in
Morgex, questo avvio di attività potrà offrire anche dal punto di
vista economico consistenti entrate, tali da modificare il rapporto
ricavi/costi oggi registrati su questa linea.
Abbiamo sottolineato come la Regione ha riconosciuto
l’importanza di questa linea, non solo inserendola
nel piano regionale dei trasporti, ma anche con la deliberazione
del 24 marzo 1989 dichiarando la propria disponibilità a
intervenire per il mantenimento della linea.
Questi sono stati gli argomenti che abbiamo rappresentato negli
incontri con il compartimento delle Ferrovie dello Stato
Piemonte-Valle d’Aosta, perchè la relazione che da
questo compartimento andava poi a livello nazionale contenesse
completamente le motivazioni e distinguesse questa tratta dalle
altre elencate, come quelle definitedi scarso traffico e quindi da
eliminare.
Il risultato è stato l’incontro con il Ministro,
con il valore che ha un incontro a cui immediatamente è seguita una
crisi di governo. Fatte queste premesse (cerco di mettere insieme
le domande alle risposte presenti sia
nell’interrogazione che
nell’interpellanza), cosa si intende per "intervento
politico"? Si intende l’intervento che il Ministro
ha dichiarato essere disponibile a fare sull’ente
Ferrovie dello Stato, il quale reclama una sua autonomia; l'ente
Ferrovie ha una sua particolare gestione, persegue certi suoi
obiettivi, e questi obiettivi in qualche maniera vanno raccordati.
Anzi, vi è stata anche una dichiarazione di una Commissione
parlamentare affinchè, rispetto agli obiettivi
dell’ente, ci fossero a guida le linee politiche
rappresentate dal Governo e dal Parlamento nazionale. Come
intervento politico si intende, quindi, una particolare azione del
Ministro nei confronti dell’ente dello stato, per
rappresentare le motivazioni che ho cercato sinteticamente di
elencare prima.
Come conseguenza, in parallelo, la tratta Aosta-Pré-Saint-Didier
non è inserita dall’ente delle ferrovie dello stato
nel lotto dei circa 1050 km delle linee da sopprimere. Questo non
vuol dire avere garanzie assolute per il futuro, ma vuol dire che
dall’elenco dei primi 1050 km da sopprimere
l’Aosta-Pré-Saint-Didier è esclusa. Quindi è un dato
in qualche maniera rassicurante e che ci apre possibilità di
intervento.
Nell’interrogazione si chiede quali sono le
modalità previste per il proseguimento della tratta ferroviaria
predetta; cerco di interpretare in un certo modo questo tipo di
domanda e cioè: "Quali sono le linee e le modalità che attualmente
le Ferrovie dello Stato applicano sulle linee cosiddette di scarso
traffico". Le modalità per queste linee in questo momento sono:
nessun tipo di investimento, nessun tipo di manutenzione
straordinaria, solo limitatissimi interventi per la manutenzione
ordinaria. Questo è quanto oggi l’ente Ferrovie
dello Stato ha in quanto a modalità di gestione per le linee così
definite di scarso traffico.
Per quanto concerne la continuità del servizio
sull’intera tratta Aosta-Pré-Saint-Didier, che è
interrotta alla galleria di Montbardon - quindi in questo momento i
treni sono arrestati alla stazione di Morgex e vi è un servizio
sostitutivo automobilistico tra Morgex e Pré-Saint-Didier - le
Ferrovie dello Stato sostengono che occorre il completo risanamento
della galleria, il che comporterebbe un investimento di circa 1
miliardo e mezzo. Abbiamo fatto fare un rilievo da un nostro
tecnico, Ing. Devoti, il quale sostiene che un intervento molto più
limitato sia sufficiente per riaprire il servizio sulla tratta
totale; tale intervento lo abbiamo richiesto al compartimento di
Torino, tuttavia ad oggi non abbiamo ottenuto una risposta da parte
delle Ferrovie dello Stato.
Per quanto riguarda il traffico merci, abbiamo rappresentato sia
al compartimento di Torino sia a Roma che l’apertura
dell’attività industriale in Morgex richiede
l’utilizzo del mezzo ferroviario per il trasporto di
queste merci, aventi destinazioni non esclusive sul territorio
regionale, bensì sulla dimensione nazionale.
Abbiamo anche trasmesso, per documentare la volontà della
Regione, il testo della convenzione che è stata sottoscritta con la
stessa società Sorgenti del Monte Bianco.
Per quanto riguarda gli orientamenti della Regione, si sa che il
piano regionale dei trasporti comprende non solo il mantenimento e
il rilancio della tratta ferroviaria Aosta-Pré-Saint-Didier, ma la
sua prosecuzione a Courmayeur.
Il piano dei bacini di traffico ha come suo centro
l’integrazione del trasporto automobilistico con
quello ferroviario, tenuto conto della realtà territoriale
regionale, il che significa armonizzare gli orari e gli
attestamenti delle linee automobilistiche in alcuni ridotti nodi e
stazioni. La logica dovrebbe essere quella che stiamo seguendo per
la tratta Aosta-Torino, cioè aumento della velocità del trasporto,
quindi riduzione dei tempi di collegamento fra Aosta e Torino con
riduzione delle fermate in alcune stazioni ritenute fondamentali
(in questo caso: Châtillon, Verrès, Pont-Saint-Martin) e da queste
stazioni partenze di linee automobilistiche o di collegamento con
le vallate. Sono perciò previsti l’aumento di linee
che riducano il trasporto da Aosta a Torino, e
l’integrazione con il sistema automobilistico dalle
stazioni che ho detto, al servizio verso le vallate. Stesso
indirizzo dovrebbe essere seguito per l’Aosta-
Pré-Saint-Didier, anche se in questo caso i problemi sono più
complessi, data la distribuzione della popolazione sul
territorio.
Nel corso di questo anno, investendo la responsabilità di tutte
le Amministrazioni comunali da Aosta a Pré-Saint-Didier, sono stati
effettuati congiuntamente sopralluoghi e rilievi da parte di
tecnici del compartimento delle Ferrovie dello Stato di Torino e di
amministratori dei Comuni interessati. L’obiettivo
era ed è di inventariare i passaggi a livello, che rappresentano
uno dei punti nodali per risolvere il problema (non solo per la
possibile soppressione o automazione di passaggi a livello), e di
definire un piano che rendesse più economica ed efficiente - perchè
questo è uno degli indirizzi di politica ferroviaria almeno così
come ci è stata presentata - la tratta Aosta-Pré-Saint-Didier.
Questi sopralluoghi sono terminati e l’ente
Ferrovie dello Stato è in possesso di tutti i documenti anche
tecnici necessari per affrontare i problemi di automazione o
soppressione di passaggi a livello da Aosta a Pré-Saint-Didier.
Per ultimo, per definire l’atteggiamento del
governo regionale, la Giunta regionale, a marzo di quest'anno, ha
inviato un documento (che però non ha allo stato attuale una
risposta da parte dell’ente Ferrovie dello Stato),
in cui ha dichiarato la disponibilità ad intervenire per il
mantenimento e la valorizzazione di questa linea.
Posta la domanda anche a Roma, circa le modalità di intervento
l’ente per ora si dichiara non ancora pronto per
definire le modalità di questo tipo di intervento, che comunque, a
quanto ci è stato detto nel successivo incontro con il direttore
generale del piano dei trasporti del Ministero, dott. Incalza,sono
allo studio, anche perchè decisioni e interventi analoghi in altre
Regioni attraverso il mero strumento di tipo finanziario non hanno
avuto esito e molte di queste deliberazioni non sono state
approvate dai relativi organi di controllo.
Presidente
: Ha chiesto di parlare il Consigliere Mafrica,
ne ha facoltà.
Mafrica (PCI)
: Questa interrogazione è stata provocata
dalla lettura di un comunicato che alla luce della risposta
dell’Assessore dobbiamo ritenere un
po’ troppo trionfalistico. Il comunicato della
Giunta, oltre a rendere noto l’avvenuto incontro a
Roma con il Ministro Santuz, riferiva che il Ministro aveva
assicurato il suo intervento politico perchè la tratta non fosse
più fra quelle da sopprimere; dava altresì notizia di una linea
d’intesa concordata per la prosecuzione
dell’esercizio e per le modalità di intervento della
Regione.
La risposta dell’Assessore oggi è un pochino più
dimessa e più possibilista: "Qualche giorno dopo il governo è
caduto e quindi - dice l’Assessore - la politica
ferroviaria del governo non è chiara; noi abbiamo esposto le nostre
ragioni e la nostra disponibilità, l’unico risultato
che abbiamo ottenuto finora è che nei 1050 km da sopprimere ancora
non c’è il tratto Aosta - Pré-Saint-Didier".
Mi pare che non si possa essere molto soddisfatti di questa
situazione, perchè concordo con quello che dice
l’Assessore, e cioè questa linea esiste, è oggi
l’unica esistente e farsi tagliare una linea di
comunicazione esistente per la nostra Regione sarebbe indubbiamente
un risultato pessimo.
Credo che si debba continuare la trattativa ed esplicitare anche
la disponibilità della Regione all’intervento per le
manutenzioni o per quanto possa servire a tenere questa linea in
condizioni migliori. Il fatto di non avere oggi nel primo elenco
delle linee condannate a morte la linea Aosta - Pré-Saint-Didier lo
si può considerare un risultato, ma un risultato molto provvisorio,
per cui crediamo che la disponibilità della Regione e
l’impegno della Giunta possano fare ulteriori e più
espliciti passi in avanti, perchè l’importanza di
quella linea di comunicazione per la nostra Regione negli anni
futuri, soprattutto con la caduta delle barriere, potrà essere
molto superiore a quanto oggi può parere.
Noi facciamo questa osservazione: forse la Giunta dovrebbe anche
cercare di calibrare di più la sua soddisfazione dopo gli incontri
con i ministri, perchè più che i loro interventi politici,
servirebbero interventi legislativi e amministrativi certi. Le
assicurazioni politiche di un ministro che due giorni dopo si
dimette, possono essere prese in buona considerazione, però possono
anche lasciare il tempo che trovano.
Presidente
: Ha chiesto di parlare il Consigliere
Riccarand, ne ha facoltà.
Riccarand (NS)
: Anche il Gruppo di Nuova Sinistra ritiene
che se vogliamo non solo salvare, ma ridare una funzione reale alla
linea ferroviaria Aosta - Pré-Saint-Didier, sia necessario un
intervento della Regione molto più incisivo di quello che
c’è stato finora. Bisogna che si superi un
atteggiamento che è quello di andare a richiedere e sollecitare
interventi dello Stato, ma con una disponibilità in termini
limitati di intervento da parte della Regione.
Credo che questa questione della linea bloccata per la scarsa
stabilità della galleria di Montbardon, la si debba assolutamente
risolvere anche con l’intervento diretto della
Regione, cioè dovremmo dire che l’opera la facciamo
noi, a spese nostre. Non è a mio avviso accettabile che ormai da
quasi un anno questo servizio si fermi a Morgex e non si riesca a
trovare una soluzione. Evidentemente questo comporta un ulteriore
arretramento delle funzioni di una linea che ha già scarsa
utenza.
Inoltre, dobbiamo fare in materia di traffico delle scelte
radicali, cioè si deve avere in mente un progetto preciso, un
obiettivo preciso di aumento dell’utenza
ferroviaria, e predisporre una serie di provvedimenti
all’interno del piano di bacino di traffico perchè
questo aumento dell’utenza si realizzi
concretamente. Evidentemente questa linea può avere un futuro solo
se dimostriamo e realizziamo in pratica una inversione di tendenza,
che è stata l’abbandono del trasporto ferroviario, e
poniamo invece i cittadini e l’utenza nelle
condizioni di servirsi maggiormente di questo servizio. Ci sono
tutta una serie di motivi che possono portare in questa
direzione.
Credo che l’Amministrazione regionale dovrebbe
elaborare un proprio progetto, rispetto a questa linea, di nuova
funzione con un nuovo tipo di struttura delle fermate, un nuovo
sistema di corse, nuovo materiale rotabile, disponibilità ad
intervenire direttamente con interventi finanziari, ed andare,
sulla base di questa ferma volontà, di questo impegno preciso anche
di ordine finanziario, a discutere con leFerrovie dello Stato, con
il ministro, le possibili convenzioni. Un progetto nostro in questo
momento manca ancora, e invece è fondamentale per ridare funzione e
potenziare questa linea ferroviaria.
