Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1878 del 9 marzo 2016 - Resoconto
OGGETTO N. 1878/XIV - Interpellanza: "Realizzazione di un
impianto sportivo di tiro a volo in Valle d'Aosta".
Follien (Presidente) -
Punto n. 26 dell'ordine del
giorno. Per l'illustrazione, la parola al Consigliere Cognetta.
Cognetta (M5S) -
Con questa interpellanza vorrei avere
una risposta rispetto a una richiesta pervenuta al Consiglio
regionale, anche agli Assessori a tutti i Consiglieri, di una
raccolta firme che dal 4 novembre, data di ricevimento della
petizione, non ha ancora avuto modo di essere svolta all'interno
delle Commissioni. Sono passati quattro mesi, io ho fatto alcune
indagini, volevo saltare tutta la procedura che è giusta, la
faremo, però intanto volevo avere una minima idea e risposta.
Perché ho letto la petizione firmata dalla Federazione italiana
tiro a volo e dalla Disval, cioè l'Associazione disabili sportivi
valdostani, che indicano la Valle d'Aosta quale unica regione che
non abbia un impianto di questo tipo. Ma non è solo questo il
fatto, è anche che potrebbe essere una struttura che sicuramente
potrebbe in qualche modo avere un ritorno di immagine ed economico.
Anche perché la Fitav poi si impegna a gestire direttamente
l'impianto, qualora venisse realizzato. Poi ho visto che il Comune
di Châtillon ha già opzionato i terreni, non ha proceduto
all'acquisto perché, chiaramente, non procede all'acquisto se non
c'è la certezza di costruire l'impianto, anche perché, con questi
chiari di luna, mi sembra anche corretto come atteggiamento, da
parte del Comune, di non impegnarsi in una cosa senza sapere quale
sarà il futuro.
E poi ho visto quali sono i possibili progetti, ce ne sono di
due tipi, uno più amatoriale e uno più indirizzato all'attività
agonistica. Si tratta di un investimento di 800/900 mila euro nel
primo caso, quindi per fare un tiro a volo non agonistico e di
1,7/1,8 milioni nel secondo caso. Chiaramente questi dati io li ho
raccolti, poi l'Assessore può verificare e dirmi se ci sono degli
errori o quant'altro. A questo punto, vorrei capire se l'Assessore
è a conoscenza di questa situazione, se ha già avuto modo di
ragionare sulla cosa e quindi se intende o meno procedere con la
realizzazione dell'impianto.
Presidente -
La parola all'Assessore Marguerettaz.
Marguerettaz (UV) -
Credo che le cose dette dal
Consigliere Cognetta siano sostanzialmente corrette. Faccio solo un
piccolo inciso rispetto al tiro a volo, perché sicuramente non è un
tema di questa consiliatura.
Sicuramente, non potrebbe essere che così, sono state raccolte
le firme dalla Fitav, così come dalla Disval, ovvero l'associazione
di disabili che esercitano questa pratica sportiva. Si ricorderanno
i colleghi che ogni volta che si individua un'area, c'è una
raccolta di firme contraria: per cui oggi abbiamo delle raccolte di
firme pro, negli anni precedenti avevamo centinaia se non migliaia
di firme contro.
E non sto dicendo se è giusto o sbagliato, ognuno ha la propria
buona ragione, c'erano delle case vicine, per cui qualcuno diceva
che c'erano dei rumori molesti, in altri luoghi c'erano altre
situazioni. Tanto per mettere una firma a favore o contro, c'è
sempre una buona ragione. Però al di là di questo aspetto che ci
porterebbe lontano, collega, sicuramente l'Amministrazione
regionale ritiene che questo investimento sia da portare a termine,
e l'interlocuzione con l'amministrazione di Châtillon ha un
seguito, anche dal punto di vista urbanistico. Ne parlavamo, c'è
una destinazione che su questi terreni è compatibile con questo
nuovo impianto. E non le sarà sfuggito, quando abbiamo approvato il
bilancio regionale, che sui capitoli specifici delle infrastrutture
sportive non ci sono le risorse, ma abbiamo messo delle risorse e
abbiamo messo una previsione specifica per attingere i
finanziamenti presso il credito sportivo. E proprio per andare in
questa direzione, con il collega Baccega abbiamo fatto una
richiesta nel piano lavori per inserire questa infrastruttura, così
come per altri interventi manutentivi e di messa a norma di altri
impianti sportivi, che per il triennio ammontano a 7,6 milioni.
L'intenzione è di procedere in questa direzione, attingendo dal
credito sportivo i finanziamenti necessari. Rispetto a questo
dobbiamo coordinare tutti gli interventi anche con interventi
manutentivi degli altri, per cui c'è un lavoro che si sta portando
avanti.
Colgo l'occasione, ringrazio il collega, per fare i complimenti
al settore agonistico del tiro a volo, che proprio ultimamente ha
avuto di nuovo modo di vincere. Quindi oltre all'aspetto turistico,
io ringrazio Marco Bianchi, così come tutti gli sportivi, per
portare lustro alla nostra regione.
Presidente -
Per la replica, la parola al Consigliere
Cognetta.
Cognetta (M5S) -
Assessore, è vero quello che lei
afferma, che quando si fa una cosa poi c'è sempre qualcuno che è
contrario. Infatti, io non ho detto se sono a favore o contro, io
volevo solo sapere quali erano le intenzioni, se costruite o no.
Poi mi riservo di esprimere un giudizio differente, se permette.
Però volevo capirlo dopo quattro mesi, e lei adesso mi dice che
siete arrivati a una conclusione. Io spero anche che questa non sia
solo una promessa e che arriverete prima del 2018 a compimento
dell'
iter
per la costruzione, e non diventi un'altra
promessa elettorale. O potrebbe essere una promessa non farlo,
qualora capiste che ci sono più voti da chi osteggia la cosa
rispetto a chi la vuole fare. Questo è un calcolo che voi fate
molto bene, quindi deciderete. Però se almeno prendete una
decisione e la comunicate, sarebbe una cosa positiva. Come avete
fatto.
