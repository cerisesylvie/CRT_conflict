Classificazione
ACQUE
Acque pubbliche



Oggetto del Consiglio n. 3212 del 6 febbraio 2018 - Resoconto
OGGETTO N. 3212/XIV - Interpellanza: "Interventi per la
classificazione dei corpi idrici superficiali".
Farcoz (
Président) -
Point n° 27 de l'ordre du
jour. Pour l'illustration, la parole au collègue Restano.
Restano (AC-SA-PNV) -
Con questa interpellanza chiediamo
all'Assessore competente indicazioni in merito a una supposta
attività di sensibilizzazione da parte dei suoi uffici
relativamente a situazioni di approvvigionamento idrico per scopi
potabili da corsi d'acqua superficiale. Si tratta di un'attività
che tende a rendere più stabili delle situazioni di
approvvigionamento idrico, che sono - presumo - effettuate in casi
di emergenza. Visto che in Valle d'Aosta ad oggi non si è mai
proceduto all'individuazione delle acque superficiali come corsi
d'acqua da destinare a produzione di acqua potabile, ma è
tradizione, cultura e storia addivenire all'approvvigionamento
idrico dei nostri acquedotti attraverso acque sotterranee, quindi
da sorgenti, vorremmo sapere se corrisponde al vero quanto ci è
stato riferito, se è intenzione dell'Assessorato procedere a
quest'attività di regolarizzazione e sensibilizzazione e in questo
caso quale sia la procedura per ottenere la concessione di
derivazione d'acqua dal corpo idrico superficiale per uso potabile,
se siano state inviate delle comunicazioni in tal senso ad enti
pubblici o a privati e, in caso di risposta affermativa ai nostri
quesiti, se è stato previsto un impegno finanziario per procedere
alla classificazione di tutti i corpi idrici.
Président -
La
parole à l'Assesseur Baccega pour
la réponse.
Baccega (EPAV) -
Collega Restano, chiariamo questo
aspetto importante: la Regione non rilascia al momento concessioni
di derivazione d'acqua da corpo idrico superficiale ad uso potabile
destinato a fornire pubblici acquedotti in quanto quest'attività è
espressamente vietata dalle norme di attuazione del vigente piano
regionale di tutela delle acque, che è stato approvato con la
delibera del Consiglio regionale l'8 febbraio 2006. Solamente in
caso di conclamata urgenza, per sopperire a situazioni di scarsità
idrica, la Regione autorizza temporaneamente il prelievo da corpo
idrico superficiale per il rifornimento di pubblici acquedotti. Si
rilasciano invece concessioni di derivazione d'acqua da corpo
idrico superficiale per un uso assimilabile a quello potabile
quando si verificano condizioni tali da non consentire
l'approvvigionamento idrico da acque di falda, da pozzi o da
sorgenti. In ogni caso questi utilizzi sono consentiti
esclusivamente ai proprietari del singolo fabbricato
approvvigionato mediante derivazione dal corpo idrico superficiale
per un proprio utilizzo domestico o eventualmente un utilizzo
rurale e non consentendo l'erogazione a terzi dei servizi di
acquedotto.
Per quanto riguarda il secondo quesito, in realtà sono state
segnalate all'Assessorato delle situazioni di approvvigionamento
idrico dal corpo idrico superficiale per il rifornimento di
esercizi ristorativi in quota, superiori ai 2 mila metri sul
livello del mare, che destinano l'acqua ad uso potabile a terzi. Si
tratta di bar e ristoranti ubicati in prossimità delle piste da sci
e soprattutto nel comprensorio della Cervino S.p.A. e della
Monterosa S.p.A., queste situazioni sono in essere da numerosi
anni, ovvero prima dell'entrata in vigore del piano di tutela delle
acque del 2006, e delle norme in merito alla classificazione delle
acque destinate al consumo umano, disposte con il decreto-legge n.
152/2006 e fanno riferimento a domande di riconoscimento del
diritto di derivazione, presentate ai sensi dell'articolo 34 della
legge n. 36: la famosa "legge Galli". Per procedere al formale
rilascio della concessione di derivazione di acqua e superare il
divieto previsto dalle norme di attuazione del PTA, l'Ufficio
Gestione demanio idrico della Regione, con la collaborazione del
Servizio igiene degli alimenti dell'USL della Valle d'Aosta, con
l'ARPA e con una serie di strutture organizzative della Regione,
ovvero le attività estrattive, rifiuti, e tutela delle acque, ha
previsto un'apposita procedura da approvarsi nell'ambito del
processo di aggiornamento del PTA attualmente in fase di
stesura.
La procedura prevede che, nel caso in cui sia impossibile o
estremamente oneroso prelevare acqua di falda per garantire
l'approvvigionamento di utenze destinate a soddisfare esigenze
idropotabili ubicate ad alta quota, possa rilasciarsi ugualmente la
concessione di derivazione d'acqua ad uso potabile con due
condizioni: che le acque posseggano fin dall'origine, a seguito di
appropriati trattamenti, le caratteristiche necessarie per essere
destinate al consumo umano, fissate dal decreto legislativo n.
31/2001; la seconda, i concessionari installino i sistemi di
trattamento e attuino tutti gli autocontrolli periodici per
garantire il soddisfacimento delle condizioni di cui al punto
precedente.
In relazione alla tipologia di rifornimento idropotabile attuata
da tali utenze ubicate ad alta quota, che sono assimilabili per
loro natura e funzione a pubblici acquedotti, i corpi idrici da cui
vengono effettuati i prelievi idrici non verranno assoggettati ai
protocolli di classificazione previsti dal decreto legislativo n.
152/2006. Questa situazione sarebbe in linea con le analoghe
procedure attuate anche da altre Regioni dell'arco alpino italiano
aventi caratteristiche orografiche, sviluppo turistico e
problematiche simili alla nostra Regione, come le Province autonome
di Trento e Bolzano.
Al quesito n. 3 rispondo che al momento non sono state
effettuate comunicazioni in tal senso sia ad enti pubblici, sia a
privati; si ritiene opportuno effettuare le suddette comunicazioni
e fornire adeguate istruzioni al riguardo solo a seguito della
formale formazione della procedura di cui sopra, quindi
l'approvazione del processo di aggiornamento del PTA.
Rispondendo al quarto quesito, in relazione a quanto sopra
indicato, non si ritiene necessario prevedere stanziamenti per la
classificazione dei corpi idrici ai fini di un loro utilizzo a
scopo potabile in quanto si ritiene di mantenere il divieto di
approvvigionamento idrico da corpo idrico superficiale per i
pubblici acquedotti e di non assoggettare alla classificazione i
corpi idrici da cui vengono derivate acque per utilizzi
assimilabili al potabile, ma non destinati alla alimentazione di
pubblici acquedotti. Questo è in sintesi il percorso e le risposte
ai quattro quesiti.
Président -
La parole au collègue Restano pour la
réplique.
Restano (AC-SA-PNV) -
La ringrazio per la risposta.
L'interpellanza non voleva scendere nel dettaglio delle località
eventuali dove vi sono queste situazioni, però voleva porre in
evidenza una situazione. Ovviamente, quando si parla di acque in
Valle d'Aosta, non si può che fare riferimento allo Statuto
speciale, che nell'articolo 2 e seguenti riconosce questo elemento
molto importante per la nostra Regione e non si può trascurare la
nostra storia: quella che rendeva ricco chi possedeva una sorgente,
una fontana sul proprio appezzamento di terreno. e quindi quanto ci
ha portato per storia, per morfologia territoriale, per questioni
culturali a sfruttare questa importante risorsa, tanto da metterla
nel nostro Statuto e dividere le acque per l'alimentazione umana e
l'irrigazione dalle acque ad uso idroelettrico. Questo era
l'allarme che noi volevamo portare in evidenza, vale a dire il
rischio di andare ad autorizzare l'utilizzo dell'acqua superficiale
per uso idroelettrico su tutto il territorio regionale, consapevoli
del fatto che l'acqua in Valle d'Aosta serve anche per altri usi e
anche che, con i dovuti investimenti, le località di montagna forse
si possono anche cercare delle sorgenti vicine alle proprietà,
senza andare ad attingere dai corsi di acqua superficiale. Ci vuole
uno sforzo magari, in alcuni casi un impegno maggiore dal punto di
vista economico, ma ci permette questo di avere una qualità delle
acque sicuramente migliore, perché l'acqua di sorgente, lo sappiamo
tutti, che a volte batteriologicamente, quasi sempre, in Valle
d'Aosta è di ottima qualità e anche dal punto di vista
chimico-fisico, altrettanto non si può dire dei corsi d'acqua
superficiali perché sono sottoposti a fenomeni meteorologici e a
fenomeni esterni che riportano ad essere un pochino più inquinanti.
Oltretutto le procedure, previste dai decreti legislativi n. 152 e
n. 31, come giustamente lei ha richiamato, prevedono la
classificazione, quindi un impegno economico da parte
dell'Amministrazione pubblica o del privato a classificare il corpo
idrico che in questo momento, se si può evitare, riteniamo che sia
cosa buona e giusta. Noi rimaniamo dell'avviso che, così come
previsto, l'approvvigionamento idrico di emergenza sia una
buonissima soluzione, laddove si possa fare, si deve ricorrere
all'utilizzo delle sorgenti, evitando l'utilizzo delle acque
superficiali e speriamo che lei condivida questo con noi e vada
avanti in questo senso.
