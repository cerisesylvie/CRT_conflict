Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 936 del 18 dicembre 1989 - Resoconto
OGGETTO N. 936/IX - Attuazione degli adempimenti per
l'adeguamento alla nuova normativa regionale in materia di
interventi di promozione all'occupazione -
(Interrogazione).
Presidente - Do lettura dell'interrogazione presentata dai
Consiglieri Mafrica e Bajocco:
INTERROGAZIONE
La legge regionale 17 febbraio 1989, n.13, concernente
"Riorganizzazione degli interventi regionali di promozione
all'occupazione" all'art.20 abroga, a far data dal 10 settembre
1989, le leggi regionali n.4/86 e n. 50/86, con le quali erano
regolamentati gli interventi straordinari per l'occupazione e
quelli per la qualificazione dell'apprendistato.
Poichè nella fase di passaggio dalla precedente alla nuova
normativa era prevista una serie di adempimenti,
i sottoscritti Consiglieri regionali
interrogano
l'Assessore competente per conoscere:
1) lo stato di attuazione degli adempimenti previsti
dalla legge n.13 del 1989;
2) se l'adeguamento alla nuova normativa ha causato dif-ficoltà
o ritardi nell'attuazione degli interventi previsti.
Presidente
- Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
Lanivi (ADP)
- Per quanto riguarda gli adempimenti
previsti dalla legge n. 13, che fra l'altro prevede l'istituzione
dell'agenzia regionale del lavoro, posso dire quanto segue.
La legge 13 prevedeva una serie di adempimenti quali l'adozione
da parte della Regione di un piano triennale di interventi di
politica del lavoro. Questo piano di politica del lavoro per il
triennio 1989-1991 è stato approvato con legge regionale 8 agosto
1989, n. 58. Prevedeva inoltre la costituzione del comitato di
gestione dell'agenzia del lavoro, e la composizione del comitato è
stata definita con decreto del Presidente della Giunta regionale n.
930 del 13 luglio 1989. Fra questi voglio ricordare che, oltre ai
rappresentanti delle organizzazioni sindacali e delle categorie
degli imprenditori, sono venuti attraverso la nomina da parte delle
varie associazioni o organizzazioni sindacali quattro
rappresentanti che il Consiglio regionale ha provveduto a nominare,
per cui il comitato di gestione dell'agenzia del lavoro è stato già
definito e sono già state svolte delle riunioni del comitato
stesso.
Per quanto riguarda l'attuazione, la legge prevedeva inoltre la
nomina del direttore di agenzia, nomina a cui la Giunta ha
provveduto con deliberazione n. 4969 del 18 maggio, nella persona
del sig. Vallet Luigino.
Prevedeva inoltre la definizione dell'organico, cui è stato
provveduto su proposta del comitato di gestione con deliberazione
n. 9670 del 20 ottobre 1989.
Quindi riteniamo soddisfatti tutti gli adempimenti di tipo
legislativo che l'istituzione dell'agenzia del lavoro
prevedeva.
L'interrogazione chiede al secondo punto se l'adeguamento alla
nuova normativa ha causato difficoltà o ritardi nell'attuazione di
interventi previsti. Le difficoltà che ci sono state sono di tipo
temporaneo, di passaggio dalla precedente situazione a quella
attuale. La situazione precedente prevedeva, come gli interroganti
ricorderanno, l'esistenza di due comitati di gestione legati
all'attuazione della legge n. 4 ("Interventi a favore
dell'occupazione") e n. 50 ("Interventi a favore dell'apprendistato
artigiano"), che con deliberazione di Giunta erano stati definiti
Agenzia del Lavoro prima della approvazione della legge n. 13, che
ha avuto tutto un suo percorso e difficoltà ad ottenere il visto da
parte del Presidente della Commissione di Coordinamento. Questi
comitati e queste leggi erano gestite dall'Assessorato
all'Industria e Commercio, Artigianato e Trasporti, mentre la nuova
Agenzia è collocata ed è definita quale servizio della Segreteria
Generale e quindi vi è uno spostamento di competenze e di
adempimenti che dall'Assessorato sono trasferiti alla Segreteria
Generale. Quindi le difficoltà sono soprattutto di ordine
burocratico e sono state quasi totalmente superate. Anche alcuni
ritardi per la liquidazione di fatture sono semplicemente
imputabili alla definizione dei responsabili sotto il profilo
amministrativo. Questi problemi sono stati in questi ultimi giorni
definitivamente superati.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Abbiamo sempre giudicato positivamente le
leggi n. 4 e 50 che anzi avevamo promosso con nostre proposte di
legge.
Siamo stati sollecitati a proporre questa interrogazione da
alcune difficoltà che ci erano state segnalate.
L'Assessore ci dice che si tratta di difficoltà temporanee in
via di superamento; ci auguriamo che in questo caso il temporaneo
sia riferito ad un tempo effettivamente limitato ed ormai prossimo
al suo esaurimento, e speriamo che la nuova legge n. 13 possa avere
nel 1990 tutte le applicazioni positive che da questa legge possono
derivare.
***
