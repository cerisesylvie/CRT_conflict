Classificazione
CASA DA GIOCO



Oggetto del Consiglio n. 2407 del 26 ottobre 2016 - Resoconto
OGGETTO N. 2407/XIV - Interpellanza: "Situazione gestionale
della Casa da gioco di Saint-Vincent".
Rosset (Presidente) -
Punto n. 14 dell'ordine del giorno.
Ha chiesto la parola il Consigliere Chatrian per l'illustrazione;
ne ha facoltà.
Chatrian (ALPE) -
In pochi minuti è difficile affrontare
un tema che dal nostro punto di vista sta preoccupando sempre più i
dipendenti che lavorano all'interno della Casa da gioco, ma le
tensioni iniziano ad esserci anche in tutto il comparto indiretto
che vive attorno alle azioni, alle dinamiche del giro d'affari
della Casa da gioco e dei due hotel di quattro e cinque stelle. Non
neghiamo l'evidenza, Assessore Perron: la società Saint-Vincent
Resort & Casino occupa ancora oggi circa settecento persone a
tempo indeterminato, più annessi e connessi e tutto quello che
ricade nella zona di Châtillon e di Saint-Vincent. Le dicevo - non
so se capita anche a lei di sentirla, dato che guida il Dicastero
che si occupa della Casa da gioco - che la tensione e la
preoccupazione è alta ed è su due strade: quella diretta dei
dipendenti, ed è capibile, ma è anche molto alta quella del singolo
cittadino che capisce poco cosa sta succedendo, non capisce se la
situazione va nella direzione migliore, se sta migliorando e se si
sta consolidando un
trend
positivo per cui non ci saranno
più risorse pubbliche da mettere in campo, risorse di tutti i
valdostani. C'è l'opposizione che cerca di mettere in evidenza
eventualmente le criticità, gli sbagli e gli errori che
continuamente vengono commessi, e dall'altra c'è un Governo che
dice di cercare delle soluzioni alle criticità e che mette in campo
azioni forti per cercare di migliorare una società in
difficoltà.
Qualche settimana fa, nell'ultimo Consiglio, ci disse che aveva
la voglia di fare chiarezza su questo tema, di spiegare ai
valdostani la vera situazione. Non capisco se quello che noi
diciamo non è vero e quello che dice il Governo è vero, ma al di là
di queste quisquilie, l'obiettivo di questa nostra iniziativa è
principalmente un'azione corale - che lei segue più direttamente -
su questo tema così impattante, sia a livello occupazionale che a
livello di ricadute pesanti sul bilancio regionale. Chiediamo
pertanto al Governo se è a conoscenza del fatto che la società di
cui in premessa, quindi la parte dirigenziale, starebbe mettendo in
campo azioni per scoraggiare i medi e i grandi giocatori dal
recarsi nel nostro Casinò, e quale sia la sua posizione in merito.
Su questo abbiamo avuto diverse segnalazioni, interne ed esterne.
Adesso io cerco di semplificare il più possibile e poi magari
l'Assessore smentirà completamente che la preoccupazione che
abbiamo come gruppo è magari da banalizzare oppure da
ridimensionare, perché sono solo preoccupazioni magari di
pochissime persone, ma non è così.
Facciamo qualche esempio, perché solo così si capisce. C'è quel
clima, quella sensazione all'interno della Casa da gioco da parte
dei dipendenti, se non di terrore, quasi di paura: speriamo che
questa sera, un sabato sera - non guardiamo il martedì che magari
non c'è nessuno - non arrivi il cliente ics, non arrivi un cliente
ipsilon, non arrivi un altro numero abbastanza pesante di giocatori
che hanno il piacere di giocare. Se abbiamo investito solo quattro
anni fa 100 milioni di euro circa penso che ci sia la volontà di
far giocare un giocatore medio o medio-pesante all'interno della
nostra Casa da gioco, questo è un po' l'auspicio e l'obiettivo che
ci eravamo tutti prefissati, ma proprio sull'esempio che vi stavo
facendo, sembra quasi che invece - e questa è la parte che ci
preoccupa di più - la dirigenza abbia paura: i vertici hanno paura
che questi giocatori vengano a giocare all'interno della nostra
Casa da gioco. Hanno una paura matta e cercano di far arrivare
questo messaggio utilizzando il personale che lavora all'interno,
questo soprattutto nei giochi lavorati (capite bene che non sto
parlando di
slot
, ma sto parlando dei giochi francesi
lavorati). Appena si sa che domani o il giorno successivo dovrebbe
arrivare da noi un medio o grande giocatore si abbassano i massimi
e i minimi subito, quindi si portano da 500 a 300 o a 200 euro le
giocate; si cerca anche di creare quelle condizioni quasi per
accompagnarli fuori dalla nostra Casa da gioco, utilizzando il
personale interno per non trattare bene quei clienti che stanno
giocando in maniera massiccia e pesante durante una serata. La
prima cosa è che i vertici non hanno il coraggio di farlo loro
direttamente, ma cercano di strumentalizzare ed utilizzare il
personale per mettere in campo queste azioni; la seconda, che fa
ancora più paura, è il non trattare bene soprattutto coloro che
decidono di passare una serata importante e che fanno le loro
giocate. Ho fatto due esempi molto semplici, però capite che se è
vero che nel giro di poche ore si abbassano i massimi e poi dopo
qualche ora si aumentano perché quel giocatore se n'è andato o i
vertici l'hanno accompagnato all'esterno della Casa da gioco, tutto
questo ci fa un po' paura e vogliamo proprio chiedere all'Assessore
e al Governo se sono a conoscenza di questi fatti.
È anche importante - e sicuramente l'Assessore ne è a conoscenza
- il fatto che il trend sta crollando, nel senso che più passano i
giorni e più il raffronto con il disastroso anno 2015 si avvicina
alla doppia cifra. Adesso siamo ampiamente sopra il 7 percento,
vicini all'8, mancano dieci settimane al termine dell'anno. Io non
voglio speculare sulla mensilità, ma vogliamo fare un altro
ragionamento di raffronto; non so se lei Assessore è a conoscenza,
ma se questo trend continua per le future settimane, a livello di
introiti lordi vuol dire che si perderanno più di 4 milioni di
euro.
Faccio un passo indietro. Noi abbiamo audito solo pochi giorni
fa i vertici della Casa da gioco che ci hanno presentato tutti i
tagli che stanno facendo e che vengono fatti per poter portare un
bilancio più decoroso, però qui stiamo parlando di un'impresa: da
una parte continuate a tagliare - non so se siete già arrivati
all'osso, forse non ancora su certe cose - ma dall'altra la paura è
che con i tagli da una parte ci siano gli introiti lordi che
crollano, quindi magari si tagliano 5 milioni per quanto riguarda
il costo e poi sugli introiti ne perdiamo 4,8 milioni al termine
dell'anno 2016. Il delta è disastro totale. La domanda non è
inserita indubbiamente all'interno...
Presidente -
Chiedo scusa, chiederei all'aula un po' di
silenzio, perché abbiamo difficoltà ad ascoltare chi sta
parlando.
... ma staremo molto attenti a valutare la posizione
dell'Assessore e del Governo. Termino dicendo che va bene tagliare
dove ci sono degli sprechi, va bene ridurre dove si può, ma se
tutto questo ci porta ad avere 15 milioni di euro di perdita di
esercizio sul 2016 la
mission
è sbagliata; se gli introiti
lordi vanno in questa direzione - e mi sembra che si consolidi
questa perdita rispetto al 2015 - vuol dire perdere più di 4
milioni di euro su 60 milioni di introiti lordi.
Ascoltiamo attentamente le posizioni del Governo e
dell'Assessore per sapere se le cose che noi abbiamo cercato di
mettere sul tavolo come esempi sono farlocche, non vere, ma vi
assicuro che le segnalazioni che abbiamo ricevuto in questi otto
giorni, da quando abbiamo presentato questa iniziativa, sono
veramente tantissime, con esempi concreti: azioni che accompagnano
all'esterno i giocatori, volontà di abbassare i minimi per non
farli giocare, come dire: non ti vogliamo più, cambia casinò, vai
da altre parti che noi comunque adesso dobbiamo guardare
soprattutto i costi, gli introiti non ci interessano.
Presidente -
Ha chiesto la parola l'Assessore Perron per
la risposta; ne ha facoltà.
Perron (UV) -
Ovviamente la preoccupazione sullo stato di
salute del Casinò è una preoccupazione che ho e che abbiamo
certamente tutti i giorni, anche come Governo regionale.
Collega Chatrian, la considero una persona intelligente, quindi
credo che lei abbia volutamente dato un taglio anche un po'
provocatorio e sia andato decisamente un po' oltre, perché arrivare
ad immaginare che una gestione metta in atto politiche di
scoraggiamento alla frequentazione di clientela francamente mi pare
decisamente troppo! Diversa poi, mi permetto di dire e non voglio
entrare nel tecnico, è l'interpretazione di alcuni elementi di
"gestione" come per esempio quella che diceva lei, legata al
rischio. Recentemente sono state apportate delle modifiche ai
limiti minimi e ai limiti massimi di scommessa, questi sono
elementi connessi al rischio che una gestione mette in essere al
fine di modulare una corretta proporzione tra domanda e offerta,
per una corretta gestione dei giochi: rientra nella dinamica della
gestione del gioco. Mi permetta, ma dire che questo aspetto faccia
parte di una politica per allontanare la clientela mi parrebbe, da
parte della gestione, un comportamento suicida. Riconosco per primo
che ci sia da migliorare, ma ad esempio sulle politiche di
marketing
, oggi - solo per citare un esempio da lei citato -
il Casinò offre, attraverso i programmi di affiliazione, i Club
Rewards, di cui lei è informato e conosce, tutte le possibili
opzioni legate alla segmentazione della clientela per un'adeguata
promozione della struttura anche presso la clientela vip, la
clientela di alto livello, per una fidelizzazione della clientela
soprattutto di medio-alto livello. I tornei e le gare non hanno mai
visto un arresto da questo punto di vista o l'impoverimento che lei
descrive. A tutt'oggi, pur nelle difficoltà, una consistente parte
del
budget
è riservata al marketing e proprio a questo tipo
di attività di fidelizzazione della clientela di un certo
livello.
Le porto solo un esempio dell'ultimo
weekend
: nell'ultimo
Galà Chemin de fer, che lei sa essere un evento riservato e che in
modo particolare è rivolto alle fasce di clientela alta e
medio-alta, c'erano sia per i vip 6, l'eccellenza, che per i vip 5,
i top, i vip vari (clientela con capacità di gioco che va dai 30
mila euro e dai 15 ai 30 mila euro) parecchie presenze, più di
trenta clienti fidelizzati per ogni singola fascia. In questo
weekend ci sono state più di duecento camere occupate da clientela
vip che ha soggiornato presso l'Hotel Billia, occupazione riservata
a tale clientela. Ad integrazione di questi dati, nel corso di tali
serate era pertanto presente diversa clientela vip. Solo per dirle
che anche per quanto riguarda l'organizzazione dell'offerta il
Casinò continua, pur con difficoltà, a fare tutta una serie di
attività - può essere fatto di più, ma nei limiti del budget che ha
- per organizzare eventi attrattivi per la clientela e per far
rimanere anche la clientela che gioca all'interno della Casa da
gioco, iniziative che anche durante lo svolgimento delle attività
nelle sale vengono organizzate proprio per cercare di mantenere e
non di perdere la clientela.
Non nascondo le difficoltà, però posso assicurare che la
Direzione opera nella maniera opposta rispetto al taglio che lei ci
ha presentato con questa iniziativa: mettere in campo tutte le
iniziative possibili nei limiti del budget che c'è per fidelizzare
la clientela esistente, per recuperare quella clientela che per
vari motivi non viene più, non gioca più, e per cercarne di nuova,
soprattutto tra le fasce medio-alte di possibili clienti.
Presidente -
Ha chiesto la parola il Consigliere Chatrian
per la replica; ne ha facoltà.
Chatrian (ALPE) -
Mi aspettavo delle smentite
sinceramente, perché ci ha dato una risposta a dir poco evasiva,
per essere molto eleganti.
Io non sono né un giocatore, né ho un ruolo tecnico, tant'è vero
che ho cercato di fare degli esempi che succedono, e che succedono
sovente. Le faccio di nuovo altri due esempi un po' più concreti
che ci possono aiutare purtroppo a consolidare i risultati, perché
per il resto ci possono essere delle buone intenzioni, come lei
dice. Lei ci ha risposto secondo noi in maniera molto evasiva, ma
non poteva fare diversamente, perché l'andamento è purtroppo molto
negativo; il caos all'interno della Casa c'è e lei lo sa, c'è un
clima non sereno e quindi difficile per poter fare meglio. Le
faccio un esempio: le sembra possibile che dal punto di vista
tecnico, durante la stessa partita, si decida di abbassare i
massimi? Non so se lei è a conoscenza, Assessore: ci sono dei
giocatori che hanno deciso di farsi la serata da noi, nella nostra
Casa da gioco che occupa settecento posti di lavoro (solo quattro
anni fa avete deciso di investire 100 milioni di euro), il
giocatore sta giocando e durante la partita si decide di abbassare
i massimi... penso che sarà l'ultima volta che questi grandi
giocatori metteranno piede all'interno della nostra Casa da
gioco.
Le ho fatto un esempio, perché poi bisogna fare degli esempi
concreti. Gliene faccio un altro se vuole, sempre su un giocatore:
questo gioca per diverse ore, perde parecchio, rientra nella
categoria che diceva lei e che io non conosco (quella dei vip 5, 6
o 7), ha la possibilità di andare a cenare con un suo compagno,
scendono, cenano, non si trovano assolutamente... io alzo un po' il
livello, se vuole replicare... io qua ho solo dei conti che dicono:
disastro, mai stato così, peggio degli ultimi quarant'anni. Se
questo è abbassare il livello io mi preoccupo, perché fra tre mesi
lei sarà qui, probabilmente neanche in finanziaria, a chiedere 30
milioni di euro di soldi pubblici ai valdostani per iniettare della
benzina dato che qui c'è un disastro totale! Se questo è abbassare
il livello... non è mica tanto una provocazione quella che abbiamo
inserito e scritto all'interno di questa interpellanza, è la
ronfla
[traduzione letterale dal patois: il ritornello] che
rende molto l'idea, il tam-tam che va persino oltre i dipendenti,
perché i dirigenti non hanno neanche il coraggio di farlo loro
questo cosiddetto "lavoro sporco", ma obbligano i sottoposti a
mettere in campo queste azioni dal momento che hanno paura di
pagare se c'è una grande vincita; hanno la strizza totale di pagare
una vincita e di non avere la liquidità per pagarla: questo è il
dramma! Come possiamo invertire la rotta e il
trend
sugli
introiti lordi nel momento in cui hanno paura della loro ombra e
fanno i forti con i deboli? I nuovi dirigenti fanno i forti con i
deboli, quindi si creano quelle non condizioni che lei ha
banalizzato. Secondo lei le cose che noi stiamo dicendo non sono
corrette, ma io le ho portato sul tavolo dei fatti che accadono in
maniera quotidiana, e poi i fatti finali saranno al 31 dicembre
2016. Che bilancio sarà approvato per l'anno 2016 con degli
introiti lordi che cadono drasticamente rispetto al 2015, 2014,
2013 e 2012 già disastrosi? Non mi sembra che siamo andati fuori
dal seminato! Se tutto questo per lei è banalizzare la
situazione... magari fra qualche settimana andrà a chiedere di
nuovo 20-30 milioni di euro da iniettare perché la gestione non sta
in piedi, e nulla c'entra con l'ammortamento e con gli
investimenti, perché sappiamo fare molto bene la distinzione.
Io penso che i cittadini valdostani, non solo i dipendenti che
in questo momento lavorano, debbano sapere la vera verità, quindi
"operazione verità"; la faccia - lo diceva tre settimane fa -
quell'operazione verità, perché che i valdostani devono sapere, e
noi le diamo una mano.
