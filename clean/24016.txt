Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3002 del 3 ottobre 2007 - Resoconto
OGGETTO N. 3002/XII - Ritardi nella 2^ e 3^ fase di restauro
e di allargamento della sede ospedaliera di Viale Ginevra.
(Interrogazione)
Interrogazione
Ricordato che il piano Limacher ha previsto tre fasi di
restauro e di allargamento della sede ospedaliera di V.le Ginevra,
che avrebbero dovuto già essere completate;
Constatato che sono ancora in atto cantieri riconducibili
alla seconda fase, mentre la terza è stata sostanzialmente
sospesa;
Evidenziata la necessità di capire le ragioni di questi
ritardi e la reale situazione dei lavori in atto nella struttura
sanitaria di Viale Ginevra, soprattutto al fine di monitorare la
realizzazione del nuovo pronto soccorso e della radioterapia,
elementi centrali dell'area in costruzione tra il vecchio complesso
Mauriziano e la palazzina della malattie infettive;
i sottoscritti Consiglieri regionali
Interrogano
l'Assessore competente per conoscere:
1) a che punto di realizzazione siano i lotti previsti dalle
fasi due e tre del piano Limacher, le somme spese e i tempi
previsti per il loro completamento;
2) i motivi dei ritardi nella realizzazione di tali opere,
ritardi anche rispetto alla tempistica già dilazionata riferita dai
dirigenti dell'USL alla V^ Commissione Consiliare durante il
sopralluogo del 2004;
3) se vi siano modifiche progettuali nella "piastra della
radioterapia" e per quali motivi siano state apportate;
4) se siano state richieste delle penali da parte delle
imprese appaltanti, per quali importi e se siano già state pagate,
relative ad inadempienze contrattuali dell'Amministrazione
regionale o dall'USL della Valle d'Aosta.
F.to: Sandri - Fontana Carmela
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Per quanto riguarda questa interpellanza
comunicherò i dati relativi agli interventi eseguiti da parte della
Direzione opere edili e non quelli relativi ai lavori eseguiti
direttamente dall'USL ,in quanto non dispongo di quei dati.
In ogni caso la prima domanda chiedeva
"a che punto di
realizzazione siano i lotti previsti dalle fasi due e tre del piano
Limacher, le somme spese e i tempi previsti per il loro
completamento"
... Per quanto riguarda i lavori abbiamo la
realizzazione dei locali per unità trattamento aria del laboratorio
di endoscopia, 368mila, i lavori sono ultimati, la realizzazione
dell'area spogliatoi presso il Presidio ospedaliero 1.056.000,
lavori ultimati, ristrutturazione e ampliamento dei reparti di
Anatomia patologica Medicina legale nella "Palazzina infetti"
2.353.000, lavori ultimati, secondo intervento di ristrutturazione,
adeguamento e ampliamento del Presidio ospedaliero di Viale
Ginevra, 3.470.000, lavori ultimati, ristrutturazione delle
centrali tecnologiche dell'Ospedale di Viale Ginevra, 4.923.000,
lavori ultimati, ristrutturazione, adeguamento e ampliamento del
Presidio ospedaliero di Viale Ginevra relativamente ai servizi di
Radioterapia, Sterilizzazione, Hospital day, ambulatori di
Oncologia e Farmacia, 4.247.000, lavori in corso. Gli ultimi lavori
in corso sono quindi questi ultimi, l'ultimazione è prevista nel
corso del 2008; a seguire, si avvieranno i lavori inerenti le nuove
endoscopie e l'ampliamento della dialisi, per la cui per la cui
esecuzione sono previsti circa 900 giorni ed una spesa per lavori
pari a euro 8.100.000 (il famoso "Triangolo"). Per lavori
precedenti la somma complessiva è 16.418.000.
Per quanto riguarda i motivi dei ritardi anche rispetto alla
tempistica già annunciata in occasione della visita della
Commissione consiliare durante il sopralluogo del 2004, ricordo che
con diverse deliberazioni di Giunta approvate dopo questo
sopralluogo, sono state approvate 4 varianti tecniche, sia
derivanti da migliorie richieste dall'azienda USL, sia derivanti da
sopraggiunte nuove disposizioni di legge, tra cui rientrano quelle
inerenti l'adeguamento alla nuova normativa antisismica per
l'applicazione dell'ordinanza del Presidente del Consiglio dei
Ministri, la regola tecnica di prevenzione incendi per la
progettazione, la costruzione e l'esercizio delle strutture
sanitarie pubbliche e private, il D.L. n. 241/2000 e n. 257/2001
che hanno modificato ed integrato il precedente D.L. n. 230/1995 in
merito all'assorbimento delle radiazioni ionizzanti.
In merito alla cosiddetta "piastra", ma sarebbe più corretto
parlare del reparto di Radioterapia, il reparto ha subito alcune
varianti interne a seguito dell'applicazione delle sopra citate
normative ed alcune ottimizzazioni distributive; in particolare, la
revisione del "layout" architettonico è stato approvata con
deliberazione del 16 dicembre 2005.
Sulla ultima domanda, al momento non è stata pagata alcuna
penale - meglio sarebbe definirli oneri aggiuntivi - relativa ad
inadempienze contrattuali dell'Amministrazione regionale o dell'USL
della Valle d'Aosta; è in corso un contenzioso con l'impresa
appaltatrice, al vaglio dell'Amministrazione, del Direttore dei
lavori e del collaudatore in corso d'opera, le cui risultanze
potranno essere rese note solamente a conclusione del procedimento
amministrativo. Si tratta evidentemente di contenziosi che sono
fisiologici, quando in questi lavori vengono realizzate delle
varianti rispetto all'impianto progettuale iniziale.
Président
- La parole au Conseiller Sandri.
Sandri (GV-DS-PSE)
- Ringrazio l'Assessore; intanto se
vorrà farmi avere quello schemino con tutte quelle cifre che ha
letto rapidamente e che non ho avuto fisicamente il tempo di
scriverle tutte...
Pur essendo soddisfatto della competenza della risposta, non
sono soddisfatto della situazione, perché questa è la testimonianza
di come il "progetto Limacher" abbia ricevuto da parte non so di
chi - ma qualche sospetto ce l'ho - un'enorme frenata, perché quel
progetto doveva essere completato già 2 anni fa. Nel 2004 ci era
stato detto che sarebbe stato completato entro il 2007... siamo nel
2007, e chi va a vedere l'Ospedale si rende conto che c'è questo
buco enorme fra la palazzina degli ex infetti e la vecchia sede del
"Mauriziano", che non ha ancora una parvenza di direzione precisa e
lo conferma l'Assessore, che dice che ci sono state ben 4 varianti
tecniche dell'USL! Allora quel progetto faceva così schifo, per cui
l'USL ha dovuto cambiarla 4 volte! Questa è la testimonianza che
nelle ristrutturazioni quel che conta non è l'indirizzo del
politico, cioè del Consiglio regionale, ma l'indirizzo del potere
di singoli primari, che uno strattona il suo reparto, da un lato;
l'altro, dall'altra, con il risultato che il progetto deve essere
continuamente rivisto, anche perché i poteri reciproci dei primari
cambiano a seconda delle varie stagioni! C'è chi è nelle buone
grazie dell'Assessore in un periodo e chi invece in quello
successivo, allora è evidente che l'Assessore non solo è stato
vittima di queste pressioni, ma non è stato capace di mandare
avanti la nave dritta, perché - ripeto - ci sono state 4 varianti
tecniche, più quella che per la questione sismica è andata in
porto.
La cosa grave è che l'Assessore - che finalmente si è riparato
dietro le trincee di formule general-generiche - non ci ha detto
che la richiesta che non è normale da parte dell'impresa per danni
per questa roba qua, supera i 2 milioni di euro, per questa
indecisione dell'USL, per questa indecisione dell'Assessore e...
noi paghiamo! Paghiamo con i ritardi, paghiamo con il fatto che la
Radioterapia avrebbe dovuto già essere completata da 2 anni, quindi
funzionare, pertanto comporta che ci siano persone che ne subiscono
dei danni direttamente... vale per il Pronto Soccorso che doveva
allargarsi lì, vale per tutta una serie di strutture, e lo paghiamo
anche fisicamente, perché alla fine andrete a pagare, non dico
tutto, ma sicuramente centinaia e centinaia di migliaia di euro di
danni perché non è stata rispettata la parte contrattuale! E voi,
in queste condizioni, pensate di andare a fare una ristrutturazione
generale dell'Ospedale? Lo finirete nel 2050, questa è la verità,
perché questa è la dimostrazione che quella strada o si portava
avanti con decisione quando era stata scelta, "piano Limacher",
allora oggi avremmo un Ospedale ristrutturato funzionante... ma
siete voi che non l'avete voluta portare avanti, perché siete stati
incapaci di vedere il grande obiettivo e siete andati dietro
all'interesse specifico: c'era quello che voleva il Pronto Soccorso
più grande, quello che voleva metterci questo o quell'altro...
risultato: 4 varianti tecniche, 4 anni persi, forse 2 milioni di
euro persi!
Credo che questo non sia un buon modo di gestire il denaro
pubblico, ma soprattutto non sia un buon modo per pensare alla
salute dei cittadini; credo che i cittadini sappiano cosa significa
ristrutturare, credo che questo sia uno dei dati che devono tenere
presente il 18 novembre quando eventualmente andranno a votare!
