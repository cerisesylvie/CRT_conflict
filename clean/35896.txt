Classificazione
AMBIENTE
Inquinamento



Oggetto del Consiglio n. 229 del 13 novembre 2013 - Resoconto
OGGETTO N. 229/XIV - Interpellanza: "Zone a potenziale
rischio radon".
Presidente -
Non c'è il collega Roscio...chiamate il
collega Roscio. Per l'illustrazione, la parola al collega
Roscio.
Roscio (ALPE)
- Sì, buongiorno, grazie Presidente.
Quest'interpellanza è il seguito di alcune iniziative che sono
state già presentate nella legislatura passata e vorrei ricordare
solo brevemente di cosa si sta parlando. Il gas radon è un gas di
origine naturale che è praticamente presente ovunque e che ha
provenienza dal sottosuolo. Questo gas che è completamente inodore,
incolore, quindi non viene percepito dalla popolazione, se nonché
l'unico problema che ha questo tipo di gas è che è radioattivo. Tra
l'altro, l'Organizzazione mondiale della sanità ha introdotto
questo gas già da diversi anni tra i cancerogeni accertati di
classe 1 e sembra paradossale, ma istituti importanti come
l'Istituto superiore di sanità hanno fatto delle valutazioni per
cui risulta che la dose che viene assorbita dalla popolazione
rispetto a questo gas costituisce circa il 50 percento della dose
di radiazione che viene annualmente percepita dalla popolazione.
Siccome alcuni studi confermano che la pericolosità dovuta alla
radioattività causa ogni anno un numero di malattie proprio di
cancro al polmone, che vanno nella sola Italia dai 1.000 ai 6.000
nuovi casi, ed è la seconda causa dopo il tabagismo di insorgenza
di questo tipo di malattia, anche considerato che esiste una norma
a livello europeo che è la raccomandazione 193 del 1990
dell'EURATOM, che individua nelle abitazioni dei livelli da non
superare sia per quanto riguarda le case di nuova fattura che le
vecchie case, individuando in 400 decadimenti al secondo per metro
cubo d'aria nelle vecchie case e per 200 per edifici nuovi... In
base a questa cosa qui, io conosco che l'ARPA, l'Agenzia regionale
per la protezione dell'ambiente, ha già effettuato diverse campagne
nel corso degli anni fin dagli anni '90, però, purtroppo, manca
ancora in Valle d'Aosta una caratterizzazione complessiva del
territorio, nel senso che alcuni Comuni sono stati interessati a
campione, altri però hanno ancora delle lacune in quest'ottica
qui.
Al di là di tutto, a livello nazionale qualche anno fa si era
iniziato a fare il discorso di individuazione delle zone a
potenziale rischio radon, questo perché? Perché bisogna
innanzitutto conoscere le zone che potrebbero avere questo tipo di
problema e, una volta che si conoscono queste zone, fare interventi
per mitigare l'esposizione della popolazione. Allora mi risulta
che, da questo punto di vista, in Valle d'Aosta siamo un po'
carenti, nel senso che la caratterizzazione della Valle è ancora
lacunosa. Sono emerse situazioni di concentrazione di radon molto
variabile, ma in alcune zone questa concentrazione media nelle
abitazioni supera i primi livelli di attenzione previsti dalle
norme europee, quindi si potrebbe configurare una situazione di
potenziale rischio, che sarebbe meglio andare ad approfondire in
quest'ottica, quindi la considerazione di fondo qual è? È quella
che bisognerebbe mettere in piedi tutte le iniziative prima per
conoscere, quindi caratterizzare la Valle d'Aosta e poi per andare
a prendere iniziative di mitigazione di questo problema che, dal
punto di vista degli interventi, non è così complicato, soprattutto
per quanto riguarda le nuove abitazioni. Dal punto di vista delle
vecchie abitazioni, gli interventi sono un po' più complicati, però
in sede di...laddove si fa una ristrutturazione, gli interventi si
possono prendere, sono attuabili con modica spesa. Non è quindi un
problema irrisolvibile dal punto di vista economico, ma va pensata
una programmazione ed indirizzata all'agenzia deputata, che è
l'ARPA, ad andare nel completamento di questa caratterizzazione,
per cui siamo qui a chiedere ad oggi quanto manca alla
caratterizzazione del territorio valdostano per quanto riguarda
l'individuazione dei livelli di concentrazione di radon e che tempi
si intendono occupare per avere la caratterizzazione completa e, se
venissero trovate zone con potenziale rischio radon, quali
iniziative di mitigazione per le abitazioni sono previste al fine
di proprio prevenire eventuali insorgenze di malattie nella
popolazione. Grazie.
Président
- Pour la réponse, la parole à l'Assesseur
Bianchi.
Bianchi (UV)
- Merci Président.
Intanto farei innanzitutto alcune considerazioni di ordine
generale proprio per inquadrare un po' il problema. L'ARPA, come ha
ricordato appunto il Consigliere Roscio, ha avviato, a partire dal
2004, una campagna di indagine sistematica sul territorio regionale
per la predisposizione degli elementi conoscitivi previsti dal
decreto legislativo 230 del 1995, in particolare con riferimento
all'articolo 10
sexies
, relativo all'individuazione delle
aree ad elevata probabilità di alte concentrazioni di attività di
radon. L'attività è stata intrapresa nell'attesa della
costituzione, ad oggi non ancora avvenuta, dell'apposita
commissione prevista dall'articolo 10
septies
del medesimo
decreto legislativo, con il compito in particolare di indicare le
linee guida sui criteri per la suddetta individuazione delle zone
appunto a maggior probabilità di alte concentrazioni di radon.
In sintonia con quanto svolto da altre ARPA italiane, diciamo,
attive su quest'argomento e con le procedure operative condivise
con l'ISPRA e l'ISS, l'Istituto superiore di sanità, è stata presa
in considerazione la stima della concentrazione media di radon in
aria nelle abitazioni come parametro di base per la valutazione
della predisposizione alla presenza di radon delle diverse aree
territoriali e del conseguente impatto potenziale sulla
popolazione. L'organizzazione logistica della campagna ARPA di
caratterizzazione regionale è su base comunale, come immagino il
Consigliere Roscio conosca benissimo. Viene scelto, in
collaborazione con le Amministrazioni comunali, un campione di
abitazioni di numero pari al numero di abitanti del Comune diviso
cento, ma con un minimo di dieci abitazioni per i Comuni con meno
di mille abitanti. Viene posta attenzione alla distribuzione delle
abitazioni sul territorio, avendo cura di comprendere le diverse
frazioni, quindi l'intero territorio per una copertura appunto
completa. Vengono scelte abitazioni occupate per tutto l'anno e il
locale di posizionamento, che deve essere una stanza a permanenza
abituale di persone, è scelto possibilmente al piano terreno e al
piano rialzato, mi spiegavano che era meglio che non fossero cucina
o bagno. L'importanza di una scelta delle abitazioni nell'ambito di
ogni Comune che sia la più estesa territorialmente possibile
rispetto all'estensione comunale, deriva dalla necessità di
analizzare la corrispondenza tra i valori medi misurati sul
territorio e le caratteristiche geologiche e litologiche del
terreno e nel territorio della Valle d'Aosta, come ricordava
appunto nella presentazione dell'interpellanza, variano fortemente
su brevi distanze e spaziali.
La mappatura e la definizione finale delle aree soggette a
radon, ad oggi, non è ancora formalizzata nei suoi aspetti
normativo/amministrativi, dovrà opportunamente tener conto della
suddivisione comunale del territorio, ma non potrà prescindere
dalle considerazioni e dagli aspetti geolitologici. La durata della
campagna in ogni Comune è di un anno solare, e questo lo specifico
proprio per far capire anche un po' le tempistiche, suddivise in
due semestri: diciamo, un semestre caldo che va da ottobre a marzo
e uno, diciamo, primaverile/estivo, che va da aprile a settembre,
perché chiaramente cambia in queste due stagionalità. Le misure
della campagna sono effettuate con dosimetri passivi in grado,
appunto, di mantenere traccia delle particelle alfa emesse dal
radon di piccole dimensioni e senza nessun consumo di energia. Il
loro posizionamento in abitazione, con sostituzione dopo sei mesi e
prelievo finale a cura di personale ARPA, di solito viene
accompagnato mediante personale del Comune proprio per un discorso
fiduciario. La campagna in corso di mappatura fa seguito ad altre
dal 2002 al 2003 in abitazioni e luoghi di lavoro interrati e
seminterrati particolarmente predisposti all'accumulo di radon e,
su richiesta del Comune, è stato fatto nel 2003-2005 in tutte le
scuole del territorio comunale e in ottanta abitazioni.
Entrerei, appunto, su due punti dell'interpellanza:
"entro
quale data si intende completare la caratterizzazione..."
e via
dicendo, al 31 ottobre del 2013 i Comuni oggetto della campagna
ARPA sono stati trentasette, corrispondenti ad una superficie pari
al territorio valdostano del 56,1 per cento e ad una popolazione
del 62,5 per cento del totale regionale. Dal confronto con i dati
citati, appunto, nell'interpellanza, tratti dall'ultima edizione
immagino della relazione sullo stato dell'ambiente, aggiornati al
30 di giugno del 2012, c'è una stima del grado di avanzamento
attuale della copertura territoriale sull'ordine di quattro Comuni
all'anno. Su questo evidenzierei il fatto che, comunque, nessun
dosimetro viene perso, proprio per il fatto che è il personale ARPA
a depositarlo, non come in altre regioni che magari viene spedito
per posta. I tempi di completamento della campagna dipendono dalle
risorse del personale disponibili all'ARPA, specificamente
dedicate; ARPA continuerà a lavorare al fine di completare la
campagna nel più breve tempo possibile. Questo passaggio è
importante, anche perché del personale è venuto a mancare in questi
ultimi mesi ad ARPA per ragioni, diciamo diverse, quindi era
necessario sottolinearlo, senza entrare nel merito. È necessario
sottolineare che i tempi di completamento dipendono, appunto, anche
dalla positiva risposta dei Comuni alla richiesta di
collaborazione, al fine del reperimento delle abitazioni oggetto di
misura sul proprio territorio. Nonostante la campagna non comporti
- questo lo volevo sottolineare - nessun onere finanziario a carico
dei Comuni e dei cittadini, che danno la disponibilità, ad oggi in
almeno due casi, forse tre, le dichiarazioni da parte dei Comuni
sono state quelle che non erano interessati.
Passando invece al punto due dell'interpellanza:
"in che modo
si intende procedere alla realizzazione di interventi di
mitigazione..."
e via dicendo, già nel corso della campagna
attuale, se le concentrazioni medie stagionali risultano
particolarmente elevate, ARPA provvede ad effettuare accertamenti
più approfonditi per indagare sulle cause e sulla provenienza del
gas radon. A questo fine sono utilizzati strumenti di misura in
grado di fornire indicazioni accurate sull'andamento delle
concentrazioni sui tempi dell'ordine di ore e minuti. In questo
modo è già possibile fornire indicazioni per interventi in alcune
situazioni per ridurre sensibilmente i livelli di concentrazione
presenti. L'individuazione di zone a rischio radon comporterebbe
direttamente, secondo la normativa vigente, l'effettuazione di
misure di concentrazione e eventuali valutazioni dell'esposizione
in tutti i luoghi di lavoro in esse presenti. In aggiunta potrebbe
essere ragionevolmente prevista la misura in tutte le abitazioni
delle zone individuate a rischio radon, eventualmente con metodi
più spediti rispetto all'attuale. Mi collego al discorso di prima,
sul discorso dell'anno si potrebbero prevedere dei tempi più brevi
di sei mesi o meno e andrebbe predisposta un'adeguata informazione
sulle azioni di riduzione delle concentrazioni comunemente
utilizzabili; esse non sono necessariamente di complicata e onerosa
realizzazione, come ricordava il Consigliere Roscio. Le vorrei
elencare perché sono proprio cose semplici: curare l'isolamento dei
locali rispetto al terreno, in particolare sigillando crepe e
fessure; evitare comunicazioni dirette con locali aventi pareti a
contatto con il terreno; dotare la cantina di sfiato per ricambio
aria autonoma verso l'esterno; dotare la cantina di un sistema
attivo di aerazione ad espulsione di aria; generare una
sovrappressione artificiale nell'edificio e aspirare aria dal
sottosuolo in vicinanza all'abitazione verso l'esterno; sigillare
eventuali risorgenze d'acqua o pozzi presenti nella cantina.
L'efficacia di tali misure è di facile valutazione ad intervento
ultimato.
Aggiungerei un'ultima cosa: il 14 marzo del 2013 ad ARPA e
all'Assessorato della sanità è stata mandata una lettera da parte
dell'Istituto superiore della sanità, perché si sta facendo una
commissione sul piano nazionale radon e sono stati nominati -
termino Presidente - il dottor Giovanni Agnesod per quanto riguarda
l'ARPA e la dottoressa Verardo; a tutt'oggi questa commissione non
si è ancora riunita. Grazie.
Presidente
- Per la replica, la parola al collega
Roscio.
Roscio (ALPE)
- Sì, grazie.
Vorrei dire un paio di cose, nel senso che non sono
particolarmente soddisfatto della risposta per un motivo, nel senso
che quello che intendevo dire, e che l'Assessore mi ha confermato,
è se c'è o meno l'intenzione di attuare in tempi brevi questa
caratterizzazione del rischio radon in Valle d'Aosta. Allora il
fatto che in Italia spesso e volentieri ci sono le norme, però
mancano spesso i regolamenti attuativi...adesso, per esempio, nel
caso del radon l'Italia ha recepito la norma sulla mitigazione del
rischio nei luoghi di lavoro, ma non l'ha fatto per le abitazioni.
Questo però non deve essere un alibi, nel senso che diciamo: finché
non ci sarà la commissione che deve individuare le linee guida, noi
stiamo ad aspettare, perché io vorrei ricordare che altre ARPA,
come per esempio l'ARPA del Veneto, o l'ARPA di Bolzano, o l'ARPA
di Trento, non hanno atteso che ci fossero linee guida, la
costituzione della commissione, perché fin dai primi anni del 2000
hanno completato la caratterizzazione del territorio; noi, rispetto
a queste situazioni, siamo in ritardo di una decina d'anni...lo so,
è per certo questa cosa, se uno va a vedere sui siti delle ARPA
provinciali del Trentino esiste la caratterizzazione del rischio
radon. In Svizzera, tanto per fare un esempio di nostri parenti
prossimi che sono al di là delle Alpi, semplicemente si è fatto un
ragionamento molto "svizzero", nel senso che gli svizzeri hanno
detto: "i potenziali malati a causa del radon mi costano di più o
mi costano di meno degli interventi di misura e di bonifica?".
Hanno fatto un calcolo abbastanza...magari cinico, hanno scoperto
che conveniva fare le misure e le bonifiche, piuttosto che curare i
malati. Risultato: in Svizzera hanno fatto la caratterizzazione del
territorio, hanno fatto le misure in tutte le zone riconosciute a
rischio e nel 2014 faranno tutte le bonifiche delle abitazioni che
hanno una concentrazione di radon che possono configurare un
potenziale pericolo per la popolazione.
Io allora vorrei che in Valle d'Aosta non si aspettasse la
costituzione della commissione perché deve fare le linee guida o il
recepimento delle norme europee, ma che si partisse proprio dando
ad ARPA o a chi deve fare queste cose i mezzi per poter fare in
fretta, perché, se non ho capito male, noi stiamo andando avanti ad
un ritmo di quattro comuni all'anno, siamo a 37, quindi siamo a
metà del lavoro...siamo a metà del lavoro come comuni, non come
popolazione, certo c'è Aosta che è già stata fatta la campagna,
quindi è grossa, ma se noi dobbiamo finire la caratterizzazione,
con questi ritmi ci servirebbero nove anni per riuscire ad avere la
caratterizzazione completa del territorio, solo la
caratterizzazione, cioè solo conoscere dove ci sono potenziali zone
a rischio. I tecnici sanno benissimo che già oggi in Valle d'Aosta
ci sono delle zone che potrebbero configurarsi come zone a rischio
radon, per esempio l'Alta Valle, la zona di Courmayeur ha molte
abitazioni con concentrazione superiore ai 200 Becquerel al metro
cubo, quindi è una zona dove potenzialmente ci potrebbe essere
quest'interesse. Secondo me, quindi non bisogna perdere tempo,
bisogna cercare anzi di ultimare la campagna entro massimo tre,
quattro anni ed andare avanti sul modello svizzero, per cui entro
cinque o sei anni noi abbiamo la caratterizzazione, le misure in
tutte le zone con un potenziale rischio e anche le bonifiche, anche
perché questo sarebbe un punto d'eccellenza per la Valle d'Aosta,
cioè sarebbe riportarsi in linea con ARPE nazionali, provinciali,
per esempio, ho già ricordato Bolzano o il Veneto, che hanno già
fatto...
(interruzione di un Consigliere, fuori microfono)
...sì, vabbè, ho capito che l'ARPA della Sicilia è molto
indietro rispetto a questo, ma non è che vogliamo essere come
l'ARPA della Sicilia, anche perché come territorio assomigliamo di
più al Trentino che alla Sicilia, magari. Io quindi vorrei da
questo punto di vista un impegno per andare a dare ai tecnici che
stanno lavorando maggiori risorse per riuscire a completare
quest'operazione, che, è vero, è marginale, però è comunque
importante per la protezione della popolazione. Grazie.
Presidente
- Grazie. Punto 13 all'ordine del giorno.
