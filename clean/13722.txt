Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 211 del 27 ottobre 1993 - Resoconto
OGGETTO N. 211/X - Situazione dei lavori negli stabili
destinati ad accogliere l'Assessorato dell'industria, commercio e
artigianato e la nuova Biblioteca regionale.
(Interrogazione)
Interrogazione - Vista la situazione degli stabili destinati ad
accogliere l'Asses­sorato all'industria e commercio e la nuova
Biblioteca regiona­le;
i sottoscritti consiglieri regionali
Interrogano
l'Assessore competente per sapere:
1) a quale punto sono giunti i lavori;
2) se attualmente siano nati degli intoppi tali da pregiudicarne
il normale svolgimento;
3) per quando se ne prevede il termine;
4) entro quali tempi si stima di poter aprire al pubblico le due
strutture.
F.to: R.Marguerettaz - Ivo Collé
Presidente -
La parola all'Assessore dei lavori
pubblici Ferrero.
Ferrero (Ass.tec.)
-
Rispondo in maniera
distinta perché le due vicende sono distinte. Per quanto riguarda
la Biblioteca regionale i lavori di impiantistica sono eseguiti al
90 percento; il 20 ottobre di quest'anno la Sovrintendenza alle
Belle Arti ha iniziato la pulizia e il restauro dei muri romani,
rinvenuti du­rante i lavori di ristrutturazione. Queste ultime
operazioni si prevede che siano ultimate entro la fine di
quest'anno. Deve es­sere perfezionato, da parte del servizio
economato dell'Assesso­rato alle finanze, l'appalto delle forniture
degli arredi; il proget­to è stato consegnato il 5 ottobre quindi
per quanto riguarda l'apertura al pubblico, poiché presumibilmente
l'appalto per la fornitura degli arredi dovrà essere attuato
secondo le procedure europee comunitarie, si può prevedere che,
dati i tempi tecnici, essa avrà luogo entro la fine del 1994.
Per quanto concerne invece la nuova sede dell'Assessorato
dell'industria e commercio, posso dire che i lavori sono
termi­nati; restano da fare dei piccoli interventi che attualmente
sono eseguiti in economia per 5, 6 milioni; ad esempio le strutture
interne e i bagni per portatori di handicap. Sono stati fatti gli
appalti per la fornitura degli arredi; gli stessi sono già in parte
installati al piano terreno e al primo e secondo piano sono an­cora
da fornire e da installare. I collaudi degli impianti sono stati
eseguiti compreso quello degli ascensori. E' in corso la pratica
dell'agibilità e si è in attesa del certificato di prevenzio­ne
incendi da parte dei Vigili del Fuoco. L'apertura e la piena
funzionalità della struttura sono previste per la metà di
dicem­bre.
Presidente -
La parola al Consigliere
Marguerettaz.
Marguerettaz (DC) -
Ringrazio l'Assessore per le
risposte che mi hanno soddisfatto solo in parte. Certo che,
soprattutto per quanto riguarda la Biblioteca, credo sia
sorprendente pensare che ci voglia ancora più di un anno perché
questa struttura sia aperta al pubblico. Sicuramente i cittadini
valdostani che vi transitano davanti hanno l'impressione che tutto
sia in una fase di stallo e che la struttura sia ormai definita. Mi
è parso di capire che l'unica co­sa ancora richiesta per la
funzionalità piena della struttura siano gli arredi e poi le
pratiche di agibilità richieste dalla leg­ge. Mi sorprende dunque
che tutto questo debba durare ancora per più di un anno. L'accenno
che fa l'Assessore al restauro dei muri romani credo che non incida
minimamente sui tempi dell'apertura.
Per quanto riguarda invece la sede dell'Assessorato
all'indu­stria, vede Assessore Mafrica, che non le vogliamo così
male visto che lavoriamo anche per la sua causa, quello che c'è da
di­re è che tale struttura sembra già presentare, prima ancora che
si insedi l'Assessore, dei problemi. L'Assessore Ferrero ha
par­lato di collaudi già eseguiti quindi da un punto di vista
buro­cratico le cose saranno a posto, ma credo che realmente la
struttura presenti degli inconvenienti evidenti quali delle
cre­pature sulle tramezze. Non so se l'Assessore è a conoscenza di
questo, lo pregherei comunque di controllare se queste mie
in­formazioni sono veritiere e caso mai di ritardare anche di un
mese l'apertura, ma di dare all'Assessore Mafrica, se sarà anco­ra
Assessore all'industria, una struttura degna di questo nome.
