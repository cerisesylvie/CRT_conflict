Classificazione
AMBIENTE



Oggetto del Consiglio n. 3932 del 18 settembre 2024 - Resoconto
OGGETTO N. 3932/XVI - Interrogazione: "Notizie relative alla
realizzazione di un nuovo tracciato ad alto impatto nel Vallone di
Grauson e dell'abbattimento della barriera fissa posta a
salvaguardia".
Bertin (Presidente) -
Ritorniamo ora all'interrogazione
n. 17, rinviata per l'assenza della consigliera Erika Guichardaz.
Risponde l'assessore Carrel.
Carrel (PA) -
In merito ai tre quesiti posti con
quest'interrogazione, il Comandante del Corpo forestale della Valle
d'Aosta riferisce quanto segue: l'area dell'intero Vallone di
Grauson, in particolare la porzione a valle della località Pila, è
stata pesantemente interessata dagli eventi alluvionali del 29 e
del 30 giugno 2024. Il torrente ha parzialmente disegnato un nuovo
alveo e l'attivazione di svariati impluvi laterali ha determinato
il trasporto di ingenti quantitativi di materiale, mutando il
paesaggio preesistente, danneggiando le infrastrutture presenti e
modificando la morfologia dell'area.
Le verifiche condotte sugli interventi di ripristino di dette
aree hanno confermato la realizzazione di un tracciato per poter
eseguire i lavori di svuotamento di un'opera di presa e di
ripristino del sentiero comunale n. 8. Questi lavori sono stati
disposti con verbale sindacale di somma urgenza del 10 luglio 2024
e con verbale di affidamento e urgenza di lavori indifferibili del
17 luglio 2024. Le caratteristiche del tracciato realizzato sono
commisurate alla dimensione dei mezzi d'opera medio grandi
impiegati per la movimentazione dei sedimenti che hanno danneggiato
l'opera di presa in questione. Il Comune di Cogne inoltre, tramite
autorizzazione comunale 2/2024, ai sensi della legge regionale
17/1985, ha autorizzato la ditta al transito temporaneo sulla
strada poderale esistente dalla frazione Gimillan fino all'imbocco
della pista di cantiere. Nel corso dell'ordinaria attività di
monitoraggio e vigilanza del territorio, effettuata dal Corpo
forestale regionale della stazione forestale di Aymavilles, è stato
verificato lo stato dei luoghi della località oggetto della
segnalazione, in particolare lungo la traccia che permette
l'accesso all'opera di presa della centralina idroelettrica
comunale posta in località Pila a monte della frazione Gimillan. Le
verifiche eseguite, l'ultima delle quali in data 11 settembre 2024,
hanno permesso di accertare che i lavori sono tuttora in corso.
Tali operazioni di ripristino si riferiscono ai titoli rilasciati e
non sono state ravvisate al momento irregolarità.
Al termine dei lavori, in base a quanto riportato dal verbale
d'integrazione del verbale di affidamento di urgenza di lavori
indifferibili del Comune di Cogne, la pista di cantiere verrà
smantellata ripristinando lo stato dei luoghi. Il sentiero
pedonale, per agevolare il futuro transito di piccoli mezzi d'opera
per le operazioni di manutenzione ordinaria e/o per gli abituali
interventi di disalveo della vasca, verrà mantenuto con una
larghezza di circa 2 metri e dotato di scarpate raccordate e
inerbite. L'atto del Comune specifica inoltre che il muro che
precludeva l'accesso alla località Pian della Cretetta dovrà essere
smantellato per consentire il passaggio dei mezzi d'opera e potrà
essere sostituito con l'installazione di una sbarra metallica
dotata di lucchetto da posizionarsi in località Pian Dessus, dove
peraltro era già stato posizionato il dissuasore in CLS.
Considerando che dovrà essere testata la funzionalità delle
infrastrutture idrauliche danneggiate, verosimilmente i predetti
lavori si protrarranno ancora per circa due settimane.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Rispetto a questo Vallone, ormai ci
siamo tornati diverse volte e ogni volta sembra che da piccoli
mezzi diventano sempre più grandi, da piccoli abbattimenti,
circumnavigazioni dei dissuasori e quant'altro... cioè ogni volta
la situazione peggiora. Ora ci dice che addirittura il muro, che è
un muro che è lì ed è stato fatto da un proprietario... anche alla
luce della famosa delibera proprio che va a salvaguardare quel
Vallone, adesso lo si vuole sostituire con una sbarra. Se la sbarra
fa la fine del dissuasore che era stato messo al di sotto... e mi
sembra che ormai è piuttosto evidente che non ci troviamo a Cogne
ma ci troviamo nel Far West, perché, sotto questo punto di vista,
ormai ogni volta la situazione peggiora, sinceramente, se si riesce
addirittura ad abbattere un muro, mi immagino che la sbarra potrà
durare da Natale a Santo Stefano, questo lo scopriremo cammin
facendo, magari sarà oggetto di una nuova interpellanza. Quello che
stupisce è che in una scorsa interpellanza, proprio rispetto sempre
a un pezzo di abbattimento di muro che era minore rispetto a quello
di questa volta, ed era stato perpetrato a opera di privati, ci è
stato detto: "È una questione fra privati, la Forestale non rientra
perché è una questione fra privati". Qui invece sappiamo che non è
una questione fra privati perché, per i lavori di somma urgenza, è
proprio il Comune che ha deciso di abbattere quel muro. Io ora mi
chiedo: è vero che con la somma urgenza uno può passare
tranquillamente e fare quello che vuole, ma non sarebbe buona norma
avvisare i proprietari quando uno intende fare delle opere, dei
lavori oppure dobbiamo aspettarci che davanti a casa nostra prima o
poi ci passi qualcuno e ci asfalti un pezzo del prato senza dirci
nulla? Io credo che, quando si fanno opere di quel tipo, un minimo
di senso civico ci vorrebbe e sarebbe importante perlomeno avvisare
i proprietari, e in questo caso anche la popolazione, sapendo che
rispetto a quel Vallone c'è una grande attenzione e lo sappiamo
perché c'è da tempo, non è questione di quest'ultima iniziativa in
cui sicuramente riconosciamo che l'opera di presa aveva bisogno di
lavori. Forse si poteva andare anche con dei mezzi più piccoli,
questo ci dicono i tecnici, ma comunque il fatto che venga
ripristinato è una cosa che va nel senso che vorremmo; molto
probabilmente, quando si fanno lavori e opere di quel tipo, sarebbe
importante almeno avvisare il proprietario e la popolazione in
qualche modo.
Grazie comunque per la sua risposta, vigileremo naturalmente,
visto che ha parlato di due settimane per la fine dei lavori,
andremo comunque a verificare di qui a due settimane.
Presidente -
Prima di passare alle interpellanze,
sospendiamo brevemente i lavori consiliari per una veloce
Conferenza dei Capigruppo a fini organizzativi.
La seduta è sospesa dalle ore 18:57 alle ore 19:04.
