Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 1498 del 25 luglio 1995 - Resoconto
SEDUTA ANTIMERIDIANA DEL 26 LUGLIO 1995
OGGETTO N. 1498/X Disegno di legge: "Norme regionali per la
vendita del patrimonio di edilizia residenziale pubblica".
Articolo 1 (Ambito di applicazione)
1. Le norme della presente legge si applicano a tutti gli
alloggi di edilizia residenziale pubblica, di proprietà degli enti
locali territoriali regionali e dell'Istituto autonomo case
popolari, purché acquisiti, realizzati o recuperati a totale carico
o con concorso o con contributo dello Stato, della Regione, o degli
enti pubblici territoriali nell'ambito di programmi di edilizia
residenziale pubblica.
2. Sono esclusi dalle norme della presente legge gli alloggi di
servizio oggetto di concessione amministrativa in connessione con
particolari funzioni attribuite ai pubblici dipendenti, gli alloggi
realizzati con mutuo agevolato di cui all'articolo 18 della legge 6
agosto 1978, n. 457 (Norme per l'edilizia residenziale), e
successive modificazioni, nonché quelli soggetti ai vincoli di cui
alla legge 1° giugno 1939, n. 1089 (Tutela delle cose di interesse
artistico e storico), e successive modificazioni.
Articolo 2 (Piano di vendita)
1. L'alienazione di alloggi di edilizia residenziale pubblica è
consentita esclusivamente per la realizzazione di programmi
finalizzati allo sviluppo del settore e alla razionalizzazione e
riqualificazione del patrimonio abitativo esistente, conseguibile
altresì per mezzo dei programmi integrati. Il piano quinquennale di
vendita, approvato dalla Giunta regionale su proposta degli enti
proprietari, deve prevedere l'alienazione di una quota del
patrimonio cedibile, riferito all'intero ambito regionale, non
superiore al sessanta per cento.
2. Allo scopo di mantenere inalterata la potenzialità del piano
di vendita approvato, nonché per garantire gli assegnatari che
hanno titolo ad acquistare, gli enti proprietari possono proporre
aggiornamenti al piano di vendita di cui al comma 1, nel rispetto
dei criteri indicati all'articolo 4.
3. Nel termine di sessanta giorni dall'entrata in vigore della
presente legge gli enti proprietari provvedono:
a) all'approvazione delle proposte di programma di
reinvestimento dei fondi derivanti dall'alienazione; tale
approvazione è condizione essenziale per procedere nella vendita da
parte degli enti interessati;
b) ad aggiornare le proposte di piani di vendita ai criteri
definiti all'articolo 4.
4. La Giunta regionale, entro centoventi giorni dall'entrata in
vigore della presente legge, provvede all'approvazione del piano
regionale di vendita.
Articolo 3 (Proposta di piano di vendita)
1. Le proposte di piano di vendita predisposte dagli enti
proprietari devono contenere:
a) i criteri di priorità seguiti nell'individuazione del
patrimonio da alienare;
b) l'elenco e l'ubicazione degli immobili, ad uso abitativo e
non, da cedere;
c) il prezzo di vendita degli immobili ad uso abitativo ed i
tempi di cessione.
Articolo 4 (Criteri per la formulazione e l'aggiornamento della
proposta di piano di vendita)
1. I criteri di cui all'articolo 3, comma 1, lett. a), ai quali
gli enti proprietari il cui patrimonio è superiore al dieci per
cento del patrimonio pubblico regionale sono tenuti ad uniformare
le proposte di piano di vendita, sono i seguenti:
a) alloggi con assegnatari inclusi nell'area di decadenza
dall'assegnazione per superamento del limite di reddito, ai sensi
delle vigenti disposizioni regionali in materia di assegnazione,
determinazione dei canoni e gestione degli alloggi di edilizia
residenziale pubblica;
b) edifici già parzialmente alienati;
c) edifici nei quali è più elevato il numero di inquilini che
manifestano la volontà di acquistare;
d) edifici la cui cessione arreca giovamento al tessuto
socio-economico del territorio.
2. Nei piani di vendita non devono essere inclusi edifici:
a) interessati da interventi di recupero di cui all'articolo 31,
comma 1, lett. c), d) ed e), della l. 457/1978, in corso di
esecuzione o programmati con finanziamento già disponibile;
b) collocati in ambiti territoriali nei quali è prioritario il
mantenimento di alloggi in locazione;
c) destinati a case parcheggio per la sistemazione temporanea di
famiglie sprovviste di abitazione.
Articolo 5 (Alienazione di alloggi disponibili)
1. Gli alloggi inseriti nei piani di vendita di cui ai
precedenti articoli, che si rendono disponibili anche a seguito
della mobilità degli assegnatari o per altro motivo, sono venduti
al migliore offerente sulla base del prezzo di vendita, con
priorità, nell'ordine, a favore di:
a) coloro che, in possesso dei requisiti per l'acquisto, hanno
rinunciato perché assegnatari di un alloggio non adeguato;
b) coloro che sono assegnatari compresi nell'area di decadenza
per superamento dei limiti di reddito e occupano alloggi non
inseriti nel piano di vendita;
c) coloro che, in possesso dei requisiti di cui all'articolo 7,
sono assegnatari di alloggi non inseriti nei piani di vendita.
2. Condizione per l'acquisto di un alloggio disponibile è il
rilascio dell'alloggio avuto in precedente assegnazione.
3. Nel caso di assenza di offerte, le cooperative edilizie e i
loro consorzi, iscritte all'albo nazionale di cui all'articolo 3
della legge 31 gennaio 1992, n. 59 (Nuove norme in materia di
società cooperative), possono inoltrare richieste di acquisto in
rialzo sul prezzo base di vendita. Le cooperative che acquistano
sono tenute a concedere gli alloggi in locazione a canone
convenzionato per un periodo non inferiore a otto anni.
Articolo 6 (Piano di reinvestimento)
1. Il piano quinquennale di reinvestimento, approvato dalla
Regione sulla base delle proposte degli enti proprietari, sentito
il parere dei sindacati degli assegnatari maggiormente
rappresentativi a livello regionale, deve prevedere, in percentuali
variabili, le quote da destinarsi:
a) all'acquisto, al recupero o alla realizzazione di fabbricati
per abitazioni residenziali, ivi comprese le aree per la
realizzazione di tali programmi;
b) al recupero e alla ristrutturazione di immobili degradati
esclusi dal piano regionale di vendita;
c) alla realizzazione dei programmi integrati di cui
all'articolo 16 della legge 17 febbraio 1992, n. 179 (Norme per
l'edilizia residenziale pubblica);
d) ad opere di urbanizzazione rilevanti per il patrimonio
abitativo pubblico;
e) alla copertura degli oneri fisca1i gravanti sulle cessioni
del patrimonio dell'Istituto autonomo per le case popolari;
f) agli interventi atti ad agevolare la mobilità di assegnatari
che non intendono acquistare.
2. Il piano di cui al comma 1 è attuato mediante progetti
annuali di investimento aventi caratteristiche di immediata
cantierabilità e deve contenere, per ciascun progetto, i costi
preventivati e i tempi di realizzazione.
Articolo 7 (Requisiti per l'acquisto)
1. Hanno titolo all'acquisto degli alloggi inclusi nei piani di
vendita gli assegnatari o loro familiari conviventi che, alla data
di scadenza del termine previsto per la presentazione della
domanda:
a) abbiano maturato cinque anni di locazione legittima e non a
titolo provvisorio;
b) siano in regola con il pagamento dei canoni e dei servizi;
l'eventuale morosità deve essere sanata entro il termine di
presentazione delle domande;
c) non siano assoggettati a procedimenti di revoca o di rilascio
dell'assegnazione dell'alloggio per qualsiasi motivo.
2. In caso di acquisto da parte di un componente il nucleo
familiare, è fatto salvo il diritto di abitazione a favore dei
restanti componenti il nucleo stesso.
3. Ai fini del calcolo dei cinque anni di cui al comma 1, lett.
a), è possibile cumulare quelli trascorsi in altri alloggi di
edilizia residenziale pubblica.
4. Gli assegnatari con limite di reddito familiare inferiore a
quello previsto, per la decadenza, dalle vigenti disposizioni
regionali in materia di assegnazione, determinazione dei canoni e
gestione degli alloggi di edilizia residenziale pubblica e,
comunque, tutti gli assegnatari ultrasessantenni o portatori di
handicap riconosciuti ai sensi della legge 5 febbraio 1992, n. 104
(Legge-quadro per l'assistenza, l'integrazione sociale e i diritti
delle persone handicappate), non sono obbligati all'acquisto
dell'alloggio in uso, che non può essere venduto a terzi.
5. Gli assegnatari che hanno superato il limite di reddito
stabilito per la decadenza dall'assegnazione e occupanti alloggi
inseriti in piani di vendita, possono fare domanda di acquisto
entro il 31 dicembre 1995, ovvero entro un anno dall'accertamento,
da parte dell'ente proprietario o dell'ente gestore, dell'avvenuta
perdita della qualifica di assegnatario.
6. Trascorsi i termini di cui al comma 5, gli alloggi possono
essere venduti a terzi, purché in possesso dei requisiti previsti
dalle norme vigenti per non incorrere nella decadenza dal diritto
di assegnazione.
7. Al fine dell'esercizio, da parte degli assegnatari, delle
facoltà di cui al presente articolo, gli enti proprietari adottano
adeguate misure di pubblicità, disciplinando le modalità di
presentazione delle domande di acquisto e i tempi per la
definizione dei contratti di compravendita.
Articolo 8 (Mobilità incentivata)
1. Gli enti proprietari, al fine di evitare il formarsi di
condomini misti e per consentire l'acquisto anche a coloro che,
assegnatari di alloggi non compresi nei piani di vendita, sono
dichiarati in decadenza per superamento del limite di reddito,
devono mettere in atto appositi piani per favorire la mobilità
anche in deroga alle disposizioni vigenti.
Articolo 9 (Prezzo di vendita)
1. Il prezzo di vendita degli alloggi è determinato dal prodotto
tra la tariffa relativa alla categoria e classe catastale di
appartenenza moltiplicata per cento e il numero dei vani
convenzionali. Il numero dei vani convenzionali è calcolato
dividendo la superficie convenzionale, determinata sulla base
dell'articolo 13, commi 1 e 3, della legge 27 luglio 1978, n. 392
(Disciplina delle locazioni di immobili urbani), per quattordici.
Al prezzo così determinato si applica la riduzione dell'uno per
cento per ogni anno di vetustà dell'edificio fino ad un massimo del
venti per cento.
2. Per gli alloggi compresi in stabili sottoposti ad interventi
di manutenzione straordinaria complessiva o di recupero globale del
fabbricato, ai fini della riduzione dell'uno per cento del prezzo
di vendita per ogni anno di vetustà fino ad un massimo del venti
per cento, l'anzianità di costruzione decorre dalla data di
ultimazione dei lavori.
3. La percentuale di abbattimento per la vetustà è ridotta del
trenta per cento qualora nell'alloggio siano stati eseguiti
interventi di manutenzione straordinaria riconducibili a quelli
dell'articolo 31, comma 1, lett. b), della l. 457/1978.
4. A richiesta dell'acquirente, il prezzo, in alternativa a
quanto previsto dal comma 1, può essere stabilito dall'ufficio
tecnico erariale; in tal caso la determinazione del prezzo si
intende definitiva e senza le riduzioni previste al comma 1, anche
se tale valutazione è superiore ai prezzi stabiliti secondo le
modalità di cui al medesimo comma 1, salva la facoltà di revoca
della domanda di acquisto, da esercitare entro trenta giorni dalla
determinazione del prezzo.
5. Le alienazioni possono essere effettuate con le seguenti
modalità:
a) pagamento in un'unica soluzione, con una riduzione pari al
dieci per cento del prezzo di cessione;
b) pagamento immediato di una quota non inferiore al trenta per
cento del prezzo di cessione, con dilazione del pagamento della
parte rimanente in non più di quindici anni, ad un interesse pari
al tasso legale, previa iscrizione ipotecaria a garanzia della
parte del prezzo dilazionata.
6. Il pagamento del prezzo stabilito, o della quota di cui al
comma 5, lett. b), deve essere effettuato contestualmente alla
stipulazione dell'atto di acquisto.
Articolo 10 (Divieti e sanzioni)
1. L'alloggio acquisito ai sensi della presente legge non può
essere alienato, neppure parzialmente, né su di esso può
costituirsi alcun diritto reale di godimento, né può esserne
modificata la destinazione d'uso, per un periodo di dieci anni
dalla data di registrazione del contratto di acquisto e comunque
sino a quando non ne sia stato pagato interamente il prezzo. Gli
atti adottati in violazione alle disposizioni del presente comma
sono nulli.
2. A coloro che contravvengono le disposizioni di cui al comma
1, si applicano le seguenti sanzioni:
a) corresponsione immediata dell'intero prezzo, se rateizzato,
rapportato al valore di mercato determinato dall'ufficio tecnico
erariale alla data dell'inadempienza;
b) corresponsione della differenza fra il prezzo di vendita
dell'alloggio e il valore di mercato dello stesso, determinato
dall'ufficio tecnico erariale alla data dell'inadempienza,
maggiorata degli interessi legali.
3. Per sopravvenuti gravi motivi, l'ente che ha ceduto
l'alloggio può autorizzare il trasferimento della proprietà prima
del periodo di cui al comma 1.
4. Gli enti proprietari hanno diritto di esercitare la
prelazione all'acquisto con le modalità di cui all'articolo 28,
comma 9, della legge 8 agosto 1977, n. 513 (Provvedimenti urgenti
per l'accelerazione dei programmi in corso, finanziamento di un
programma straordinario e canone minimo dell'edilizia residenziale
pubblica).
5. Nell'atto di compravendita dovranno essere inseriti i
seguenti vincoli:
a) inalienabilità, anche parziale, e divieto di modificare la
destinazione d'uso, per un periodo di dieci anni, dalla data di
registrazione del contratto d'acquisto e comunque fino a quando non
si è pagato interamente il prezzo;
b) diritto di prelazione, in caso di nuova vendita, a favore
dell'ente cedente;
c) diritto di abitazione a favore degli altri componenti il
nucleo familiare, qualora l'acquisto sia effettuato da un familiare
convivente;
d) iscrizione ipotecaria a favore dell'ente venditore, qualora
il pagamento sia effettuato in forma rateale.
Articolo 11 (Unità immobiliari non ad uso abitativo)
1. Sono soggette ad alienazione anche le unità immobiliari ad
uso non abitativo ricomprese in edifici destinati ad edilizia
residenziale pubblica.
2. L'affittuario delle unità immobiliari di cui al comma 1 può
esercitare il diritto di prelazione ai sensi dell'articolo 38 della
l. 392/1978. Ove questi non lo abbia esercitato nei termini
previsti dal citato articolo 38, nei successivi sessanta giorni
possono presentare domanda di acquisto enti pubblici non economici,
enti morali, associazioni senza scopo di lucro o cooperative
sociali di cui alla legge 8 novembre 1991, n. 381 (Disciplina delle
cooperative sociali). A tal fine, gli enti proprietari adottano le
opportune misure di pubblicità.
3. Decorso inutilmente anche il termine di sessanta giorni di
cui al comma 2, la cessione è effettuata a chiunque ne faccia
domanda.
4. L'alienazione delle unità immobiliari ai soggetti di cui al
comma 2 è effettuata a prezzo di mercato, sulla base del parere
dell'ufficio tecnico erariale. Il pagamento può avvenire in forma
rateale entro un termine non superiore a dieci anni e con un tasso
di interesse pari al tasso legale.
5. Nel caso di cui al comma 3 si ricorre all'asta con offerte in
aumento, assumendo a base il prezzo di cui al comma 4, prima
parte.
Articolo 12 (Incentivazione finanziaria)
1. Al fine di incentivare la vendita con pagamento in un'unica
soluzione onde agevolare i piani di reinvestimento, gli enti
cedenti si attivano per consentire agli assegnatari, tramite gli
istituti di credito operanti in Valle d'Aosta, di accedere a
prestiti finanziari a condizioni più favorevoli rispetto ai tassi
di interesse normalmente applicati, mediante apposite
convenzioni.
Articolo 13 (Proventi)
1. I proventi dell'alienazione degli alloggi di edilizia
residenziale pubblica, nonché delle unità immobiliari ad uso non
abitativo, al netto dei residui mutui da estinguere eventualmente
gravanti sugli alloggi cedenti, dell'IRPEG sulla plusvalenza
immobiliare derivante dalla cessione, dell'INVIM sulle vendite
delle unità immobiliari non abitative, rimangono nella
disponibilità degli enti venditori sul conto corrente di
contabilità speciale presso la sezione provinciale di tesoreria
dello Stato, per le finalità di cui all'articolo 6.
2. Gli enti proprietari rendicontano annualmente alla Regione i
ricavati delle vendite.
Articolo 14 (Convenzione notarile)
1. Gli enti cedenti predispongono apposite convenzioni con il
Collegio dei notai, al fine di razionalizzare la ripartizione degli
atti di compravendita e consentire tariffe agevolate agli
acquirenti.
Articolo 15 (Documentazione)
1. La documentazione necessaria alla stipula degli atti di
compravendita degli alloggi e delle unità immobiliari di cui alla
presente legge è predisposta dagli uffici tecnici degli enti
alienanti; apposito tariffario è predisposto a cura degli enti
alienanti unitamente ad un rappresentante del sindacato
assegnatari.
Articolo 16 (Prelazione)
1. Il diritto di prelazione di cui all'articolo 28, comma 9,
della l. 513/1977, e successive modificazioni, si estingue qualora
l'acquirente dell'alloggio, ceduto in applicazione del medesimo
articolo 28, versi all'ente cedente un importo pari al dieci per
cento del valore calcolato sulla base degli estimi catastali.
Articolo 17 (Patrimonio dello Stato)
1. Agli alloggi di proprietà dello Stato e degli enti di cui
all'articolo 1, comma 2, della legge 24 dicembre 1993, n. 660
(Norme in materia di alienazione degli alloggi di edilizia
residenziale pubblica), inseriti nei piani di vendita, ad
integrazione di quanto previsto dalla legge stessa, si applicano le
disposizioni di cui agli articolo 7, 8, 10, 12, 14 e 15 della
presente legge.
Presidente Ha chiesto la parola il relatore, Consigliere
Florio.
Florio (VA) Si tratta di un disegno di legge che ha visto
impegnata la III commissione per numerosissime sedute, nel corso
delle quali abbiamo ascoltato tutti gli organismi interessati a
questo aspetto della più ampia questione della gestione del
patrimonio di edilizia residenziale pubblica.
Abbiamo ascoltato i sindaci, i tecnici e i responsabili dello
IACP, i rappresentanti degli assegnatari di questi alloggi, tutta
una serie di esperti e di persone che in questi anni hanno prestato
la loro professionalità, la loro capacità nella gestione operativa
di questo patrimonio.
Questo lo abbiamo fatto a suo tempo, nel corso dei numerosi mesi
nei quali questo disegno di legge è rimasto fermo in commissione,
proprio perché convinti che si trattasse di un argomento
estremamente importante per la corretta gestione del patrimonio, e
convinti anche che ci fosse necessità di capire concretamente e il
più possibile fino in fondo quali fossero i diversi aspetti
chiamati in causa dai diversi possibili modi di operare nei
confronti della gestione di questo patrimonio.
All'interno della commissione ci sono stati anche momenti di
scontro abbastanza duro per la presenza di due diversi modi di
intendere questo problema. Sappiamo tutti che a capo c'è una legge
dello stato che ha avviato la vendita, consentendola da parte dei
diversi enti proprietari presenti sul territorio nazionale e
fissando tutta una serie di criteri e di punti da seguire per
procedere alla cessione del patrimonio. Teniamo presente che i due
unici enti veramente dotati di una sorta di capitale di edilizia
residenziale pubblica nel territorio della regione sono il comune
di Aosta e lo IACP, mentre gli altri comuni hanno sì talora un
patrimonio di edilizia residenziale pubblica, ma estremamente
contenuto, quindi il vero problema attiene a quelle che possono
essere le ricadute sul territorio della città di Aosta da scelte
che vengono fatte con l'obiettivo di cedere parte del
patrimonio.
Si sono manifestate all'interno della commissione due opinioni
diverse e contrastanti, che peraltro si erano manifestate anche
all'interno della Giunta, allorquando il disegno di legge venne
presentato all'esame della Giunta stessa e prima che venisse
portato all'esame delle commissioni.
Si tratta di due modi di concepire il rapporto con il patrimonio
di edilizia residenziale pubblica, che si divaricano per la diversa
lettura che si dà dell'importanza della presenza di questo
patrimonio di edilizia sul territorio.
Come ho già detto ieri, sappiamo che in Aosta il rapporto fra
gli alloggi di edilizia residenziale pubblica e quelli di edilizia
residenziale privata è fra i più alti presenti in Italia e
costituisce questo una sorta di polmone, di compenso, per risolvere
sul terreno concreto della risposta di case tutta una serie di
contraddizioni, di cui siamo a conoscenza, e fra le quali la
principale è rappresentata sostanzialmente da quel numero costante
di domande di accesso alla edilizia residenziale pubblica, di cui
anche ieri si è parlato.
A partire dal 1978, data di entrata in vigore del piano
decennale per la casa, legge 457, questo numero di domande si è
sempre mantenuto costante, nonostante che in tutti questi anni con
certezza di finanziamento biennale da parte dello Stato e di
successiva suddivisione fra i diversi comuni della regione, da
parte della Regione ci sia stata la possibilità di spendere
concretamente, biennio per biennio. Tutto questo però non è servito
ad allentare quella sorta di presenza di domanda costante e
continua, che ancora quest'anno ci troviamo con le circa 400
domande, di cui anche ieri si è parlato.
Da una parte, dicevo, c'è questo dato che ho appena illustrato.
Sull'altro versante ce n'è un altro ed è quello che attiene al
particolare tipo di utilizzo che di questo patrimonio viene fatto
dagli utenti: un tempo all'atto della presentazione della domanda e
dell'ingresso nell'alloggio in regola con le fasce di reddito, oggi
non più in regola per le sopravvenute modificazioni o del nucleo
familiare, o del reddito delle singole persone costituenti il
nucleo familiare stesso. Ci si trova, cioè, in presenza di un
numero considerevole di alloggi occupati da nuclei familiari che,
sulla base della vecchia normativa (e non di quella che abbiamo
votato ieri) dovrebbero essere espulsi da quelle abitazioni, e vi è
un numero ancora discreto di famiglie che anche sulla base della
normativa che abbiamo votato ieri dovrebbero comunque essere
espulsi.
Per ovviare a questo problema e per risolvere nel contempo il
problema dell'età relativamente vecchia di parte del patrimonio di
edilizia residenziale pubblica, si è pensato di recepire
all'interno di un disegno di legge regionale i contenuti principali
della legge dello stato, avviando la vendita del patrimonio di
edilizia residenziale pubblica. La giustificazione di questa
operazione sta nella possibilità, da una parte, di far fuori la
porzione più deteriorata del patrimonio di edilizia residenziale
pubblica e, dall'altra, quella di risolvere il problema della
espulsione di un certo numero di famiglie da queste case, con la
possibilità che le famiglie stesse possano acquistarle.
Allora si è costruito questo disegno di legge, che pone sin dal
titolo, ma anche nella successione dell'articolato, in primo piano
il discorso della vendita del patrimonio di edilizia residenziale
pubblica. Ed è questa la stessa logica contenuta nel testo della
legge dello stato.
Vediamo cos'è successo con la legge dello stato da parte delle
deliberazioni assunte dallo IACP e dal comune di Aosta. É successo
che il comune di Aosta, per riuscire, giustificando questa scelta
con la necessità di acquisire capitali per procedere
nell'edificazione del nuovo o nel recupero di quanto esistente
vecchio, ha manifestato nella deliberazione con la quale è stato
approvato il piano di vendita, formulato sulla base della legge
dello stato, la volontà di cedere porzioni di edificio e anche
alloggi ricavati con ristrutturazione o con nuova costruzione
all'interno di edifici di nuova realizzazione, quelli per
intenderci ad es. realizzati all'interno del quartiere Cogne,
giungendo persino a smembrare l'insieme unitario della proprietà
del comune in quel quartiere, rendendo sicuramente nel futuro più
difficile anche la gestione stessa dell'intero patrimonio
rappresentato da quel quartiere. Tutto questo è stato giustificato
dall'allora Assessore alle finanze del comune di Aosta con la
frase: "Ma se non vendiamo anche il patrimonio nuovo, non
riusciremo a recuperare una quantità di danari tale da favorire il
reinvestimento successivo". Qui viene fuori il problema centrale,
ed è il problema del reinvestimento.
Sosteniamo che si dovrebbe invece pensare ad una legge che, non
escludendo aprioristicamente la vendita, la consideri come uno
degli elementi da porre in essere per risolvere, oltre ad altri
problemi, la necessità di reperire il completamento dei
finanziamenti necessari per avviare la riqualificazione del
patrimonio di edilizia residenziale pubblica. Ed ecco allora che
nella commissione si è a lungo discusso sul fatto se questa legge
si dovesse chiamare come "Norme regionali per la vendita del
patrimonio di edilizia residenziale pubblica", piuttosto che "Norme
regionali per la riqualificazione del patrimonio di edilizia
residenziale pubblica", come io proponevo. E non ci sono solo
differenze lessicali nella diversa enunciazione del titolo, ma c'è
un'ipotesi di fondo profondamente diversa che non ci ha visti
raggiungere un'unanimità di vedute.
Nei confronti della situazione, si è deciso alla fine di votare
comunque sul disegno di legge originario della Giunta e qui in aula
discutere della eventuale presentazione di emendamenti, che tendano
a modificare in tutto o in parte il disegno di legge originario
della Giunta. Ed è questo che cercherò di fare, nel senso che il
contenuto del disegno di legge della Giunta è chiaro, credo che non
ci sia bisogno di spiegarlo oltre misura, se non per dire che si
tratta di un disegno di legge che tende a regolamentare la vendita
del patrimonio di edilizia residenziale pubblica fissando delle
norme tecniche di procedura, stabilendo delle soglie oltre le quali
non andare, individuando quali sono gli immobili da non poter
vendere, ma privilegiando solo il problema della vendita del
patrimonio.
Compare, è vero, nel testo del disegno di legge, all'articolo 6,
l'aspetto dei piani di reinvestimento, ma si tratta di piani di
reinvestimento che vengono allegati al discorso della vendita,
senza peraltro individuare i contenuti specifici ed approfonditi
che dovrebbero costituire il piano di reinvestimento stesso.
Sostengo infatti che si tratta di due piani (piani di vendita e
piani di reinvestimento) nella sostanza separati, non vi sono cioè
stretti legami di correlazione né nei tempi, né nelle modalità di
approvazione da parte degli enti proprietari, né nello sforzo di
programmazione che non viene richiesto agli enti proprietari che
decidono di vendere; si tratta di due strade che non
necessariamente dovrebbero viaggiare parallele.
Il testo degli emendamenti che avevo presentato in commissione
tendeva a rovesciare il ragionamento proposto dal disegno di legge,
nel senso del privilegio da dare all'azione di riqualificazione del
patrimonio, individuando nelle finalità della legge e nell'ambito
di applicazione l'esigenza che gli enti proprietari predisponessero
una serie di piani di reinvestimento, il cui contenuto deve essere
fissato strettamente dalla legge per dare sostanza e forza
amministrativa agli stessi piani, e organizzando i tempi di
approvazione di questi piani di reinvestimento in modo tale che i
piani di vendita comunque ammessi, anche da me, in sede di
commissione dovessero essere redatti dagli enti proprietari prima
ed approvati dalla Giunta regionale poi solo a seguito
dell'approvazione dei piani di reinvestimento dai singoli enti
proprietari, prima, e dalla Giunta, poi.
Così facendo, si sarebbe creata una stretta correlazione di
tempi e di azione amministrativa programmatica da parte degli enti
proprietari, in modo che fosse chiaro e fermo l'obiettivo scelto
dall'ente proprietario di non giungere comunque ad un finale
depauperamento numerico degli alloggi di edilizia residenziale
pubblica presenti sul territorio, ponendo un rapporto stretto fra
gli alloggi venduti da una parte e gli alloggi che dovrebbero
essere costruiti dall'altra, condividendo in sostanza
l'affermazione secondo la quale ci viene detto che il tipo e la
quantità di patrimonio di edilizia residenziale pubblica oggi
presente in Valle d'Aosta è necessario a questi livelli per
affrontare l'attuale problema della casa.
L'ipotesi contenuta nel disegno di legge della Giunta, invece,
va in un senso diverso, cioè si potrebbero cedere centinaia di
alloggi senza che nel contempo sia garantita la costruzione o la
ristrutturazione di un numero di alloggi pari perché il saldo
finale non sia negativo. Secondo noi questa è una scelta
pericolosissima, proprio quando ogni giorno, sulla stampa o alla
televisione, abbiamo modo di constatare come il problema della casa
sia rimasto quello del 1978, come i colossali investimenti attuati
in tutti questi anni nella città di Aosta non siano serviti ad
allentare per nulla quello che allora era uno dei gravi problemi
che l'amministrazione comunale doveva affrontare e che ancora oggi
si trova ad affrontare. Basti pensare che il comune di Aosta si
trova ancora oggi a discutere di quella che è chiamata da tutti
l'ex clinica Gagliardi.
A questo proposito avevo predisposto un testo di disegno di
legge che era diverso, soprattutto nei primi articoli, e che
pregherei di distribuire ai consiglieri perché ci si possa capire
bene. Si tratta di un disegno di legge che non si chiamerebbe
"Norme regionali per la vendita del patrimonio di edilizia
residenziale pubblica", bensì "Norme regionali per la
riqualificazione del patrimonio di edilizia residenziale pubblica".
E a seguire l'articolo 1 diventerebbe Finalità e ambito di
applicazione, l'articolo 2 Piani di reinvestimento, l'articolo 3
Piani di vendita, e via così per i primi articoli, in modo da
correlare strettamente i piani di vendita con i piani di
reinvestimento.
Nel complesso del testo ho aggiunto anche un'altra lettera, nel
secondo comma dell'articolo 4 di quello che è diventato il mio
nuovo testo, che cerca di porre una soglia massima oltre la quale
non andare per quanto riguarda l'età degli edifici vendibili. In
sostanza, ricordo che nel testo del disegno di legge della Giunta
non si fa menzione dell'età degli alloggi vendibili, se non per
quanto attiene il calcolo della vetustà in sede di individuazione
del valore di vendita; invece nel secondo comma dell'articolo 4,
lett. a), del testo da me predisposto, ho aggiunto anche questa
parte, che porto alla discussione dei consiglieri: propongo che
vengano esclusi dai piani di vendita, e quindi che non rientrino
all'interno del patrimonio vendibile, anche edifici interessati da
interventi di recupero di cui all'articolo 31, comma 1, lett. c),
d) ed e) della legge 457/78, realizzati successivamente al primo
gennaio 1985 o in corso di esecuzione, o programmati con
finanziamento già disponibile. La seconda parte della lett. a) è
già presente nel testo del disegno di legge della Giunta; la prima
parte, quella che escluderebbe dal novero degli alloggi da
considerare vendibili quelli realizzati, o ristrutturati, in data
anteriore al primo gennaio 1985, costituisce una mia aggiunta.
Il testo del disegno di legge che avevo predisposto non aveva
preso in considerazione una serie di altre questioni, che erano
state attentamente valutate e discusse, anche duramente, in
commissione; non lo avevo fatto ritenendo questa seconda serie di
aspetti non meno importante, ma meno fondamentale della prima serie
di questioni che ho cercato di illustrare. Vado a fare due
ragionamenti relativamente, da una parte, ai prezzi di vendita che
sono fissati dal disegno di legge della Giunta e, dall'altra, alle
azioni di incentivazione finanziaria della vendita stessa.
Per quanto attiene il prezzo di vendita, devo dire che questo
modo di valutare il prezzo di vendita non mi trova per nulla
consenziente. Abbiamo fatto in sede di commissione tutta una serie
di prove numeriche, quantificando ciò che potrebbe rischiare di
succedere, e ci siamo resi conto che ci sono immobili centrali o
semicentrali che rientrano fra coloro inseriti nei diversi piani di
vendita, che potrebbero essere venduti a valori non solo
assolutamente lontani rispetto a quelli che sono i valori di
mercato, sui quali posso capire che pesino in modo determinante
tentativi speculativi o rendite di posizione particolari, ma che
non tengono neppure conto di un valore sufficientemente vicino a
questi.
Ci troviamo cioè in presenza di una sostanziale svendita del
patrimonio di edilizia residenziale pubblica, pur tenendo conto di
tutti gli aspetti di vetustà e di deterioramento di questi
immobili. Basti pensare al fatto che il modo di individuazione del
prezzo di vendita non prende in considerazione per nulla la
posizione di questi edifici all'interno della città, di conseguenza
non ricarica sui criteri da seguire per l'individuazione dei valori
stessi i plus valori che possono, correttamente, essere individuati
in virtù del fatto che l'edificio sia situato in ottima posizione,
magari in una via trasversale rispetto all'asse di via Festaz,
piuttosto che ad es. al quartiere Cogne o ancor più al quartiere
Europa. Se si tratta di edifici inclusi nella stessa categoria
catastale, vengono considerati sulla base di parametri
sostanzialmente identici, e la cosa non mi sembra per nulla
corretta, neppure dal punto di vista estimativo, per così dire
della equiparazione dei cittadini che volessero accedere a questa
scelta di politica di vendita.
Me c'è anche un altro discorso. Non riesco a capire perché si
sia dovuto discutere così tanto, così come ci è stato detto da
Borre in commissione, nei confronti dei riferimenti numerici per
l'individuazione dei valori, perché si sia dovuto discutere sui
vani effettivi o sui vani convenzionali, perché si sia dovuto
scegliere questo meccanismo incredibile della divisione per 14, per
arrivare alla definizione dei vani convenzionali, sapendo che non
tutti i locali abitabili all'interno di questi alloggi presentano
vani di 14 mq. É un altro premio che diamo a coloro che acquistano,
perché se avessimo diviso per 8, il numero dei vani sarebbe stato
ben diverso, per 7 ancora di più, eccetera.
Mi sembra che la politica che è stata seguita sia proprio quella
di svendere, senza far precedere al piano di vendita il piano di
riqualificazione e accettando questa logica di privilegiare coloro
che già privilegiati sono, che già risiedono senza giustificazione
all'interno di questi alloggi, concedendo in sovrappiù addirittura
agevolazioni finanziarie, incentivazioni finanziarie, e via
dicendo.
Era possibile, di fronte a questo problema, fare una legge
diversa; era possibile fare una buona legge: bisognava solo che ci
si svestisse di questo obiettivo finale che mi è parso presente, di
dover comunque vendere parte del patrimonio, per fare un
ragionamento invece rovesciato come ho cercato di fare poco fa nei
confronti del problema della riqualificazione, subordinando al
problema della riqualificazione anche l'azione della vendita. Forse
sarebbe stato possibile accettare, in questo secondo caso, anche
una quantità di vendita che altrimenti non può essere riconosciuta
come ammissibile e valida.
Non so se l'insieme della modificazione complessiva del disegno
di legge che vi è stato distribuito potrà essere accettata da
questo Consiglio; sono pronto a presentare tutti quegli emendamenti
perché quel disegno di legge possa andare avanti in quel modo
piuttosto che nell'altro, in caso contrario mi riservo la
possibilità di presentare invece un numero inferiore di emendamenti
che riguardino i temi principali, fondanti, di questo disegno di
legge.
Ovvero, un emendamento che si riferisca all'articolo 2, che
definisca meglio come si devono configurare i programmi di
reinvestimento e una modificazione al 4^ comma dell'articolo 2 che
subordini l'approvazione dei piani di vendita all'adozione dei
piani di reinvestimento, infine la presentazione di un emendamento
che si riferisca all'esclusione dal patrimonio vendibile degli
immobili realizzati successivamente al primo gennaio 1985.
Presidente Ha chiesto la parola il relatore, Consigliere
Bavastro.
Bavastro (UV) Ho presentato una brevissima relazione scritta,
cui faccio senz'altro rinvio, però voglio fare alcune
considerazioni anche partendo da quanto ha detto il Consigliere
Florio.
Inizierò dall'unica cosa sulla quale sono d'accordo, cioè il
problema relativo alla vendita di edifici di recente
ristrutturazione o edificazione.
In effetti anch'io, in II commissione e ancora prima negli
incontri che ho avuto con il gruppo di lavoro assieme a Borre,
avevo trovato abbastanza criticabile questa scelta di vendere gli
alloggi recenti ed avevo proposto un emendamento che riconducesse
ad equità le cose eliminando il discorso della vetustà per gli
alloggi di costruzione successiva al 1985.
In quel momento il comune di Aosta aveva espresso una volontà,
che creava qualche imbarazzo, anche perché ritengo che la regione
debba avere un certo rispetto per le decisioni degli enti locali,
quindi in qualche modo questa decisione del comune di Aosta ci
condizionava.
La nuova amministrazione, da contatti informali avuti, pare
abbia un nuovo orientamento, quindi va benissimo la proposta del
Consigliere Florio su questo punto.
Il problema vendita o riqualificazione: insomma, la vendita è
una necessità che deriva da tutta una serie di fatti; esiste una
legge statale, che sarebbe già applicabile e che ha generato
soprattutto delle aspettative ben precise fra i futuri beneficiari
di questa legge. Non legiferare da parte nostra sulla vendita
significherebbe rinunciare ad una competenza legislativa che
abbiamo, quindi mi sembrerebbe anche questa una scelta sbagliata,
tanto più che qualora si applicasse la legge statale, è emerso -
perlomeno nel gruppo di lavoro e nei lavori che sono seguiti e
anche nelle stesse audizioni che si sono fatte nelle varie
commissioni - che questo nella nostra realtà porterebbe ad alcune
storture.
Inoltre, esiste indubbiamente l'esigenza di reperire fondi da
reinvestire nella produzione di nuovi alloggi; è chiaro che
possiamo destinare altre risorse a questo settore, però da questa
vendita se ne ricava un capitale che può essere rapidamente
reinvestito.
Già ieri ed anche stamani ho colto in certe affermazioni un
atteggiamento che a me sembra esageratamente punitivo nei confronti
di chi si è venuto a trovare con il tempo in una situazione di
reddito che lo escluderebbe dall'edilizia residenziale pubblica. É
vero che a rigore se ne devono andare, ma è anche vero che sbattere
in mezzo alla strada un notevole numero di famiglie costituisce un
problema innegabile. Questa legge consente di trovare un
compromesso che evita questa situazione. É chiaro che il problema
del reinvestimento diventa centrale, proprio in base a quanto ho
appena detto, ma insomma l'articolo 6 del progetto di legge
presentato dalla Giunta contiene di per sé una garanzia, perché
dice chiaramente che il ricavato deve essere reinvestito in questo
settore; quindi non è che questi denari possano prendere altre
destinazioni. Si vogliono, come sempre, mettere dei paletti, dei
vincoli, delle gabbie, che condizionano poi in maniera eccessiva,
come si è constatato in altre circostanze, l'amministrazione, o
addirittura attraverso tutta una serie di emendamenti che sono
stati distribuiti e che avevo già avuto modo di vedere si vuole
creare un meccanismo che di fatto paralizzerebbe le vendite, e
quindi vanificherebbe questa legge.
Ora, se si vuole impedire questa vendita, visto che alcuni di
noi erano fin dall'inizio contrari, e quindi per vie traverse si
vuole, senza dirlo chiaramente, interdire la vendita, questo è un
fatto. Se invece vogliamo mantenere le finalità che ci si sono
proposte inizialmente e che mi sembrano giuste e necessarie, questi
emendamenti non mi sembrano assolutamente accoglibili, anche perché
tendono a limitare in una maniera eccessiva l'azione futura delle
amministrazioni. Quanto meno dalle forze che compongono questa
maggioranza e la maggioranza nel comune di Aosta, che è poi un ente
che ha un ruolo da protagonista in questo campo, mi sembra curioso:
ritengo che un minimo di fiducia nella maggioranza di cui si fa
parte possa far venir meno l'esigenza di mettere tutti questi
vincoli così stringenti e a mio parere anche soffocanti.
C'è poi il problema dei prezzi di vendita. É chiaro che
l'acquisto viene proposto a categorie che, salvo rarissime
eccezioni, non sono categorie particolarmente abbienti, per cui non
si può neanche pensare di vendere ai folli prezzi di mercato che ci
sono qui da noi.
Facendo tutta una serie di prove, esaminando tutta una serie di
tabulati che ci sono stati messi a disposizione, in realtà si vede
che con i criteri assunti per la determinazione del prezzo un
alloggio nuovo - a parte il fatto che oggi si dice che non li
vogliamo vendere quelli nuovi, ma solo per fare una ipotesi -
verrebbe venduto ad un prezzo - così come risulta determinato dalla
legge che stiamo discutendo e senza considerare le eventuali
facilitazioni finanziarie che riguardano un altro aspetto del
problema - molto vicino a quello attuale di produzione. É chiaro
che poi vendendo alloggi di 40-50 anni fa, questo prezzo deve
essere diminuito. Pertanto anche per quanto riguarda i prezzi di
vendita non sono d'accordo con quello che diceva Florio.
É vero che il meccanismo, leggendo l'articolo, poi risulta
abbastanza macchinoso, però in definitiva il criterio adottato
porta a determinare il prezzo di vendita un tanto a mq.; ed è un
criterio indubbiamente più preciso che non quello adottato dalla
legge 560 che porterebbe a fissare prezzi diversi per alloggi
sostanzialmente identici, o prezzi identici per alloggi
sostanzialmente diversi. Quindi evidentemente c'è qualcosa che non
funziona.
Concludendo, per le ragioni che ho enunciato, difendo il
progetto di legge così come è uscito dalla II commissione, con una
apertura (credo di poterlo dire anche a nome del mio gruppo)
all'emendamento che mi risulta Florio voglia proporre per la
vendita degli alloggi nuovi.
Presidente É aperta la discussione generale.
Ha chiesto la parola il Consigliere Borre.
Borre (UV) Anch'io presenterò un emendamento, che è però un
emendamento tecnico.
Il Consigliere Florio ha già dibattuto ampiamente in
commissione, quindi conosce il perché si è portato avanti questa
legge: senz'altro non per voler essere titolari unici di questo
progetto, ma perché riteniamo che questa legge deve, purtroppo,
tener conto di quella che è la 560. Quindi, per non correre rischi
che il patrimonio venga venduto senza che la Regione possa dire la
sua, abbiamo ritenuto opportuno andare avanti con questo tipo di
legge ed abbiamo detto chiaramente in commissione che siamo
disponibili a dare un valido contributo a quel lavoro che Florio ha
fatto, che però non calza il momento, perché non è questo il
momento. Abbiamo detto ieri che siamo pronti a rivedere tutto il
discorso dell'abitazione in Valle d'Aosta, quindi non prendere
spunto da una legge per rovesciarla e farne il principio che Florio
ha ribadito nel suo emendamento.
La discussione che oggi affrontiamo sulla proposta della 125 è
una discussione che non deve perdere di vista la finalità della
legge dello stato, legge 560: "Norme in materia di alienazione
degli alloggi di edilizia residenziale pubblica". La legge prevede
che le regioni, su proposta degli enti proprietari, sentiti i
comuni ove non proprietari, formulino piani di vendita al fine di
rendere alienabili determinati immobili.
Il gruppo di lavoro che ha predisposto questa proposta di legge,
cosciente delle direttive della legge dello stato, cosciente del
ritardo con cui si andava ad elaborare la stessa, ha cercato di
recepire al meglio la volontà che traspariva dalla 560. Cioè, non
una semplice svendita per recuperare denaro e per avere meno costi
di gestione in futuro, ma il fatto che la vendita è consentita
esclusivamente per la realizzazione di programmi finalizzati allo
sviluppo del settore tramite recupero dei centri storici e
riqualificazione dei nuovi quartieri. Quindi si è lavorato sì sul
piano di vendita, ma ponendo precisi paletti per l'investimento
(articolo 6) con precisa destinazione delle quote e con immediata
cantierabilità (articolo 6, comma 2).
L'articolo 2, comma 3, lett. a), non dice le stesse cose che
prima Florio diceva, perché al contrario non si può vendere senza
un programma di reinvestimento; quindi si deve fare un piano di
vendita, senza il quale non si può vendere niente, senza già
finalizzare anche i fondi. Non è che abbiamo detto cose che Florio
adesso dice in maniera diversa. Sono le stesse cose che chiedeva
anche il Consigliere Chiarello in commissione, solo che si parte da
angolazioni diverse. Noi riteniamo che l'ente proprietario abbia
capacità ed autonomia di investire, seguendo un piano predisposto
ed approvato dalla Giunta regionale, mentre loro intendono mettere
sotto tutela gli enti per arrivare poi allo stesso risultato.
Come già accennavo ieri durante la discussione della 122, non si
mette in discussione la necessità di una riqualificazione del
patrimonio pubblico, necessità che emerge dagli emendamenti di
Florio e che tutti noi possiamo condividere. Infatti, una parte di
questa riqualificazione passa già attraverso questo disegno di
legge, perché con un piano di vendita ben concepito si va a
razionalizzare il patrimonio pubblico. Si può inoltre considerare
anche una utilità sociale della vendita; infatti si dovrebbe
predisporre il piano e valutare con attenzione l'opportunità di
procedere alla vendita di edifici ubicati in quartieri dove si
ritiene che l'alienazione, anche parziale, di alloggi possa
consentire un miglioramento del tessuto socio-economico presente
nella zona interessata.
Una buona quota di riqualificazione passa attraverso questa
legge non solo per quanto citato sopra, ma anche per le cospicue
entrate che la stessa fornirà.
Ecco quindi che è necessario creare un ente unico di gestione
per l'intero settore abitativo, è necessario un testo unico, una
legge-quadro per tutta l'edilizia abitativa, un ente che possa e
sappia spendere in funzione della riqualificazione del settore.
Il mio impegno è per realizzare questo, però ci dobbiamo
impegnare tutti come Consiglio regionale.
Non dimentichiamoci che è una legge sull'edilizia integrata;
l'utilizzo degli accordi di programma e programmi di recupero
urbano sono strumenti a disposizione degli enti locali, dobbiamo
solo lavorare ed impegnarci ad usarli per formarli alla nostra
realtà e alle nostre esigenze, affinché si possano dare risposte
all'edilizia abitativa.
La regione dovrà fare la sua politica abitativa, politica che
sappia cogliere tutte le esigenze del territorio.
Non possiamo però mettere condizioni oggi in questa legge, che
fermerebbero la possibilità della regione di dare sue disposizioni,
non fermerebbero invece la vendita tramite la 560.
I punti che qualificano questa legge sono nella relazione di
Bavastro, quindi non mi dilungo. Comunque chiedo che ci sia un
impegno dopo l'approvazione di queste due leggi di lavorare su un
modo diverso di vedere il problema casa.
Presento un emendamento tecnico. Nel decreto 23 maggio n. 188 si
diceva, all'articolo 7: le parole "interesse pari al tasso legale"
sono sostituite dalle seguenti: "interesse pari al costo delle
provviste di fondi per le operazioni di credito edilizio vigente al
momento della stipula del contratto, diminuito di due punti".
Questo è stato modificato nella 560, anche noi dobbiamo
riportarlo dove abbiamo messo tasso legale, all'articolo 9, lett.
b).
Presidente Ha chiesto la parola il Consigliere Chiarello.
Chiarello (RC) Come già ha annunciato Borre, in commissione
addirittura su questa legge si è soprasseduto perché non si
riusciva ad arrivare ad un accordo.
Volevo partire da quello che ha detto Bavastro, cioè che
dobbiamo fidarci delle amministrazioni comunali: noi siamo qui per
legiferare, poi le amministrazioni comunali, se sono brave o meno,
metteranno in pratica la legge, naturalmente dipende da che legge
trovano per poter lavorare.
Ieri ho già accennato che nel corso di queste audizioni della
III commissione con sindaci, sindacati, amministratori vari,
abbiamo avuto la fortuna di sentire due Assessori del comune di
Aosta dello stesso partito con idee diametralmente opposte: il
primo ha detto di voler vendere il nuovo, di voler vendere il più
possibile per poter investire il ricavato in ristrutturazioni
varie; il secondo ha detto di non essere d'accordo sulla
opportunità di vendere il nuovo, di essere contento di vendere il
meno possibile, e ha raccomandato di tenere presente di non
spezzare gli stabili perché poi risulterebbe difficilissimo
amministrare certi quartieri. Questo dovrebbe far fischiare le
orecchie a Bavastro, perché si tratta di due Assessori dello stesso
partito in un lasso di tempo non troppo largo.
Cosa vogliamo fare di questa edilizia? É vero che la Valle
d'Aosta ha più edilizia pubblica della media nazionale; questo
potrebbe renderci abbastanza orgogliosi se questa edilizia pubblica
fosse tenuta bene e gestita in una certa maniera. Nonostante tutta
questa edilizia pubblica ci sono circa 400 in attesa di poter
entrare in un alloggio, e sempre gli stessi da due o tre anni. C'è
una casa Gagliardi, come ha detto Florio, che è un po' la vergogna
di Aosta, perché sono alloggi di 21, 25, 28 mq, che se si andasse
bene a vedere non sarebbero neanche abitabili dal punto di vista
igienico.
Qual è la differenza? Non so se gli amministratori si devono
basare sul buon senso delle altre persone o se devono legiferare.
Tutti, Borre compreso, non vogliono diminuire il patrimonio
pubblico, perché vogliono risolvere il problema di quelli che non
hanno una casa. Noi diciamo che non solo dovrebbe esserci un piano
generale di riutilizzo dei soldi, ma dovrebbero esserci già le aree
adibite a nuove costruzioni, a recupero, per far sì che i soldi
reperiti con la vendita di questi alloggi consentano la
costruzione, avvalendosi non solo di questi soldi, ma anche di
soldi che mettono la Regione e lo Stato, in modo che l'edilizia
residenziale pubblica in Valle d'Aosta rimanga sulla stessa
quota.
Sono convinto che solo rimanendo con la stessa quota, almeno per
un certo periodo, riusciremo a risolvere il problema di quelli che
hanno ancora bisogno di una casa.
Questa legge è partita in una certa maniera, non è stato
recepito nessun emendamento, perché si diceva che stravolgevano la
legge, adesso si presenta un emendamento tecnico, ma non penso che
sia la legge di cui la Valle d'Aosta ha bisogno, perché non va a
coprire le necessità.
Come ho già detto ieri, chi va ad acquistare questi alloggi è
gente che non ha neanche più il diritto di starci dentro, perché è
bello, Bavastro, dire che questa gente è arrivata ad un reddito che
li spingerebbe fuori dall'edilizia pubblica; ma l'edilizia pubblica
è fatta proprio per sopperire a mancanze di alloggi per fasce
sociali medio-basse, cioè per fasce sociali che stanno dentro un
certo reddito. Se è vero che non possiamo o non vogliamo mettere
sulla strada quelli che hanno un reddito alto, pensate a quelli che
hanno un reddito basso e che ci sono sulla strada e che passano la
Gescal e che non hanno diritto ad entrare in queste case. Sono due
problemi abbastanza diversi.
Fra l'altro la legge presentata da Florio la vedo solo adesso,
prima si era parlato di emendamenti, ed anche l'emendamento di
Borre l'ho visto adesso, per cui chiederei dieci minuti di
sospensione per valutarli.
Presidente Non è possibile discutere la proposta di legge
presentata da Florio, è stata distribuita come riferimento, ma è
chiaro che viene discusso il testo che è andato in commissione con
gli emendamenti che vengono portati. Questo è l'iter che dobbiamo
seguire.
C'è una richiesta di sospensione, che non è mai stata negata,
quindi sospendiamo per dieci minuti.
Si dà atto che i lavori del Consiglio sono sospesi dalle ore
10,47 alle ore 11,39.
Presidente Riprendono i lavori del Consiglio. Do la parola al
Consigliere Florio, mentre vengono distribuiti gli emendamenti che
dovrebbero sostituire quelli presentati precedentemente.
Ricordo che siamo in discussione generale.
Ha chiesto la parola il Consigliere Florio.
Florio (VA) Dopo discussione abbiamo raggiunto una soluzione che
sembra riesca a contemperare le diverse posizioni.
É chiaro che questo significa che ritiro quell'insieme di
emendamenti che avevo inserito in quel testo completamente rifatto,
ma che peraltro non avevo neanche formalmente presentato.
Emendamenti che invece vengono sostituiti da altri due, uno
all'articolo 2 e uno all'articolo 4. Cerco di spiegarli in modo che
sia chiaro a tutti cosa si propone alla votazione.
All'articolo 2, diversamente da come è scritto nel foglio che ci
è stato distribuito, deve essere cancellato il comma quarto che
viene sostituito dal comma qui riportato; quindi al termine del
comma 3 è aggiunto il seguente comma, cancellando quello presente
nel testo originale, al posto di 3 bis, sostituisce il quarto in
sostanza.
Il testo dell'emendamento cerca di individuare il contenuto dei
programmi di reinvestimento che i singoli enti proprietari devono
redigere insieme al piano di vendita. Le cose da prevedere sono
elencate con una certa precisione, proprio per dare sostanza e
forza allo stesso programma di reinvestimento.
Si è cercato di eliminare, rispetto al testo che avevamo
originariamente proposto, ogni punto che potesse dare l'impressione
di voler fermare il programma di vendita. L'obiettivo non è questo,
ma è quello di subordinare l'avvio del programma di vendita
all'approvazione e all'avvio reale del programma di
reinvestimento.
La seconda parte, che diventerebbe il quinto comma dell'articolo
2, stabilisce che i programmi di reinvestimento sono trasmessi
anch'essi all'Assessorato regionale dei lavori pubblici, che
verifica la completezza oltre che del programma stesso anche della
relativa documentazione, ma ne valuta anche la realizzabilità in
funzione della lettura complessiva dei punti di cui sopra.
L'Assessorato propone quindi alla Giunta regionale l'approvazione
del programma di reinvestimento insieme all'approvazione del piano
regionale di vendita.
Lo aggiungiamo? Allora, possiamo mettere: propone alla Giunta
regionale la loro approvazione contestualmente all'approvazione del
piano regionale di vendita entro 120 giorni... da cosa? Nel testo
originale era dall'approvazione del piano regionale di vendita.
Attenzione, perché stiamo pasticciando qui adesso. Della presente
legge? Sì. Allora: entro 120 giorni dalla data di entrata in vigore
della presente legge.
Diventerebbe così, lo leggo: i programmi di reinvestimento sono
trasmessi all'Assessorato regionale dei lavori pubblici che,
verificata la completezza dei programmi, della relativa
documentazione e la loro realizzabilità, propone alla Giunta
regionale la loro approvazione contestualmente all'approvazione del
piano regionale di vendita, entro 120 giorni dalla data di entrata
in vigore della presente legge.
Va bene? Poi c'è il secondo emendamento che si riferisce
all'articolo 4, comma 2, dove si aggiunge un punto d) relativo agli
edifici, che non devono essere inclusi nei piani di vendita. Quindi
viene aggiunta la lettera d) che riporta: edifici realizzati o
ristrutturati successivamente al primo gennaio 1985.
Presidente Propongo due minuti di sospensione e chiedo al
Consigliere Florio di perfezionare il tutto, perché è una legge
importante e non vorremmo sbagliare.
Con questo emendamento proposto dal Consigliere Florio, con
l'accordo trovato con i capigruppo, vengono ritirati gli altri
emendamenti presentati precedentemente.
Siamo sempre in discussione generale.
Ha chiesto la parola il Consigliere Borre.
Borre (UV) Con gli emendamenti presentati dal Consigliere Florio
andrebbe a cadere il primo emendamento della II commissione, perché
se parliamo di alloggi costruiti prima del 1985 è inutile parlare
di ristrutturazione prima del 1988.
Presidente Consigliere Borre, in realtà è così, nel senso che se
viene accolto questo emendamento, viene a cadere quello presentato
dalla II commissione.
Ha chiesto la parola il Consigliere Florio.
Florio (VA) Viene forse giustamente sollevato un altro problema,
sul quale riflettere ancora un momento, relativo all'emendamento
n.2. La proposta che avevo fatto era di aggiungere la lettera d)
che recita: "realizzati o ristrutturati successivamente". É chiaro
che in questa materia bisogna stare molto attenti ad utilizzare
termini che trovino diretta corrispondenza nella legislazione che
definisce il tipo di intervento.
Il termine ristrutturati non è un termine che compare nella
legislazione che definisce il tipo di interventi; sarebbe meglio
riferirsi alle definizioni di recupero presenti all'interno
dell'articolo 31, comma 1, lettere c), d) ed e), della legge
457/78. Così facendo escluderemmo da questa limitazione gli
appartamenti che sono stati soggetti negli anni a soli interventi
di manutenzione ordinaria e straordinaria.
Presidente Chiedo un attimo di attenzione, c'è un altro
emendamento, do la parola al Consigliere Florio.
Florio (VA) Per tener conto dell'ultimo suggerimento che mi era
giunto, il comma 2 dell'articolo 4 diventerebbe così:
"2. Nei piani di vendita non devono essere inclusi edifici:
a) interessati da interventi di recupero di cui all'articolo 31,
comma 1, lett. c), d) ed e), della l. 457/1978, realizzati
successivamente al 1° gennaio 1985, o in corso di esecuzione o
programmati con finanziamento già disponibile;"
Si aggiunge poi una lettera d), il cui contenuto è il
seguente:
"d) di nuova costruzione, realizzati successivamente al 1°
gennaio 1985".
Presidente All'articolo 4, comma 2, lett. a), dopo "1978" viene
aggiunto "realizzati successivamente al 1° gennaio 1985, o in corso
di esecuzione o programmati con finanziamento già disponibile;".
Viene inoltre inserita la lettera d) che recita: "di nuova
costruzione, realizzati successivamente al 1° gennaio 1985".
Se nessun altro chiede la parola, dichiaro chiusa la discussione
generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) L'approvazione di questo disegno di legge
regionale assume una grande rilevanza, perché si propone di ovviare
alle grosse carenze riscontrate nella legge statale 24 dicembre
1993 n. 560. Essa infatti sotto molti aspetti non risponde
pienamente a quelle che sono le esigenze e le realtà locali della
nostra regione.
Una delle principali innovazioni risulta essere la formulazione
dei piani di vendita secondo criteri determinati, che escludono
fondamentalmente quegli alloggi soggetti ad interventi di recupero
sostanziale, per cui il cittadino si troverebbe a dover acquistare
un alloggio in pessime condizioni. Quindi, non solo sosterrebbe la
spesa per l'acquisto, ma dovrebbe successivamente provvedere ad
un'ampia ristrutturazione.
Inoltre, non sono posti in vendita alloggi situati in zone ad
elevata domanda abitativa, consentendo così di mantenere un ingente
patrimonio pubblico là dove la domanda di alloggi a canoni di
locazione agevolata è più elevata, evitando così di assoggettare
quella parte di popolazione meno abbiente a canoni privatistici
decisamente più onerosi.
Di rilevante importanza è senza dubbio la formulazione di un
piano di reinvestimento quale condizione essenziale per procedere
all'attuazione del piano di vendita. Il ricavato della vendita del
patrimonio non rischierà così di rimanere inutilizzato, ma troverà
un'immediata collocazione nella costruzione e nel recupero di nuovi
edifici di edilizia residenziale pubblica, previsti nel suddetto
piano di reinvestimento.
Non diminuiranno così gli alloggi pubblici in quanto, pur
procedendo alla vendita di parte di essi, altri con il ricavato
verranno costruiti o resi abitabili tramite ristrutturazione.
L'innovazione maggiore risulta essere però la determinazione del
prezzo di vendita degli alloggi, naturalmente il prezzo applicato è
decisamente inferiore a quello di mercato.
Nella determinazione del prezzo non si tiene conto della rendita
catastale rivalutata, come invece avviene con la normativa statale,
ma del vano convenzionale, calcolato ai sensi della legge 392/68,
rivalutato tenendo conto della categoria e della classe catastale
di appartenenza.
Questo procedimento risulta più equo in quanto, a parità di
superficie, due alloggi ubicati nello stesso edificio, aventi lo
stesso numero di vani convenzionali, potrebbero presentare diversa
vendita catastale secondo la suddivisione interna dei vani. Dal
prezzo così determinato vengono poi detratte le varie percentuali
per vetustà e pagamento in contanti.
Voglio in conclusione ringraziare la commissione consiliare
competente per il lavoro svolto.
Presidente Si passa all'esame dell'articolato.
Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Faccio sul primo articolo una dichiarazione
di voto, prima che si vada all'approvazione degli emendamenti.
La trattativa, se posso dire così, alla quale abbiamo assistito
questa mattina non è stata una volta tanto negativa, perché anche
per quanto riguarda la nostra forza politica ci ha permesso di
cambiare il nostro giudizio su questo disegno di legge.
Avevamo delle forti preoccupazioni che per la verità non sono
del tutto dissipate ed avevo già avuto modo ieri di esprimerle, per
quanto concerne il disegno di legge 122.
Il Consigliere Borre nel suo primo intervento tendeva a dire che
il disegno di legge che andiamo ad approvare era qualcosa di
diverso rispetto alla politica della casa in generale, che rimaneva
invece il solito grosso problema da affrontare con suggerimenti,
peraltro nella maggior parte pertinenti, che lo stesso collega
faceva. In realtà questa impostazione del dire il problema della
casa è altro, è in contrasto con tutte quelle volte che si assumono
dei provvedimenti di legge o delibere di giunta o qualsiasi
provvedimento amministrativo che riguarda la casa; si ha appunto la
tendenza a dire che il problema della casa sta altrove. Con questa
impostazione, ecco dove nasce la preoccupazione, gli anni passano e
il problema rimane irrisolto.
Se il disegno di legge fosse stato quello presentato dalla
Giunta originariamente, ci portava delle serie preoccupazioni in
questo senso, perché io personalmente ho avuto l'esperienza del
comune di Aosta, che senz'altro è il comune più interessato da
questi interventi legislativi, e so bene, lo sa bene il Consigliere
Borre, quanto sia complesso metter mano a questo problema sul
comune di Aosta. Ora doveva nascere forzatamente
dall'amministrazione regionale un disegno di legge che in qualche
modo impegnasse - più fortemente del disegno di legge presentato in
origine - il comune di Aosta a metter mano seriamente ad una
politica di reinvestimento del denaro che si ricaverà dalla vendita
di questo patrimonio, per andare ancora nella direzione
dell'edilizia residenziale pubblica.
Una osservazione che rimane, nella quale esprimo il mio
disaccordo rispetto a delle considerazioni fatte anche dal collega
Florio, è la seguente. Troppo spesso si ha la tendenza a dire che
il mercato degli affitti è bloccato, punto e basta. É vero che c'è
una grossa difficoltà di movimento nel mercato degli affitti
privati, soprattutto a livello della città di Aosta; ma è
altrettanto vero che se avessimo impostato i due provvedimenti,
quello di ieri e quello di oggi, così come erano, non avremmo certo
contribuito in niente in questo senso. Voglio dire che non è
proprio del tutto vero che non si trovano delle case in affitto ad
Aosta, spesso si trovano degli appartamenti con dei prezzi alti,
alti soprattutto per quelle fasce sociali che si stanno muovendo
sul territorio di Aosta alla ricerca di alloggi in affitto, e che
si muovono sul terreno privato perché dal pubblico non hanno
adeguata risposta.
Quindi, se la filosofia del vendere, e non credo di sbagliare se
dico che i più interessati all'acquisto saranno proprio quei nuclei
familiari che, avendo sforato il limite del reddito, da una parte
avrebbero avuto la preoccupazione di dover abbandonare l'alloggio,
ma allo stesso tempo hanno anche le possibilità economiche per
poterlo acquistare, dicevo, se questa è una scelta condivisibile,
non bisogna dimenticare quelle fasce sociali che ancora oggi si
muovono alla disperata ricerca di una sistemazione.
Ripeto, con gli emendamenti presentati - e la mediazione che c'è
stata all'interno della maggioranza ha portato a mio avviso ad un
risultato ancora migliore di quello previsto dal Consigliere
Florio, in quanto dalla sua proposta poteva forse venire un intoppo
ulteriore per il comune ad agire in questo senso - credo che la
soluzione trovata sia conveniente per gli uni e per gli altri, nel
senso che possa permettere al comune di operare e al tempo stesso
possa garantire alla cittadinanza una risposta per quanto concerne
il reinvestimento nell'edilizia residenziale pubblica. Per queste
considerazioni il nostro gruppo voterà favorevolmente il disegno di
legge.
Presidente Pongo in votazione l'articolo 1:
Presenti: 31
Votanti e favorevoli: 28
Astenuti: 3 (Lanièce, Linty e Tibaldi)
Presidente All'articolo 2 vi è l'emendamento presentato dal
Consigliere Florio, che recita:
Emendamento Articolo 2, il comma 4 è sostituito dai
seguenti:
"4. I programmi di reinvestimento devono contenere:
a) il numero degli alloggi che si intendono recuperare,
ristrutturare o costruire e le loro caratteristiche;
b) la localizzazione degli interventi e la disponibilità dei
fabbricati per il recupero e la ristrutturazione e delle aree per
la nuova costruzione;
c) lo stato della progettazione degli interventi;
d) le risorse finanziarie necessarie per gli interventi;
e) le risorse finanziarie disponibili per interventi di edilizia
residenziale pubblica;
f) le risorse finanziarie che si intendono reperire con la
vendita di alloggi di edilizia residenziale pubblica;
g) i tempi di realizzazione degli interventi.
4 bis. I programmi di reinvestimento sono trasmessi
all'Assessorato regionale dei lavori pubblici che, verificata la
completezza dei programmi, della relativa documentazione e la loro
realizzabilità entro centoventi giorni dalla data di entrata in
vigore della presente legge propone alla Giunta regionale la loro
approvazione contestualmente all'approvazione del piano regionale
di vendita."
Lo pongo in votazione:
Presenti, votanti e favorevoli: 30
Presidente Pongo in votazione l'articolo 2 nel testo così
emendato:
Articolo 2 (Piano di vendita)
1. L'alienazione di alloggi di edilizia residenziale pubblica è
consentita esclusivamente per la realizzazione di programmi
finalizzati allo sviluppo del settore e alla razionalizzazione e
riqua1ificazione del patrimonio abitativo esistente, conseguibile
altresì per mezzo dei programmi integrati. Il piano quinquennale di
vendita, approvato dalla Giunta regionale su proposta degli enti
proprietari, deve prevedere l'alienazione di una quota del
patrimonio cedibile, riferito all'intero ambito regionale, non
superiore al sessanta per cento.
2. Allo scopo di mantenere inalterata la potenzialità del piano
di vendita approvato, nonché per garantire gli assegnatari che
hanno titolo ad acquistare, gli enti proprietari possono proporre
aggiornamenti al piano di vendita di cui al comma 1, nel rispetto
dei criteri indicati all'articolo 4.
3. Nel termine di sessanta giorni dall'entrata in vigore della
presente legge gli enti proprietari provvedono:
a) all'approvazione delle proposte di programma di
reinvestimento dei fondi derivanti dall'alienazione; tale
approvazione è condizione essenziale per procedere nella vendita da
parte degli enti interessati;
b) ad aggiornare le proposte di piani di vendita ai criteri
definiti all'articolo 4.
4. I programmi di reinvestimento devono contenere:
a) il numero degli alloggi che si intendono recuperare,
ristrutturare o costruire e le loro caratteristiche;
b) la localizzazione degli interventi e la disponibilità dei
fabbricati per il recupero e la ristrutturazione e delle aree per
la nuova costruzione;
c) lo stato della progettazione degli interventi;
d) le risorse finanziarie necessarie per gli interventi;
e) le risorse finanziarie disponibili per interventi di edilizia
residenziale pubblica;
f) le risorse finanziarie che si intendono reperire con la
vendita di alloggi di edilizia residenziale pubblica;
g) i tempi di realizzazione degli interventi.
5. I programmi di reinvestimento sono trasmessi all'Assessorato
regionale dei lavori pubblici che, verificata la completezza dei
programmi, della relativa documentazione e la loro realizzabilità
entro centoventi giorni dalla data di entrata in vigore della
presente legge propone alla Giunta regionale la loro approvazione
contestualmente all'approvazione del piano regionale di
vendita.
Presenti: 30
Votanti e favorevoli: 27
Astenuti: 3 (Lanièce, Linty e Tibaldi)
Presidente Pongo in votazione l'articolo 3:
Presenti: 30
Votanti e favorevoli: 27
Astenuti: 3 (Lanièce, Linty e Tibaldi)
Presidente All'articolo 4 vi sono gli emendamenti presentati dal
Consigliere Florio, che recitano:
Emendamenti - inserire alla lett. a) del comma 2, dopo la parola
"1978" le parole ", realizzati successivamente al 1° gennaio
1985,"
- aggiungere al comma 2 il seguente punto d):
"d) di nuova costruzione, realizzati successivamente al 1°
gennaio 1985."
Li pongo in votazione:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 4 nel testo così
emendato:
Articolo 4 (Criteri per la formulazione e l'aggiornamento della
proposta di piano di vendita)
1. I criteri di cui all'articolo 3, comma 1, lett. a), ai quali
gli enti proprietari il cui patrimonio è superiore al dieci per
cento del patrimonio pubblico regionale sono tenuti ad uniformare
le proposte di piano di vendita, sono i seguenti:
a) alloggi con assegnatari inclusi nell'area di decadenza
dall'assegnazione per superamento del limite di reddito, ai
sensi delle vigenti disposizioni regionali in materia di
assegnazione, determinazione dei canoni e gestione
degli alloggi di edilizia residenziale pubblica;
b) edifici già parzialmente alienati;
c) edifici nei quali è più elevato il numero di inquilini che
manifestano la volontà di acquistare;
d) edifici la cui cessione arreca giovamento al tessuto
socio-economico del territorio.
2. Nei piani di vendita non devono essere inclusi edifici:
a) interessati da interventi di recupero di cui all'articolo 31,
comma 1, lett. c), d) ed e), della l. 457/1978, realizzati
successivamente al 1° gennaio 1985, o in corso di esecuzione o
programmati con finanziamento già disponibile;
b) collocati in ambiti territoriali nei quali è prioritario il
mantenimento di alloggi in locazione;
c) destinati a case parcheggio per la sistemazione temporanea di
famiglie sprovviste di abitazione;
d) di nuova costruzione, realizzati successivamente al 1°
gennaio 1985.
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 5:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 6:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 7:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 8:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente All'articolo 9 vi è l'emendamento della II
commissione, di cui do lettura:
Emendamento All'articolo 9, comma 1, dopo le parole "venti per
cento" aggiungere le parole "la vetustà non si calcola per gli
alloggi ultimati o completamente ristrutturati dopo il 1988".
L'emendamento decade.
All'articolo 9, comma 5, lett. b), vi è l'emendamento del
Consigliere Borre, che recita:
Emendamento Le parole "interesse pari al tasso legale" sono
sostituite dalle seguenti: "Interesse pari al costo delle provviste
dei fondi per le operazioni di credito edilizio, vigente al momento
della stipula del contratto, diminuito di due punti".
Lo pongo in votazione:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 9 nel testo così
emendato:
Articolo 9 (Prezzo di vendita)
1. Il prezzo di vendita degli alloggi è determinato dal prodotto
tra la tariffa relativa alla categoria e classe catastale di
appartenenza moltiplicata per cento e il numero dei vani
convenzionali. Il numero dei vani convenzionali è calcolato
dividendo la superficie convenzionale, determinata sulla base
dell'articolo 13, commi 1 e 3, della legge 27 luglio 1978, n. 392
(Disciplina delle locazioni di immobili urbani), per quattordici.
Al prezzo così determinato si applica la riduzione dell'uno per
cento per ogni anno di vetustà dell'edificio fino ad un massimo del
venti per cento.
2. Per gli alloggi compresi in stabili sottoposti ad interventi
di manutenzione straordinaria complessiva o di recupero globale del
fabbricato, ai fini della riduzione dell'uno per cento del prezzo
di vendita per ogni anno di vetustà fino ad un massimo del venti
per cento, l'anzianità di costruzione decorre dalla data di
ultimazione dei lavori.
3. La percentuale di abbattimento per la vetustà è ridotta del
trenta per cento qualora nell'alloggio siano stati eseguiti
interventi di manutenzione straordinaria riconducibili a quelli
dell'articolo 31, comma 1, lett. b), della l. 457/1978.
4. A richiesta dell'acquirente, il prezzo, in alternativa a
quanto previsto dal comma 1, può essere stabilito dall'ufficio
tecnico erariale; in tal caso la determinazione del prezzo si
intende definitiva e senza le riduzioni previste al comma 1, anche
se tale valutazione è superiore ai prezzi stabiliti secondo le
modalità di cui al medesimo comma 1, salva la facoltà di revoca
della domanda di acquisto, da esercitare entro trenta giorni dalla
determinazione del prezzo.
5. Le alienazioni possono essere effettuate con le seguenti
modalità:
a) pagamento in un'unica soluzione, con una riduzione pari al
dieci per cento del prezzo di cessione;
b) pagamento immediato di una quota non inferiore al trenta per
cento del prezzo di cessione, con dilazione del pagamento della
parte rimanente in non più di quindici anni, ad un interesse pari
al costo delle provviste dei fondi per le operazioni di credito
edilizio, vigente al momento della stipula del contratto, diminuito
di due punti, previa iscrizione ipotecaria a garanzia della parte
del prezzo dilazionata.
6. Il pagamento del prezzo stabilito, o della quota di cui al
comma 5, lett. b), deve essere effettuato contestualmente alla
stipulazione dell'atto di acquisto.
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente All'articolo 10 vi è l'emendamento della II
commissione, che recita:
Emendamento L'articolo 10 è sostituito dal seguente:
Articolo 10 (Divieti e sanzioni)
1. L'alloggio acquisito ai sensi della presente legge non può
essere alienato, neppure parzialmente, né su di esso può
costituirsi alcun diritto reale di godimento, né può esserne
modificata la destinazione d'uso, per un periodo di dieci anni
dalla data di registrazione del contratto di acquisto e comunque
sino a quando non ne sia stato pagato interamente il prezzo. Gli
atti adottati in violazione alle disposizioni del presente comma
sono nulli.
2. A coloro che contravvengono le disposizioni di cui al comma
1, si applicano le seguenti sanzioni:
a) corresponsione immediata dell'intero prezzo, se rateizzato,
rapportato al valore di mercato determinato dall'ufficio tecnico
erariale alla data dell'inadempienza;
b) corresponsione della differenza fra il prezzo di vendita
dell'alloggio e il valore di mercato dello stesso, determinato
dall'ufficio tecnico erariale alla data dell'inadempienza,
maggiorata degli interessi legali.
3. Per sopravvenuti gravi motivi, l'ente che ha ceduto
l'alloggio può autorizzare il trasferimento della proprietà prima
del periodo di cui al comma 1.
4. Gli enti proprietari hanno diritto di esercitare la
prelazione all'acquisto con le modalità di cui all'articolo 28,
comma nono, della legge 8 agosto 1977, n. 513 (Provvedimenti
urgenti per l'accelerazione dei programmi in corso, finanziamento
di un programma straordinario e canone minimo dell'edilizia
residenziale pubblica), e successive modificazioni.
5. Il diritto di prelazione di cui all'articolo 28, comma nono,
della 1. 613/1977, e successive modificazioni, si estingue qualora
l'acquirente dell'alloggio, ceduto in applicazione del medesimo
articolo 28, versi all'ente cedente un importo pari al dieci per
cento del valore calcolato sulla base degli estimi catastali.
6. Nell'atto di compravendita dovranno essere inseriti i
seguenti vincoli:
a) inalienabilità, anche parziale, e divieto di modificare la
destinazione d'uso, per un periodo di dieci anni, dalla data di
registrazione del contratto d'acquisto e comunque fino a quando non
si è pagato interamente il prezzo;
b) diritto di prelazione, in caso di nuova vendita, a favore
dell'ente cedente;
c) diritto di abitazione a favore degli altri componenti il
nucleo familiare, qualora l'acquisto sia effettuato da un familiare
convivente;
d) iscrizione ipotecaria a favore dell'ente venditore, qualora
il pagamento sia effettuato in forma rateale.
7. La documentazione necessaria alla stipula degli atti di
compravendita degli alloggi e delle unità immobiliari di cui alla
presente legge è predisposta dagli uffici tecnici degli enti
alienanti; apposito tariffario è predisposto a cura degli enti
alienanti unitamente ad un rappresentante del sindacato
assegnatari.
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 11:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 12:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 13:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 14:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente All'articolo 15 vi è l'emendamento della II
commissione, che recita:
Emendamento L'articolo 15 è abrogato.
Lo pongo in votazione:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente All'articolo 16 vi è l'emendamento della II
commissione, che recita:
Emendamento L'articolo 16 è abrogato.
Lo pongo in votazione:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Pongo in votazione l'articolo 17:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Presidente Ha chiesto la parola il Consigliere Ferraris, per
dichiarazione di voto.
Ferraris (GV-PDS-SV) Nell'annunciare il voto positivo del mio
gruppo, vorrei ricordare alcune questioni.
Innanzitutto, la legge che stiamo discutendo è una legge che
affronta un problema parziale della casa e la sua origine è nel
1994, ed era contenuta nella legge finanziaria dello stato, nel
senso che la legge finanziaria del '94 prevedeva la vendita del
patrimonio pubblico, e i soldi ricavati andavano per l'80 percento
reinvestiti e il 20 percento per il ripiano del deficit degli
istituti. Questo per dire che stiamo discutendo una legge che ha
avuto all'origine una delimitazione ben precisa, cioè quella di
andare a ripianare parzialmente i debiti che lo stato aveva per la
gestione dell'edilizia pubblica.
Credo che il lavoro che è stato fatto sia in commissione che
questa mattina abbia migliorato questa legge, per cui quella che ci
accingiamo a votare è positiva.
Credo che la vendita degli alloggi raggiunga tre obiettivi:
quello di reperire delle risorse e contestualmente riutilizzarle;
quello di avere un effetto di calmieramento sui prezzi degli
alloggi, perché con questa legge si immettono sul mercato dai 500
ai 600 alloggi; quello di contribuire alla soluzione del problema
controverso di chi oggi occupa alloggi di edilizia popolare senza
averne i requisiti.
Ci troviamo di fronte a delle risorse che sono bloccate, credo
che soluzioni drastiche per gli attuali occupanti che superano i
limiti di reddito previsti anche dalla legge che abbiamo votato
ieri, sicuramente non siano realizzabili; so che questo è un
vecchio dibattito, mi ricordo che quando il quartiere Cogne era
gestito dall'azienda Cogne, sicuramente non dal comune, questo
problema si riaffacciava periodicamente e nessuno era mai in grado
di risolverlo. Credo che una azienda abbia degli strumenti e delle
possibilità diverse da quelle dell'amministrazione pubblica, che
deve tener conto di esigenze di carattere più generale. Questa
soluzione consente di affrontare il problema e di liberare risorse,
per affrontare i problemi che prospettavano sia Borre che
Marguerettaz questa mattina, ovvero ci sono delle fasce di utenza
che non trovano risposta, ma questa risposta indubbiamente andrà
trovata con la soluzione della casa in termini più generali e
comunque mettendo in cantiere delle proposte concrete per la
edilizia economica popolare.
Anche il prezzo di vendita ritengo sia equo, diversamente da
quanto previsto dalla legge nazionale, credo anche che quando si
parla di questo disegno di legge si parla di un disegno di legge
che riguarda la casa, ma riguarda un aspetto limitato. Concordo con
quanto diceva Borre ieri e risottolineava questa mattina: non
dobbiamo fermarci qui, dobbiamo affrontare il problema della casa
in termini più generali anche per quanto riguarda le risorse,
perché dalla vendita degli alloggi verrà solo una parte di risorse
per affrontare questo problema, ci sono risorse nazionali del CER,
ci sono risorse messe a disposizione dalla CEE, e credo che queste
possibilità debbano essere attivate.
Credo anche che questo debba essere fatto per andare ad una
riqualificazione dei quartieri e a rendere più vivibile la città,
rispondendo alle esigenze di casa che ci sono nella nostra regione,
mettendo in piedi gli strumenti per sapere come e quando queste
case vanno costruite, e mettendo anche riordino per quanto riguarda
la gestione della casa stessa. La riforma dello IACP è una
questione che dobbiamo affrontare, dando autonomia a questo
istituto, ma dotandolo anche di criteri di economicità e di
efficienza nella propria gestione.
Ritengo positiva questa legge come una parte di una questione
casa che è importante; credo che il Consiglio regionale non si
debba fermare qui, perché dal dibattito che oggi si è sviluppato in
aula sono emerse le possibilità per trovare soluzioni positive
anche in futuro.
Presidente Ha chiesto la parola il Consigliere Florio.
Florio (VA) Si tratta certamente di un disegno di legge
importante, l'ho detto all'inizio e lo ribadisco adesso.
É un disegno di legge che non ci vede pienamente soddisfatti,
perché non crediamo che la soluzione (o l'avvio della soluzione)
del problema della casa passi attraverso l'avvio del rischio
dell'azzeramento della proprietà pubblica.
L'impressione più netta che ho quando mi trovo di fronte a
disegni di legge di questo tipo è quella che avevo tanti anni fa,
quando avevo cominciato ad interessarmi di questi problemi, e
portatori di proposte di cessione del patrimonio di edilizia
residenziale pubblica nel nostro paese erano la Dc e il Psi, che
avevano tutto posto in essere per - ed è bene che ce lo chiariamo
una volta per tutte - privatizzare in un certo momento storico una
parte di patrimonio collettivo. Che questo una volta tanto non
andasse a vantaggio delle classi cosiddette abbienti, o alte,
presenti nel paese, è vero: una volta tanto un pezzo della
privatizzazione del patrimonio collettivo del paese andava per le
classi più marginali, bloccando il mercato della casa pubblica ed
avviando quel meccanismo che ha fatto sì che le nostre città si
siano trasformate in una successione senza fine di casermoni,
sprovvisti di ogni attrezzatura urbanistica degna di questo nome,
nelle quali la qualità della vita non si sa cosa sia, e che hanno
corroso prato dopo prato, campo dopo campo, tutte le periferie
delle nostre città.
D'altra parte l'esempio ce lo abbiamo sotto gli occhi ad Aosta:
ricordavo, nell'intervento che avevo fatto all'inizio, che la legge
457/78 aveva consentito agli enti locali la possibilità di
programmare con scadenza biennale interventi sulla scala dei 10
anni; la città di Aosta non riuscì a programmare nulla, ma per ogni
biennio dovette, con la motivazione del rischio della perdita dei
finanziamenti provenienti da Roma, localizzare i diversi interventi
di edilizia residenziale pubblica sia agevolata che sovvenzionata,
in tutti i tasselli possibili e immaginabili reperibili nella
città: su aree vincolate a verde, su aree vincolate ad edilizia
scolastica, su aree vincolate a servizi sociali, su aree vincolate
ad attrezzature collettive, senza adeguare alla stessa scala
dell'intervento edilizio le urbanizzazioni viarie, primarie e
secondarie, senza adeguare alla stessa scala neppure le
urbanizzazioni secondarie.
In sostanza, è stata persa un'altra occasione storica, nel senso
che invece di approfittare di consistenti finanziamenti utilizzando
dell'edilizia residenziale pubblica, sia di nuova costruzione che
di recupero, per riequilibrare l'uso della città e per mettere
ordine nella città, quegli investimenti sono diventati elemento
ulteriore di disordine e di pessima qualità della vita nella città.
Senza dimenticare poi che questa città non è riuscita a spendere un
quattrino del piano decennale della casa in interventi di recupero
edilizio, né nel centro storico né al di fuori del centro storico,
e in questa logica si decide di vendere, credendo che questo sia
l'avvio della soluzione del problema.
Ma io ricordo che ad Aosta ci sono 1688 alloggi di edilizia
residenziale pubblica, di cui 911 del comune e 662 dello IACP,
auspicare che se ne vendano 500 o 600 di questi 1688 è demenziale.
Con quale tipo di fondi si potrà mai pensare di realizzare
nuovamente quei 5-600 alloggi? Forse con quei pochi danari, scarsi,
che si potranno ricavare dalla vendita di alloggi vecchi? No,
senz'altro.
Si potrebbero realizzare quei 5-600 alloggi, di cui si auspica
la vendita, soltanto utilizzando o finanziamenti provenienti dallo
Stato (e non si sa per quanto ci saranno) o finanziamenti propri
della Regione, ma soprattutto si dovranno utilizzare quelle aree
libere da edificazione ancora esistenti nella città o ancora
esistenti nei comuni circostanti, che non capisco perché e in
funzione di che cosa dovrebbero accettare di vedersi occupare le
proprie aree libere con altrettanti casermoni, quando la città di
Aosta non riesce a recuperare il patrimonio edilizio che già esiste
all'interno della città stessa.
Per fortuna, alcuni emendamenti sono passati, emendamenti che
sono di correttivo forte a mio avviso, e per mettere subito una
pezza a questo orrendo numero di 5-600 dico subito che
l'emendamento all'articolo 4, comma 2, significa togliere dal
patrimonio vendibile tutti gli alloggi ristrutturati o realizzati
dopo il primo gennaio 1985. Quindi la percentuale di alloggi
vendibili, da porre in vendita sul totale dei vendibili nella città
di Aosta sia dello IACP che del comune di Aosta non sono 5-600, ma
sono forse 250, e all'interno di quei 250 bisognerà poi andare ad
individuare la percentuale prevista dalla legge, che è del 50
percento.
Ma anche l'altro emendamento ci sembra positivo, perché
individua correttamente un minimo di griglia all'interno della
quale il piano di reinvestimento debba essere compilato, per dare
forza e credibilità al piano di reinvestimento.
Certo è che se il buon giorno si vede da questo mattino, le
prospettive della politica della casa per l'edilizia residenziale
pubblica non sono granché. Siamo disponibili a continuare a
lavorare in questo settore, certo è che dobbiamo lasciarci alle
spalle ogni tentazione di accontentare forzature o pressioni che
arrivino da qualsiasi parte.
Presidente Ha chiesto la parola il Consigliere Borre.
Borre (UV) Non accetto questa logica che se non c'era qualcuno a
mettere la pezza, questa legge non funzionava. La pezza che ha
messo Florio è stato un emendamento accolto dalla maggioranza,
perché già nella legge erano espresse queste volontà ed ora sono
state chiarite meglio. Quindi, non accetto proprio il fatto che qui
qualcuno ha salvato la porcheria.
Invece voglio esprimere un grosso ringraziamento al gruppo di
lavoro che era composto, per quanto riguarda il comune di Aosta,
dal geom. Cadin, per lo IACP dalla sig.ra Zani, per il Sunia dalla
sig.ra Incoletti, per l'ufficio dei lavori pubblici dal sig.
Pignatelli (che poi è andato in pensione) e dal sig. Bollon.
Un ringraziamento anche per la fiducia che la Giunta ha
rilasciato al sottoscritto, delegandolo a portare avanti questo
problema, che oggi viene a soluzione grazie al lavoro delle
commissioni, grazie al lavoro del Consiglio perché in commissione
si è detto di portare il dibattito sulla vendita in Consiglio, in
maniera che fosse più chiaro e trasparente a tutti che non c'è
qualcuno che ha la paternità su questa legge. Ed è per questo che
respingo, Florio, le tue ultime affermazioni.
Presidente Ha chiesto la parola il Consigliere Chiarello.
Chiarello (RC) Ho detto già abbastanza cose su questa legge,
tantissime che condivido le ha dette Florio, anche se non condivido
come voterà su questa legge perché la sua posizione in commissione
era nettamente diversa. Poi non capisco una cosa, e con questo non
voglio difendere nessuno: gli emendamenti che presenta Borre sono
emendamenti che arrivano dallo Spirito Santo, quelli che presentano
gli altri non sono più dello Spirito Santo, ma vengono accettati
per la porta di servizio.
Borre (UV) .... in maggioranza, non per virtù dello Spirito
Santo....
Florio (VA) ... anche i miei in maggioranza...
Chiarello (RC) Comunque... Volevo riprendere quello che ha detto
Ferraris, perché mi facevano paura questi 5-600 alloggi, sapendo la
consistenza del numero di alloggi che ci sono in Aosta pensavo di
avere interpretato ancora peggio di quello che ho interpretato la
legge, invece per fortuna il numero è basso.
Se si voleva veramente risolvere il problema della edilizia, da
10-15 anni si poteva risolvere, sono stati anche persi dei soldi
per non aver programmato sull'edilizia in Aosta ed anche in paesi
della Valle. Dalla discussione che abbiamo avuto su questa legge,
quando si volevano mettere i paletti che dicessero sì vendiamo,
però costruiamo non dico lo stesso numero, ma quasi lo stesso
numero di alloggi, quei paletti lì sono stati tolti tutti. Sono
stati tolti i paletti che andavano a dire che ci doveva essere
almeno un programma ben dettagliato. Tutto quello che è rimasto è
abbastanza aleatorio e sta al buon senso degli amministratori.
Secondo me questa legge non è fatta per soddisfare la necessità
di recupero e miglioramento del patrimonio abitativo della Regione,
ma è solo un nuovo momento perso, rispetto alla legge 560, per
dimostrare che potevamo legiferare diversamente per migliorare il
nostro patrimonio edilizio, ed è una mera legge di vendita.
Presidente Ha chiesto la parola il Consigliere Voyat.
Voyat (UV) Solo per esprimere il mio pensiero, perché sento che
chi ha presentato emendamenti non è soddisfatto della legge, chi ha
fatto il relatore non è contento del risultato. Chiedo di mettersi
un po' nei nostri panni, che ieri in maggioranza abbiamo discusso e
deciso una cosa, e oggi ci siamo trovati a votarne altre.
Io, del gruppo dell'Union, dopo aver sentito i nostri relatori
che davano una certa impostazione, trovarmi a votare un'altra legge
non posso essere molto più soddisfatto di Florio.
Comunque io la voto, soprattutto per un fatto fondamentale:
quando ci sarà il momento di discussione per quello che è il
programma, che sia chiaro che tutti dovremo adoperarci perché le
nuove abitazioni siano ristrutturazioni, ma non nuove costruzioni.
Questa forse è la cosa utile che viene fuori da questa legge.
Sono sempre stato contrario ad accettare emendamenti tecnici in
aula, perché non si ha la possibilità di valutare se un emendamento
possa creare delle difficoltà nell'applicazione della legge, ma
visto che chi lo ha proposto è convinto che la cosa vada bene, e
chi lo ha accettato lo è altrettanto, a questo punto, l'avete
discusso voi, lo avete presentato voi, mi auguro che se non siete
soddisfatti voi, non dobbiamo non essere soddisfatti noi. Quindi,
se uno discute e vota un emendamento e poi non è contento, deve
almeno stare zitto come faremo noi.
Presidente Pongo in votazione la legge nel suo complesso:
Presenti: 32
Votanti e favorevoli: 28
Astenuti: 4 (Chiarello, Lanièce, Linty e Tibaldi)
Il Consiglio approva
