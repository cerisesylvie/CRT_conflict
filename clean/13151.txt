Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4107 del 14 gennaio 1993 - Resoconto
OGGETTO N. 4107/IX Approvazione della risoluzione consensuale
della convenzione rep. 1050 del 4 marzo 1992 tra Regione Autonoma
Valle d'Aosta e società di servizi S.D.S. S.p.A. e revoca della
deliberazione consiliare n. 2398/IX del 18 dicembre 1991.
Presidente
Do lettura del testo della
deliberazione in oggetto:
Deliberazione Il Consiglio
Richiamata la deliberazione del Consiglio regionale n° 2938/IX
del 18 dicembre 1991, controllata dalla Commissione di
Coordinamento il 10 gennaio 1992 con il numero 12813, a seguito
della quale è stata sottoscritta tra la Regione Autonoma Valle
d'Aosta e la società di servizi S.D.S. la Convenzione del 4 marzo
1992, rep. 1050, registrata il 10 maggio 1992 al n° 705;
Richiamata la propria deliberazione n° 6280 del 4 luglio 1992,
con la quale, in relazione alla procedura ex-articolo 93.2 del
Trattato CEE avviata alla Commissione delle Comunità Europee,
veniva espressa la volontà di ricondurre l'intervento regionale
sopraindicato all'interno del quadro di compatibilità con quanto
prescritto dalle normative comunitarie;
Ricordato che il citato provvedimento veniva assunto sulla base
delle seguenti premesse:
- nella prospettiva della costruzione europea, per valorizzare
il ruolo della specificità della Valle d'Aosta, si debbono creare
condizioni di fattivo e costruttivo confronto con la Comunità
europea;
- è ritenuto indispensabile utilizzare al meglio il
posizionamento geografico della Valle nella nuova dimensione
europea rispettando le vocazioni del territorio e i valori della
cultura valdostana;
- è volontà del Governo della Regione assumere un ruolo centrale
nelle scelte e nei processi decisionali che rivestono rilievo
strategico per lo sviluppo socio-economico della comunità
valdostana;
- è considerato fondamentale creare le condizioni per il
rilancio dell'area in cui è inserito il Capoluogo regionale per
riqualificare lo sviluppo di Aosta e per rispondere positivamente
alle conseguenze negative dell'attuale congiuntura
economico-produttiva;
- si considera determinante valorizzare, nel rispetto dei
rispettivi ruoli e responsabilità, le energie imprenditoriali al
fine di promuovere solidi e duraturi processi di sviluppo
economico;
Richiamata altresì la deliberazione del Consiglio regionale n°
3819/IX, in data 12 ottobre 1992, regolarmente vistata dalla
Commissione di Coordinamento in data 29 ottobre 1992, con la quale
si autorizzava, tra l'altro, il Presidente della Giunta regionale a
svolgere trattative per la risoluzione consensuale della
Convenzione sopraccitata, nonché a predisporre gli atti necessari
affinché il Consiglio regionale possa deliberare al riguardo;
Visto l'atto sottoscritto in data 28 ottobre 1992 tra la Regione
Valle d'Aosta e la Società di Servizi S.D.S. S.p.A., che si allega
alla presente, con il quale le parti hanno convenuto di risolvere,
per mutuo consenso e senza onere alcuno, la Convenzione rep. 1050
del 4 marzo 1992;
- visto il parere della IV Commissione consiliare permanente
Delibera
di approvare l'allegato atto di risoluzione consensuale della
Convenzione rep. 1050 del 4 marzo 1992 tra la Regione Autonoma
Valle d'Aosta e la società di servizi S.D.S. S.p.A., sottoscritta
tra le parti il 28 ottobre 1992 e la revoca della deliberazione
2938/IX del 18 dicembre 1991.
Presidente Ha chiesto la parola il Presidente della Giunta,
Lanivi.
Lanivi (GM)
In maniera sintetica, la deliberazione
è sufficientemente chiara. La vicenda della convenzione
Regione-SDS, che aveva aperto una situazione di conflittualità in
sede CEE, successivamente ha avuto sviluppi negli atti, tra cui
nuove indicazioni della Giunta regionale, che hanno portato alla
risoluzione consensuale della convenzione, per cui quello di oggi è
l'atto finale, formale, con cui viene revocata una deliberazione
tra la Regione e la SDS.
Presidente
Ha chiesto la parola il Consigliere
Beneforti.
Beneforti (DC)
Su questo provvedimento abbiamo già
espresso il nostro parere negativo, nella commissione competente e
anche in Consiglio, quando è stata richiesta l'autorizzazione per
la risoluzione contestuale. Pertanto, confermiamo oggi lo stesso
parere negativo, con le stesse motivazioni: non esiste un progetto
alternativo sul piano occupazionale. I 130 dipendenti
dell'autoporto restano senza lavoro, senza prospettive per il
futuro. Quindi una deliberazione di questo genere non può
certamente essere accolta da parte nostra.
Il Presidente Lanivi quasi si è irriso ai 25 posti proposti
dalla convenzione; ci si è meravigliati per i 130 miliardi a fondo
perso. Si è parlato quasi di truffa, di affare tenebroso, di
indagini da parte della magistratura; si è fatta una campagna degli
organi di stampa su tutto il discorso della convenzione che era
stata stipulata con la SDS. Noi diciamo che ben vengano queste
indagini da parte della magistratura, perché, per quanto ci
riguarda, non le temiamo.
Ciò che mi spaventa è il futuro dei 130 lavoratori delle società
di spedizione, che restano senza lavoro alla fine del mese di
gennaio. Quelli della Cenda, almeno fino alla fine del mese hanno
lo stipendio, gli altri sono già stati tutti licenziati.
Mi spaventa il futuro del settore edile nella nostra Regione,
che richiede azioni ampie e larghe, perché non basta fare un'azione
verso una sola società, ma c'è da vedere come si interviene in
tutto il settore dell'edilizia. Anche la situazione della Cogne è
preoccupante, perché, nonostante il vostro impegno, la società
Ilva-Cogne è andata avanti nelle sue decisioni unilaterali,
mettendo in atto il progetto che prevede la nuova società,
denominata "Acciai speciali". Con una lettera all'Ufficio di
collocamento, la società ha comunicato i 170 nominativi di
impiegati ed operai assegnati alla nuova società, in cui rientrano
coloro che non hanno accesso al prepensionamento, cioè quelli di
età inferiore ai 49 anni; quindi la nuova società ha 570 dipendenti
sotto i 49 anni. Inoltre, tra operai e impiegati, 360, pur restando
alle dipendenze dell'Ilva-Cogne, vengono distaccati come lavoro
alla "Cogne Acciai Speciali".
C'è anche un altro numero di lavoratori che restano in certi
altri settori. Il 24 dicembre avevo visto giusto richiedendo la
convocazione urgente della IV Commissione "Sviluppo economico"; era
ed è più che fondata, perché avevo letto sul giornale la volontà
espressa dalla Cogne di istituire questa nuova società. Si richiese
l'incontro perché da parte della società, dell'assessore competente
e del Presidente della Giunta si affrontasse il problema fino in
fondo. L'incontro era urgente, ma è stato previsto per il 20
gennaio prossimo in IV Commissione e mi auguro che in quella sede
si possa arrivare a chiarire quali sono gli impegni che la società
Ilva-Cogne intende realizzare.
Perché questa decisione della società, senza un confronto in
sede sindacale come in sede regionale? Quali criteri sono stati
seguiti per mandare alcuni lavoratori nella nuova società e
lasciare gli altri all'Ilva? Quali progetti per il futuro?
Qualsiasi decisione doveva essere presa tra l'Ilva, la Regione e i
privati. Quest'atteggiamento dimostra la fiducia che ha l'Ilva nei
confronti della Giunta regionale!
Queste sono le contropartite all'acquisto delle aree? Quella
delle aree era ed è un'operazione puramente immobiliare, che porta
alla chiusura della società. Si è bluffato nei confronti del
Consiglio, dei lavoratori e della comunità valdostana.
Siete venuti qui in Consiglio con la delibera di Giunta n. 8255
del 15 settembre 1992, nella quale dovevate presentare un piano
entro il 15 ottobre; entro 60 giorni doveva esserci un piano più
largo, per la ristrutturazione produttiva e occupazionale della
Cogne e questo non è avvenuto. Vi abbiamo votato contro e vi siete
messi in ridicolo davanti ai dirigenti dell'Ilva. Ora cosa dite ai
lavoratori? Le indicazioni che voi date non soddisfano.
A Piombino, l'Ilva vuole mettere in cassa integrazione 1000
operai e c'è sciopero ad oltranza. Così a Torino. Come Regione,
siamo in grado di sostituirci al capitale pubblico.
Confermo quindi che manteniamo ferma la nostra contrarietà alla
revoca della convenzione, perché non ci sono alternative.
Presidente
Ha chiesto la parola il Consigliere
Pascale.
Pascale (PSI)
Abbiamo già discusso molto della SDS
e ribadiamo qui il giudizio politico negativo sul modo in cui la
Giunta regionale ha affrontato globalmente questo problema. Ci sono
dei punti oscuri su questa risoluzione, che viene annunciata senza
oneri, e riguardano la documentazione che ci è stata fornita in
commissione, nella quale risulta che, a ridosso di questa
risoluzione, sono stati versati alla società - di cui è titolare
l'amministratore della SDS - 3 miliardi per promozione, relativa
allo sdoganamento della Mercedes. Una procedura che non era mai
stata seguita nell'anno precedente. I versamenti erano stati
effettuati alla ditta Ambrosetti e in misura molto minore. Al di là
di questi lati oscuri, sui quali ovviamente il controllo spetta
all'Amministrazione regionale, perché i versamenti sono stati fatti
dalla società Autoporto, il problema è che questa Convenzione, a
nostro avviso, poteva e doveva essere modificata; non solo e non
tanto alla luce delle osservazioni fatte dalla CEE, ma alla luce
del nuovo regime di scambi, che è iniziato il 1° gennaio 1993 e che
è diverso da quello che forse si prevedeva. Se si volevano
mantenere i benefici finanziari previsti dalla originaria
convenzione, bisognava certamente concordare con la SDS e con la
Mercedes clausole diverse, che potevano anche portare, se non a una
costituzione della sede legale della Mercedes in Valle d'Aosta,
quanto meno ad una società di import-export, che concentrasse qui
tutte le autovetture destinate al mercato italiano.
Il progetto, come insediamento produttivo, era validissimo. Si
creava, qui, un centro di smistamento che avrebbe portato alla
naturale riconversione della struttura autoportuale, la quale oggi
appare come una cattedrale nel deserto. Avrebbe potuto assorbire
subito tutto il personale delle Case di spedizione, che oggi si
trova al 99 percento senza lavoro e avrebbe creato nuovi posti di
lavoro, anche per l'indotto che questo insediamento poteva
suscitare com'era previsto nella convenzione.
Ma c'era di più: un rapporto di collaborazione, che iniziava con
una grande Casa automobilistica come la Mercedes, che poteva
portare ad altri insediamenti quali il centro design e il centro di
formazione professionale.
Tutto questo viene a cadere. Le grandi aziende non hanno alcun
interesse ad avere dei piccoli riferimenti lontani dalla loro sede
principale, ma cercano di concentrare le loro attività. Credo si
possa dire che il rapporto sia terminato anche con la Mercedes. E
questo è molto grave in un momento di crisi come quello che stiamo
attraversando. Un rapporto con una grande Casa come la Mercedes
poteva indubbiamente avere degli sviluppi, sul piano della
forza-lavoro, validi e produttivi.
E' grave anche perché nel momento in cui la maggioranza e la
Giunta sono arrivate a questa conclusione, non sono state in grado
di presentare progetti alternativi. Ci fosse stato un progetto
alternativo altrettanto valido, si poteva anche giustificare, ma la
proposta che viene fatta al Consiglio e alla comunità valdostana è
nulla. Sono appena stati avviati gli studi per la riconversione
della struttura autoportuale di Pollein, alla quale ci si arriverà,
ma soltanto nel giro di qualche anno, perché non sono pensabili
degli insediamenti a breve termine in quell'area.
Si è così persa, a nostro avviso, una grande occasione e su
questo il giudizio politico non può che essere negativo.
Presidente
Ha chiesto la parola il Consigliere
Bondaz.
Bondaz (DC)
Ho scritto e detto in questo Consiglio, a
proposito di questa convenzione, tutto quanto ero in grado di dire
su l'iter politico che precedeva alla formulazione della
stessa.
Oggi voglio fare un intervento di taglio completamente diverso,
nel senso che, per quanto riguarda la parte burocratica e
contrattualistica della convenzione, sono state dette cose
sufficienti, ma è difficile farsi ascoltare dai sordi. Mi riferisco
ad un comunicato stampa in data 24 dicembre 1992 e che mi permetto
di leggere:
"Nella giornata di ieri, 23 dicembre 1992, l'Ufficio
stampa della commissione della Comunità europea ha diffuso un
comunicato relativo alla Valle d'Aosta. La notizia giunge a pochi
giorni dall'apertura del Mercato unico europeo ed è stata accolta
con soddisfazione dall'Amministrazione regionale"
. Qui di
seguito il testo:
"Clôture de procédure d'une aide à la société
SDS. Par les décisions du 20 mai 1992, la commission a ouvert une
procédure de l'article 93.2 du traité CEE à l'égard de la
convention 4 mars 1992, stipulée entre la Vallée d'Aoste et la
société SDS, portant entre autre l'octroi d'aide public en faveur
de cette société. Compte tenu du fait que les autorités italiennes,
en se conformant à l'opinion exprimée par la commission ont résigné
la convention, la commission a décidé de clôtre (?) la procédure
devenue désormais sans son but."
Credo che su questo telegramma trasmesso dalla Commissione
europea sia giusto fare un piccolo ragionamento. Ci troviamo di
fronte ad una lesione della nostra autonomia: da questo telegramma
si capisce che la commissione ha eliminato la procedura, perché
"les autorités italiennes", in questo caso le autorità valdostane,
si sono conformate, hanno aderito all'opinione espressa dalla
commissione europea. Come uomo politico, ma soprattutto come
valdostano, devo dire che così facendo non si tutela la nostra
autonomia. Come protestiamo verso il governo italiano, quando
pensiamo che leda la nostra autonomia, credo che lo stesso
comportamento sia necessario tenerlo nei confronti della CEE.
Se così non è, si usano allora due pesi e due misure, perché la
CEE è lontana; è grande e noi non abbiamo ancora intuito bene che
cosa sia. La cosa peggiore che sia stata fatta è di non aver
tutelato la decisione che aveva assunto questo Consiglio.
Posso capire che la nuova maggioranza avesse idee e valutazioni
diverse, ma sarebbe stato giusto proporre una alternativa,
altrettanto valida ed efficiente nei confronti della Regione.
L'amico Beneforti ha parlato di molte cose, ma non si è detto
che questo rapporto ha portato nelle casse della Regione più di 100
miliardi. Non solo, ma questo rapporto con la Mercedes ha permesso
alla Regione di introitare delle somme in più rispetto a quello che
avrebbe introitato se non ci fosse stato questo rapporto, per il
fatto che lo Stato italiano, nelle elargizioni di 430 milioni, ha
dovuto tener conto anche di questi 30 o 40 miliardi che
riguardavano il 1991.
Se è giusto dire il negativo, è anche giusto dire il positivo.
Questi miliardi sono un dato di fatto positivo.
Sono confuso, amareggiato e deluso come cittadino e sono ancora
di più stupito che nei banchi dell'Union Valdôtaine, che è sempre
stato un movimento battagliero per la difesa delle nostre
prerogative, su questo fatto ci sia stato silenzio. E poi si parla
dell'immagine della nostra Regione!
Ma che figura facciamo noi di fronte a questo telegramma? Ecco
perché la DC non è assolutamente d'accordo su questo modo di
gestire la cosa pubblica.
Si è anche detto che si è fatto male a non comunicare a
Bruxelles l'aiuto finanziario dato ad una società privata; ma voi
avete comunicato alla CEE la delibera per aiutare la ditta Freydoz?
Se non è stato fatto questo significa che si fa quello che fa più
comodo.
Beneforti ha già detto qual è il nostro parere su questa
convenzione: è la fine di un sogno che abbiamo cullato perché
ritenevamo di aprire i varchi della nostra Regione all'Europa
attraverso la Mercedes.
Avevamo una società che, solo per la parte italiana,
rappresentava un fatturato di oltre 3.000 miliardi, un colosso. Ci
ho lavorato con decisione e con impegno insieme a molti funzionari
della Finaosta; voi avete deciso di chiudere e ve ne assumete la
responsabilità.
Presidente
Ha chiesto la parola il Consigliere
Riccarand.
Riccarand (VA)
Noi non abbiamo mai creduto alla
validità del progetto Mercedes e il nostro gruppo, unico, quando la
proposta fu portata in Consiglio, si espresse contro il
provvedimento. Era un'operazione sicuramente vantaggiosa per la
società Mercedes o la SDS, ma era molto discutibile per gli
interessi reali dell'Amministrazione Valle d'Aosta. Per questo noi
avevamo indicato fin dall'inizio i punti deboli del progetto. Si
puntava molto su grandi introiti finanziari, che erano però legati
essenzialmente ad un regime dell'IVA che stava modificandosi, come
si è poi verificato. Le strutture che si volevano insediare erano
essenzialmente dei grandi magazzini, zone di smistamento di
automobili, a disposizione della Mercedes con l'occupazione di
un'area molto vasta. Le aree grandi, da noi, sono poche e
ricercate. L'insediamento, però, non era a carattere produttivo, ma
commerciale e avrebbe comportato scarsi livelli occupazionali,
perché la mano d'opera assorbita sarebbe stata poca e di livello
dequalificato.
Si trattava in sostanza di un intervento che usava il nostro
territorio come un'area-parcheggio di un'attività commerciale ed
era un tipico caso simile a quello che il CENSIS, in un suo studio,
ha definito "
economia da corridoio
" raccomandando di
evitarla.
Oggi si chiude questo capitolo e ho alcune perplessità, sulle
modalità con le quali si arriva a questa chiusura, legate a quei 3
miliardi - di cui parlava il Consigliere Pascale - che sono passati
dalla Regione alla società Autoporto con un'operazione non chiara e
discutibile nelle sue modalità. Sul contenuto del provvedimento noi
siamo d'accordo; riteniamo quindi giusto che questa vicenda andasse
chiusa e pertanto voteremo a favore.
Presidente
Ha chiesto la parola il Consigliere
Beneforti.
Beneforti (DC)
Vorremmo avere le prime risposte da
parte del rappresentante della Giunta perché abbiamo sollevato
problemi che sono di una certa importanza. In questo modo potremo
poi replicare.
Presidente
Ha chiesto la parola il Presidente
della Giunta, Lanivi.
Lanivi (GM)
Sarò molto breve perché certi toni del
dibattito risentono della vicinanza delle elezioni regionali e la
sede del Consiglio può servire per amplificare temi e proposte.
Gran parte dell'intervento del Consigliere Beneforti si è
incentrato sui problemi della Cogne e ha detto cose che denotano
una scarsa conoscenza della situazione. La commissione consiliare è
stata convocata appositamente il giorno 20; ed essendo presente
anche il Presidente della Cogne, saranno dati i chiarimenti
necessari su cui poter poi discutere.
Riguardo ai dipendenti dell'autoporto, Beneforti dice che non
esistono alternative e i dipendenti rimangono senza lavoro.
Io dico invece che sono state poste le basi per affrontare in
modo serio e concreto il problema dell'area autoportuale, mentre
l'Amministrazione regionale ha già fatto delle scelte che non
tendono al miracolistico, ma puntano a rendere quell'area sede di
attività non solo del settore strettamente commerciale, ma anche di
trasporto e di servizi, che dovrebbero portare ad una
rivivificazione di tutta la zona adiacente. Il progetto complessivo
comprende infatti sia le aree della Cogne che quelle
dell'autoporto. Gli impegni assunti li stiamo portando avanti con
chiarezza e coerenza, tant'è che entro la fine di febbraio dovrà
essere presentato il progetto di riconversione urbanistica
dell'area autoportuale, mentre la scelta fatta per acquisire la
maggioranza azionaria dell'autoporto dovrebbe consentire alla
Regione di guidare lo sviluppo di quell'area, valorizzando le
energie imprenditoriali in modo diverso da quello previsto dalla
convenzione con la SDS.
Il Consigliere Pascale ha parlato di punti oscuri della
convenzione stessa; non abbiamo problemi. Tutta la documentazione è
stata messa a disposizione delle commissioni e della magistratura e
non abbiamo quindi alcun interesse da difendere. Si dice che la
convenzione poteva e doveva essere modificata, ma si dimenticano
due fatti: con l'apertura del contenzioso con la CEE essa sarebbe
rimasta inattuata e avrebbe paralizzato la situazione, mentre oggi
possiamo parlare di progetti per il futuro perché è stato rimosso
quel blocco. I 130 posti facevano parte di un sogno che non aveva
gambe per poter camminare.
Riguardo ai rapporti con la Mercedes vorrei smentire alcune
affermazioni: non è vero che i rapporti con la stessa sono cessati,
non è vero che il discorso dei centri di formazione professionale è
caduto. Anzi, è proseguito in termini molto concreti cercando
possibili posizionamenti ed eventuali attività Mercedes nell'area
autoportuale.
Il Consigliere Bondaz in questo intervento ha effettivamente
modificato il suo atteggiamento e le sue argomentazioni. Non più
difesa della convenzione, che oggi pochi sono in grado di
sostenere, quanto tentare piuttosto di dimostrare che togliere il
contenzioso con la CEE sia stata una rinuncia sotto il profilo
autonomistico. Credo che questa sia un'impostazione da respingere,
perché anch'essa risente molto della prossima scadenza elettorale.
I valdostani sanno che l'autonomia si difende con azioni e
comportamenti verificati nel corso di molti anni, quindi certe
lezioni di autonomia non ci possono essere impartite. La lesione
più grave alla nostra autonomia è di avere fatto apparire la nostra
Regione come un luogo dove colasse l'oro, una Regione astuta nel
reperire, con scorciatoie, fondi con disponibilità pressoché
infinite. Ciò ha danneggiato molto l'immagine della Regione e i
rapporti con il governo centrale.
Non è vero che la Regione sia stata avvantaggiata da questa
operazione; è inesatto anche quanto riportato dalla stampa e cioè
che il riferimento fosse al 1992; il riferimento invece è al 1991.
Un settimanale, citando il Consigliere Bondaz, ha scritto che i 430
miliardi versati dallo Stato alla Regione sono stati un indennizzo
per i mancati introiti di importazione e che hanno pesato, non per
i 30, come è stato detto attualmente in Consiglio regionale, ma per
i 130 miliardi incassati nel 1992, in virtù dell'accordo Mercedes
per lo sdoganamento, eccetera.
Questo rapporto, ripeto, è riferito al 1991 e non al 1992.
Inoltre, anche nei rapporti col governo centrale ha pesato il fatto
che alcuni ministri piemontesi abbiano più volte ripetuto che la
nostra è una Regione con le casse finanziarie stracolme di denaro.
Il patto col governo centrale, voluto dall'intero Consiglio e dai
nostri parlamentari, risulta sicuramente molto più certo e meno
condizionato da un'attività di sdoganamento. Un altro dato positivo
è che l'accordo raggiunto col governo lascia inalterata la
possibilità di usufruire anche dei vantaggi dello sdoganamento di
merci extra-comunitarie.
L'autoporto va riconvertito nel senso che bisogna utilizzare
oggi anche le attività che derivano dal traffico extra-comunitario
ed altre.
Il Consigliere Bondaz dice che è finito il sogno per avere,
attraverso la Mercedes, un varco verso l'Europa. E' una illusione,
più che un sogno, pensare di raggiungere mediante scorciatoie
risultati positivi per la Valle. I risultati si ottengono con molte
difficoltà ed energie non solo di questo Consiglio, ma di tutti i
valdostani. Non esistono "babbi natali", ma risultati concreti ed
utili raggiungibili con l'impegno di tutti.
Le ultime considerazioni sono di indirizzo generale-politico.
Indubbiamente la scelta, che la CEE ha messo in discussione sui
contenuti della convenzione, è quella che assegnava ad un privato
l'utilizzo ed il controllo di quell'area. La scelta alternativa è
che la Regione non può, proprio per difendere la sua autonomia e la
sua capacità di sviluppo economico regionale, rinunciare a quelle
aree che obiettivamente sono da ritenersi di estrema importanza
strategica per lo sviluppo della Regione. Ciò non vuol dire creare
un sistema di tipo pubblicistico totale, ma di avere la possibilità
del controllo e della gestione delle aree sulle quali misurare le
capacità imprenditoriali. D'altra parte, si tratta di continuare la
linea già utilizzata per l'area di Pont-Saint-Martin, di Châtillon
e di altre, particolarmente importanti per gli insediamenti
produttivi dei prossimi anni. Seguendo questa logica, si stanno
compiendo azioni concrete nel senso di definire un piano di
utilizzo dell'area e di insediare su quest'area attività che
possono offrire occupazione e sviluppo economico.
Presidente
Ha chiesto la parola il Consigliere
Beneforti.
Beneforti (DC)
Prendo atto che le decisioni prese
dall'Ilva-Cogne a fine dicembre sul come ristrutturare in società
l'azienda erano state portate a conoscenza dell'Ufficio di
collocamento, ma non della Giunta regionale. Ritengo che questo sia
un aspetto molto serio.
Presidente Lanivi, non mi dica che la vicinanza delle elezioni
regionali porta a fare determinati discorsi e determinate
polemiche. Abbiamo parlato della Cogne, perché siamo venuti a
conoscenza di certi fatti, ma è dal 1991 che ne parliamo, perché la
situazione della Cogne sta precipitando. Voi avete portato qui
sempre e soltanto delle proposte: prima una delibera n. 8255, poi
un'altra di acquisizione delle aree da parte della Regione. Se
aveste rispettato gli impegni, oggi la discussione sarebbe
diversa.
Il vostro confronto con l'Ilva ha portato la società a prendere
decisioni unilateralmente.
Anche l'acquisizione delle aree autoportuali non è una
soluzione, perché bisogna sapere quali attività insediarvi. Voi
cercate di addormentare tutti, creando delle illusioni e cercando
così di superare lo scoglio delle elezioni di giugno. L'avete fatto
nel 1988, ma oggi non siamo più disponibili a credervi.
Presidente
Ha chiesto la parola l'Assessore
all'industria, commercio e artigianato, Mafrica.
Mafrica (PCI-PDS)
Il chiarimento che apporto non
fa parte dell'oggetto e il problema sarà discusso in una riunione
di commissione. Credo che il Consigliere Beneforti abbia stravolto
il senso delle dichiarazioni del Presidente, affermando che la
Giunta non è a conoscenza e che solo lui è ben informato. La Giunta
sta portando avanti il programma previsto dalla legge approvata da
questo Consiglio, sta operando per le perizie sulle aree, sulle
centrali elettriche e ha avuto rapporti continuativi con la Cogne,
con l'Ilva e anche con imprenditori privati. Ciò sarà discusso
nella riunione del 20 e credo di dover solo fare una
considerazione: se sono veri i fatti relativi a Piombino, a Torino,
di tagli e chiusure; risulta che proprio il fatto che ci sia una
Regione costantemente impegnata nel confronto con l'Ilva fa sì che
la situazione della Cogne possa ancora avere qualche prospettiva.
Senza l'impegno costante, quotidiano, sicuramente anche qui da
tempo si sarebbero verificati fatti traumatici. Il disegno
complessivo strategico, che guarda sia la parte industriale sia la
trattativa globale per l'energia e la reindustrializzazione, sta
andando avanti e potrà essere ripreso.
Presidente
Non do più la parola per questo argomento
che è fuori tema.
Ha chiesto la parola il Consigliere Rollandin.
Rollandin (UV)
Le débat d'aujourd'hui a sans doute des
points intéressants pour éclaircir certains aspects d'une affaire
qui a été mal présentée et dont on va signer la fin, qui avait déjà
été préannoncée. Si on n'arrivait pas à une délibération
aujourd'hui, on serait dans un contentieux de résultats négatifs à
long terme.
Quelqu'un a voulu exploiter un aspect qui peut avoir des
retombées très positives à l'extérieur. On avait démarré cette
affaire en disant:
"Finalement, Mercedes en Vallée d'Aoste!"
et on avait dit
: "500 places de travail, 1.000 milliards"
.
Je crois que n'importe qui - sauf peut-être Elio Riccarand -
accepte le fait que l'Administration régionale puisse être à même
de s'employer pour augmenter les recettes.
Chez nous l'assesseur aux finances est aussi assesseur au
trésor: c'est une même charge, mais je crois que les plus grands
tracas d'une Administration ce soient d'augmenter la disponibilité
financière et en même temps de l'utiliser au mieux.
Avec la présentation de l'affaire Mercedes on avait entrevu la
possibilité de faire entrer dans le budget régional 1.000
milliards.
Tout le monde était content, la presse nationale en a parlé,
mais je comprends pourquoi Beneforti voit un rapport avec la Cogne.
On parle de la Mercedes au moment où la Cogne annonce la réduction
de 500 places de travail. Nouvelle Cogne: 500 posti in meno! Le
jour après: accordo Mercedes: 500 posti in più! La population est
tranquille; più e meno, uguale zero! On a enfin résolu le problème
de l'occupation! Le temps passe, mais le jour où l'on parle, on
dévoile le mystère. Premier aspect, il existe deux filières:
l'affaire Mercedes et l'affaire SDS. Toute la première partie a été
gérée par la SDS et "Mercedes" était uniquement la plaquette des
voitures qui passaient par Aoste, comme passe la Volvo ou n'importe
quelle voiture, qui donne un revenu IVA.
On a présenté avec emphase un aspect intéressant et sur lequel
on était d'accord, sans tenir compte qu'il y avait des requêtes
d'autres firmes nationales et internationales, qui voulaient passer
par Aoste. Le jeu de cette affaire consistait à augmenter les
"bisarche"
qui passaient par Aoste et qui s'arrêtaient à
l'autoport de Pollein.
Premier problème: comment pouvait-on justifier ce montant de
milliards, si l'on savait qu'au premier janvier 1993 un système de
réglementation communautaire serait changé? Je n'ai pas encore
compris comment on pouvait arriver à 1.000 milliards et j'aimerai
bien le comprendre. On continue à dire qu'on ne les veut pas: il ne
s'agit pas de ne pas accepter quelque chose qui est favorable; je
serais le premier à l'accepter. Je suis d'accord à étudier
n'importe quoi pour faire augmenter les recettes régionales. Je
suis là pour dire "bravo" à n'importe qui veut présenter quelque
chose de favorable. Au commencement du 1992 ont a eu des recettes
selon cette affaire qui était encore entre guillemets, mais je veux
rappeler au Conseil qu'après il y a eu une période dans laquelle
les représentants ont dit: "Attention! Vu qu'il y a un contentieux
avec Bruxelles, on n'accepte plus de dédouaner à Aoste". Alors le
jouet s'est arrêté pour la raison que qui allait réglementer le
passage a dit qu'il aurait fait cette opération seulement si,
entre-temps, il y aurait eu les assurances qu'en passant et en
dédouanant à Pollein, on rejoignait certains accords. Alors on a dû
modifier cet accord, présenter la loi approuvée en automne et si
dans l'année 1992 on a eu des résultat c'est parce qu'on a modifié
certains aspects.
Je prime qui a une bonne idée, mais on doit accepter ce qui
s'est passé... Je ne veux pas discuter sur l'autre filière
Mercedes, qui a été présentée sous les différents aspects des
accords possibles pour le futur; mais, jusqu'à présent, les accords
étaient avec la SDS. Aujourd'hui on parle de quelque chose qui
meurt par elle-même et j'invite qui a des renseignements
supplémentaires à me dire comment on pouvait maintenir cet accord,
s'il n'y avait plus la possibilité d'utiliser le système IVA, qui
nous donnait ces recettes pour l'Administration régionale. Il faut
admettre ce qui s'est passé. On pourra peut-être exploiter d'autres
systèmes avec les Pays extra-communautaires, qui puissent nous
donner des possibilités alternatives, mais, pour l'instant, la
chose est assez claire. J'en ai rappelé les termes et aujourd'hui
on est là pour faire peut-être de l'euthanasie dans un domaine
économique. Si tolgono i famosi "tubi" et on déclare qui est mort
quelqu'un qui pouvait encore respirer pour quelques minutes, mais
qui serait arrivé à une mort naturelle.
On a des possibilités de faire des accords avec des firmes
d'importance internationale, comme Mercedes et je pense que c'est
bien d'avoir des accords à ce sujet et de pouvoir présenter des
aspects nouveaux à la communauté, mais c'est un autre aspect d'un
dialogue qui est encore ouvert.
Presidente
Ha chiesto la parola il Consigliere
Bondaz.
Bondaz (DC)
Ricordo brevemente che, all'inizio del mio
intervento, ho parlato di "sordi"; io non ho smentito ciò che ho
attuato prima, anche se ho cambiato il taglio del mio intervento.
Si dice che l'accordo era destinato a morire, perché, alla fine
dell'anno sarebbero cadute le barriere doganali. Ma non è così,
perché utilizzando la legge sul riparto fiscale, tutto era a posto
e noi avremmo avuto quegli introiti. La modifica della legge
l'avete attuata voi e il nostro ragionamento era diverso.
All'origine l'accordo doveva essere fatto con la Mercedes. Ciò non
è avvenuto, non per colpa nostra, ma per esigenze della Mercedes,
che, in quel momento, ha ritenuto che ciò non fosse possibile,
perché aveva problemi con la CEE, legati all'acquisto di un'area al
centro di Berlino. Non potendo stipulare direttamente la
convenzione, suggerì la possibilità di creare una società
ad
hoc
, attraverso un suo uomo di fiducia, che avrebbe potuto
servire anche altre società desiderose di passare attraverso la
Valle d'Aosta.
Era un problema loro, ma noi l'abbiamo accettato, perché nello
sviluppo della trattativa era un passaggio obbligatorio. Così è
nato il discorso SDS, che sarebbe diventata di proprietà
maggioritaria della Mercedes attraverso affermazioni scritte, che
esistono agli atti.
Il 1° gennaio 1993, cosa avrebbe potuto ottenere la Valle
d'Aosta, dal momento che dovevano cadere le barriere doganali? E'
vero che si parlava di una proroga fino al 1996, per cui era in
quel momento una ipotesi di lavoro; ma noi siamo andati oltre e
abbiamo chiesto alla Mercedes, se fosse stata messa in funzione la
convenzione, di porre la sede legale o, quanto meno, la sede
fiscale ad Aosta. L'altra ipotesi era di convincere la Mercedes,
come azionista di maggioranza, di inserire in Valle d'Aosta una
società di sua esclusiva proprietà, che avrebbe avuto l'unico scopo
di acquistare direttamente dalla Casa tedesca tutte le auto e una
buona parte dei camion. Così in Valle d'Aosta non si sarebbe più
pagata l'IVA d'importazione ma l'IVA normale, come per qualsiasi
acquisto. Siccome questa società avrebbe poi dovuto rivendere i
propri automezzi ai vari concessionari italiani, avremmo avuto un
surplus
di IVA sul fatturato successivo. Questo era il
disegno che si stava costruendo, anche con grosse lotte, con il
Trentino, che godeva di un rapporto privilegiato con la
Mercedes.
Sento dire che i rapporti con la Mercedes continuano e ne sono
felice. Ma chi paga il suo inserimento in Valle d'Aosta, almeno per
la quota parte che spetterà alla Regione? Non si parla più di
centro design, ma solo di centro di formazione professionale
internazionale, a cui la CEE aveva già dato il benestare. Secondo
il nostro progetto, tutto ciò sarebbe stato fatto con i soldi che
avremmo incassato con lo sdoganamento della Mercedes. Oggi non
esiste più l'IVA di importazione e mi domando chi pagherà.
Se si vuole ragionare, bisogna capire il disegno che si stava
portando avanti, ma, se non si tiene conto di questi passaggi, non
si capisce più nulla.
Presidente, mi auguro che la Mercedes venga in Valle d'Aosta,
perché, comunque vadano le cose, me ne potrò vantare, in quanto è
l'unica società che, venendo in Valle, prima ha dato e poi ha
chiesto.
Può darsi che la mia sia un'illusione, ma quante illusioni
abbiamo avuto in questi anni da società e ditte che sono venute in
Valle d'Aosta!
Noi avevamo messo nella convenzione dei punti fermi; i pagamenti
sarebbero avvenuti solo dopo certi tipi di lavoro e di assunzioni.
L'importo era diluito in 4 anni e, nei primi 6 mesi della
convenzione, la SDS avrebbe dovuto assumere una cinquantina di
persone; era qualcosa che serviva a lenire la situazione
dell'autoporto.
Dico ciò perché la stessa SDS aveva un suo interesse intrinseco
a tutelarsi nell'assorbire personale con professionalità
particolari. Le convenzioni dovevano esser due o tre: una con la
SDS, che avrebbe assorbito 250 persone, le altre tra Regione e
Mercedes per il centro professionale e per il centro design, con
ulteriori posti di lavoro. Gli introiti della Valle sono
inimmaginabili; qualora venga istituito il centro di formazione in
Valle d'Aosta, ci sarà un indotto enorme: turismo, alberghi,
impianti di risalita, eccetera.
Io rispetto le idee degli altri, anche se non le condivido, ma
voi tornate al 1980. Sui terreni dell'Ilssa-Viola, se togliamo la
Konenr, ci sono ancora difficoltà, quindi non si è risolto
tutto.
Mi auguro che nel 1993 questa Giunta riesca a portare alla
Regione i quattrini che abbiamo portato noi nel 1992.
Presidente
Dichiaro chiusa la discussione generale
e si passa alle dichiarazioni di voto.
Ha chiesto la parola il Consigliere Pascale.
Pascale (PSI)
Mi pare che oggi si siano apportati
ulteriori elementi al dibattito di mesi fa, ma le posizioni sono
abbastanza distanti. Io prendo atto della situazione di oggi: da un
lato, un progetto discutibile, senz'altro da rivedere alla luce
delle complicazioni impreviste che sono sopravvenute all'atto della
firma di quella convenzione; dall'altro, un progetto che prevedeva
un insediamento produttivo in Valle d'Aosta. Non sono d'accordo con
il Consigliere Riccarand che considera non produttivo un servizio
commerciale; un insediamento produttivo produce ricchezza e
occupazione.
E l'insediamento della Mercedes prevedeva 250 posti di lavoro ed
anche l'apporto del contributo regionale, previsto in lire 135
miliardi. Il totale dei posti di lavoro era molto favorevole,
perché sappiamo che oggi, nel settore industriale, un posto di
lavoro costa un miliardo. Queste sono le proporzioni di tutti gli
interventi che finora abbiamo fatto.
D'altra parte non c'è nessun progetto. Quando il Presidente
della Giunta parla di scelte dell'Amministrazione regionale,
l'unica è stata quella di comprare l'area autoportuale, cosa che io
non condivido perché quell'area è sempre stata gestita da privati e
ha dato risultati.
L'altra scelta è di cominciare gli studi urbanistici dell'area,
che sarà presentata a fine febbraio. Cosa vuol dire progetto
urbanistico di riconversione? Non ci sono allo stato attuale
progetti di insediamento in quell'area; la sola realtà
dell'autoporto oggi è il deserto e la disperazione dei
lavoratori.
Se mettiamo queste due cose sul piatto della bilancia, come
cittadino e come politico, non posso che ribadire un giudizio
politico complessivamente negativo sull'intera vicenda.
Il voto è contrario non tanto alla risoluzione consensuale, che
come tale dev'essere firmata, ma all'intera vicenda con cui si è
portato avanti questo problema relativo al progetto
SDS-Mercedes.
Presidente
Ha chiesto la parola per dichiarazione
di voto, il Consigliere Beneforti.
Beneforti (DC)
Le risposte del Presidente e
dell'Assessore Mafrica hanno appor-tato chiarimenti verso le
posizioni che abbiamo assunto da tempo su questa vicenda. Vorrei
conoscere se ogni contratto con la CEE è stato eliminato, perché
non ho capito se i rapporti con la Mer-cedes sono stati ridefiniti
o se si è assunto un ruolo con la SDS.
Rimandiamo pure tutto al 20, ma vi interpelleremo di nuovo al
Consiglio successivo.
Presidente
Pongo in votazione la deliberazione in
oggetto.
Esito della votazione:
Presenti: 30
Votanti: 29
Favorevoli: 20
Astenuti: 1 (Maquignaz)
Contrari: 9
Il Consiglio approva.
