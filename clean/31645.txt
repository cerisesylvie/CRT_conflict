Classificazione
AMBIENTE
Stoccaggio e smaltimento rifiuti



Oggetto del Consiglio n. 638 del 24 giugno 2009 - Resoconto
OGGETTO N. 638/XIII - Illustrazione dell'atto:
"Determinazioni in merito alle azioni finalizzate alla attuazione e
revisione del piano regionale di gestione dei rifiuti di cui alla
l.r. 31/2007, con particolare riferimento al sistema di trattamento
finale dei rifiuti".
Président
- Je vous propose d'écouter le rapport de
l'Assesseur Zublena sur le point 22, comme ça on se laissera pour
des réflexions sur les ordures. La discussion continuera demain
matin.
La parole à l'Assesseur au territoire et à l'environnement,
Zublena Manuela.
Zublena (UV)
- Merci, M. le Président. In relazione alla
"questione gestione rifiuti", voglio illustrare all'Assemblea il
percorso che è stato seguito, il lavoro che è stato svolto a
partire dai primi mesi di legislatura, i risultati ottenuti e la
scelta che è stata elaborata nell'ambito della maggioranza, che la
Giunta ha adottato e oggi propone alla discussione di questa
Assemblea.
La situazione decisionale in relazione alle modalità di gestione
dei rifiuti ereditata dal nuovo Governo consisteva nell'aver
individuato da parte della Giunta, con proprio atto del marzo 2008,
la scelta di realizzare un impianto di termovalorizzazione,
associato allo smantellamento della discarica di rifiuti ubicata a
Brissogne. L'impianto di termovalorizzazione, ipotizzato con forno
a griglia, tipologia sicuramente consolidata e diffusa, prevedeva
un dimensionamento tale da poter trattare circa 80.000 tonn/anno di
rifiuti, di cui più o meno la metà proveniente dalla raccolta dei
rifiuti indifferenziati "freschi" nei vari comuni della Regione;
per l'altra metà, da rifiuti provenienti dalla coltivazione a cava
della discarica controllata di Brissogne. La stessa delibera di
Giunta, nell'approvare i vari documenti tecnici relativi
all'analisi comparativa e gli approfondimenti complementari
richiesti dalla III Commissione consiliare nel 2007, (si tratta
dello studio comparativo Genon-Ziviani e degli studi Fanelli,
Cossu, Giugliano) dava l'indicazione di effettuare alcune ulteriori
indagini conoscitive, rivolte in particolare ad approfondire gli
aspetti di caratterizzazione del corpo di discarica e la
fattibilità tecnica della bonifica.
Operando quindi nel solco delle indicazioni fornite dagli studi
effettuati e dalle determinazioni della Giunta, si è proceduto ad
attuare quanto indicato. Innanzitutto si rendeva necessario fornire
una caratterizzazione della discarica da un punto di vista
geotecnico e geofisico, oltre a descrivere compiutamente da un
punto di vista merceologico e del potere calorifico i rifiuti
presenti nella discarica, attraverso ulteriori sondaggi per
completare le indagini preliminari svolte in tal senso. Queste
indagini sono state avviate a partire dal mese di settembre 2008,
ultimate nel mese di marzo 2009; hanno visto il coinvolgimento di
numerosi professionisti provenienti da autorevoli atenei e
università (Politecnico di Torino, Università di Padova).
Parallelamente sono state completate le indagini per la
caratterizzazione del fondo ambientale che hanno riguardato le
matrici ambientali: aria, acqua di falda, suolo e deposizioni
totali. Questo importante studio è stato realizzato in parte dalla
società Valeco, la quale a sua volta si è affidata a laboratori
specializzati per i comparti aria e acqua, in parte da ARPA Valle
d'Aosta per le matrici suolo e deposizioni totali.
L'attenzione è stata posta a tutti quegli agenti inquinanti che
determinano uno stato di alterazione dell'ambiente considerati
dalla normativa, oltre a quelli che possono derivare da un impianto
di termovalorizzazione e che sono già presenti nelle attuali
condizioni emissive per via delle sorgenti oggi presenti sul
territorio, in particolare nella zona della Plaine. Sono state
misurate quindi le concentrazioni di inquinanti organici
persistenti, come diossina, furani, PCB, eccetera, che sono
componenti delle polveri fini (nanopolveri che si vogliano dire).
Sulla base di tali indagini è stato possibile stimare l'incidenza
dell'inquinamento prodotto dalle emissioni in atmosfera su base
modellistica e ricadute sul terreno provenienti da un ipotetico
cammino dell'inceneritore, così come previsto da progetto, e quindi
valutarne l'entità.
Tenuto conto della complessità della materia e delle molteplici
implicazioni, si è ritenuto di avviare fin da subito un modo di
lavoro che desse ampio spazio al confronto e al dibattito fra i
tecnici incaricati, i funzionari dell'assessorato e i tecnici ARPA,
in modo da poter avere una visione il più possibile ampia e
approfondita del tema. Tutte le riunioni hanno quindi visto un
coinvolgimento diretto di tutti i soggetti competenti, che nelle
diverse situazioni hanno potuto fornire e avere indicazioni
metodologiche, valutazioni dei risultati, individuare
criticità.
Sempre nell'ottica di permettere un ampio dibattito è stato
costituito l'Osservatorio regionale dei rifiuti, che vede la
partecipazione - come già avuto modo di illustrare a questa
Assemblea - di numerosi enti e soggetti portatori di interesse. Ci
sono infatti rappresentanti tecnici e politici dell'Amministrazione
regionale e degli enti locali, ARPA, associazioni ambientaliste,
associazioni dei consumatori e rappresentanti di imprese operanti
sul territorio per la raccolta e gestione dei rifiuti.
L'osservatorio ha funzioni molto ampie in materie che sono date
dalla legge regionale sui rifiuti, la legge n. 31/2007, ma
evidentemente fra i primi temi su cui è chiamato ad esprimersi
attraverso il confronto e il dibattito per fornire indicazioni c'è
proprio la scelta della gestione futura dei rifiuti in Valle
d'Aosta.
Sulla base dell'importante insieme informativo, dei dati, delle
valutazioni, dei confronti, delle risultanze, è stata analizzata
con particolare attenzione la seguente criticità della soluzione,
così come prospettata con l'atto della Giunta dello scorso anno: la
costruzione di un impianto, ancorché di tecnologia collaudata e
nota, nelle dimensioni di progetto creerebbe un impatto su scala
locale non trascurabile rispetto alla situazione ambientale di
fondo, con riferimento alla dimensione locale. L'impianto, inoltre,
per il tipo di concezione progettuale, necessiterebbe di essere
alimentato con un continuo e importante flusso di rifiuti. Un altro
elemento che è stato preso in considerazione nella definizione
delle scelte è rappresentato dall'evoluzione tecnologica che mette
a disposizione tecniche innovative, nuove opportunità e
sperimentazioni che via via si affermano.
Alla luce di queste considerazioni, nell'ambito della
maggioranza, il dibattito ha portato a prospettare la seguente
soluzione alternativa: non procedere alla realizzazione di un
impianto di termovalorizzazione nelle dimensioni e tecnologie
ipotizzate nello studio comparativo, non procedere altresì allo
smantellamento (
landfill mining
) della discarica di rifiuti
di Brissogne, per ottenere combustibile necessario
all'alimentazione dell'impianto di termovalorizzazione, attuare un
trattamento del rifiuto indifferenziato al fine di ottenere un
combustibile da rifiuto di alta qualità attraverso la
sperimentazione di tecnologie innovative. Il CDR (combustibile da
rifiuto) dovrà essere tale da permettere un'ulteriore riduzione
degli impatti sull'ambiente e sarà da destinare ad impianti di
co-combustione e anche di co-generazione e teleriscaldamento, in
parziale sostituzione o co-utilizzo dei combustibili utilizzati. La
sperimentazione dovrà essere avviata al più presto, non appena
individuata la tecnologia più idonea alle esigenze regionali, sulla
base di un'attenta e approfondita valutazione che terrà conto di
elementi tecnici, economici, tariffari, tempistiche e modularità,
ma soprattutto attenta a ridurre gli impatti sull'ambiente. Il
trattamento dei rifiuti così ipotizzato consentirà anche di
sottrarre rifiuto da conferire in discarica, con conseguente
allungamento di vita della stessa almeno di qualche anno.
Questo scenario prevede in parallelo che da parte
dell'Amministrazione vi sia un forte impegno per perseguire livelli
importanti di raccolta differenziata attraverso azioni che la
Regione deve avviare, in continuità con quanto già si sta
svolgendo, e che vede la massima collaborazione con gli enti locali
attraverso le autorità di sub-ATO. Per questo sono già in corso
degli accordi con il CPEL, che peraltro si è già attivato anche per
prime riunioni per avviare le necessarie sinergie. Nell'ambito di
tali confronti saranno valutate, in funzione delle varie realtà
locali, le migliori soluzioni per potenziare sia in termini
quantitativi che di qualità le frazioni da differenziare,
considerando fra queste anche la frazione umido, o putrescibile, se
volete, del rifiuto.
Prioritaria importanza poi è data all'asse di intervento
riguardante l'avvio di un programma di minimizzazione dei rifiuti
per prevenirne la produzione. Si tratta, nell'ambito delle
competenze regionali, di mettere in atto delle azioni incentivanti
che riducano a monte la quantità dei rifiuti. A tal fine abbiamo
già riunito l'Osservatorio regionale dei rifiuti il 18 giugno
scorso, per formulare prime proposte di interventi e, fra l'altro,
in questa occasione abbiamo già illustrato, come assessorato,
alcuni indirizzi che riguardano gli imballaggi (grande e piccola
distribuzione); adesso non sto ad elencare tutte le azioni che
abbiamo già ipotizzato e che andranno viste nell'ambito
dell'osservatorio per arrivare in tempi brevi con una proposta di
Giunta... Poi i punti acqua, per esempio, per sostituire la
distribuzione delle bottigliette di plastica, così come il
compostaggio domestico, il cosiddetto
"green public
procurement"
; tutte azioni volte a garantire la sostenibilità
dei consumi nel settore della pubblica amministrazione introducendo
dei criteri ambientali nel processo di razionalizzazione
dell'acquisizione di beni e servizi e lavori nell'Amministrazione;
iniziative nel settore dell'accoglienza turistica con albergatori,
gestori di rifugi, per esempio, per promuovere la distribuzione di
prodotti privi di imballaggio, la riduzione dell'uso di stoviglie
di plastica a favore di stoviglie biodegradabili oppure
riutilizzabili: pensavamo a sagre, feste e cose del genere, e
altre. Su questo c'è una grande attenzione, c'è già un lavoro che è
in atto da parecchi mesi per arrivare a definire un piano che sia
anche abbastanza significativo per poter incidere su una riduzione
importante a monte del rifiuto. Tra l'altro, come ho già detto, su
questo tema è prevista la prossima riunione dell'osservatorio; in
questa sede ci aspettiamo che arrivino ulteriori contributi da
tutti i soggetti presenti, in modo da definire un primo piano di
interventi molto concreto e operativo.
Per quanto attiene al futuro della discarica, sarà necessario
procedere ad interventi mirati a prevenire qualsiasi rischio di
contaminazione ambientale, quali ad esempio il rilascio di
percolato in falda, biogas in atmosfera, e quindi si dovrà comunque
procedere ad una messa in sicurezza e ad un ripristino ambientale.
In merito all'utilizzo della discarica come impianto di riferimento
nella gestione dei rifiuti è necessario tener presente che nessun
sistema di trattamento, ancorché innovativo, efficace e
quant'altro, prevede l'esclusione totale della discarica: questo
perché - anche in accordo con la gerarchia delle azioni di gestione
dei rifiuti definito dall'Unione Europea - va prevista una
discarica per conferire la parte residuale di qualunque
trattamento. In questa ottica è chiaro che dalla discarica non si
può prescindere, però è finalizzata a scopi diversi da quelli
attuali.
La Regione, sia per la fase transitoria finalizzata a gestire il
passaggio fra la situazione attuale e quella futura, che emergerà
dopo la fase di sperimentazione, ha poi avviato le procedure per la
realizzazione del quarto lotto di discarica, da annettere al Centro
regionale di trattamento dei rifiuti di Brissogne, la cui durata,
tenuto conto delle diverse iniziative da avviare e che ho
ricordato, dovrà consentire di gestire con un'adeguata tranquillità
questo periodo di transizione.
In conclusione, voglio sottolineare come la scelta che viene
proposta al dibattito del Consiglio dalle forze di maggioranza
rappresenti un indirizzo nell'individuazione di una soluzione
alternativa delle modalità di gestione dei rifiuti, e che questo
indirizzo andrà poi declinato nelle fasi operative e di dettaglio
attraverso delle valutazioni successive, di natura essenzialmente
tecnica e di sostenibilità. La proposta del nuovo percorso
riteniamo che interpreti pienamente le raccomandazioni e gli
indirizzi dell'Unione Europea e, soprattutto, permetta una reale
attuazione e il rispetto della gerarchia delle azioni di gestione
dei rifiuti, proprio come indicato dalla direttiva europea.
Grazie.
Président
- Nous avons achevé nos travaux.
La séance est levée.
---
La séance se termine à 19 heures 56.
