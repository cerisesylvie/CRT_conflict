Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 370 del 22 dicembre 1993 - Resoconto
OGGETTO N. 370/X - Situazione di crisi della società Conner
di Pont-Saint-Martin. (Interrogazione)
Interrogazione - A conoscenza della situazione venutasi a creare
allo stabilimen­to CONNER di Pont Saint Martin a seguito della
ristruttura­zione aziendale;
Constatato che 185 unità lavorative resteranno a casa;
Viste le spese sostenute dalla Regione per l'acquisto dell'area
ex?Ilssa Viola, nonché per la industrializzazione della stessa e
quindi per la costruzione dello stabilimento CONNER;
i sottoscritti Consiglieri regionali
Interrogano
la Giunta regionale e l'Assessore competente per conoscere quali
iniziative sono state assunte dalla Regione di fronte al
compor­tamento della Società che sembra non sia in grado di
garantire una ripresa produttiva a breve termine.
F.to: Lanièce-Rini.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Molte delle questioni che
riguardano la Conner sono già note; mi limito a rispondere sulle
iniziative prese dalla Regione e sui risultati ottenuti.
La Conner ha avuto un anno molto buono nel 1992, ancora agli
inizi del 1993 ci ha richiesto un ampliamento della convenzione per
migliorare le camere bianche e per aumentare l'occupa­zione.
Nel secondo trimestre del 1993 hanno cominciato a manife­starsi
segnali di crisi, che hanno portato nel terzo trimestre alla cassa
integrazione ordinaria per 110 addetti.
Le notizie più pesanti sono giunte verso la fine di ottobre del
1993, quando è giunta notizia che era stato chiuso lo stabili­mento
in Scozia con la perdita di oltre 200 (posti?) di lavoro. Questo
perché l'importazione in Europa di prodotti provenienti dal sud-est
asiatico senza l'imposizione di dazi doganali dan­neggiava le
aziende produttrici di questo tipo di prodotti.
In seguito a queste prime notizie che provenivano dalla Scozia,
l'Amministrazione regionale ha preso due iniziative.
Il 2 no­vembre la Giunta regionale ha scritto al Ministero del
com­mercio estero e al Ministero dell'industria per segnalare che,
a fronte di una franchigia che si riferiva a prodotti per 19,6
mi­lioni di ECU, vale a dire per circa 37 miliardi, erano stati,
nel 1993, importati in Europa prodotti per oltre 600 milioni di
ECU, vale a dire circa 1140 miliardi.
Abbiamo segnalato come Regione al Ministero del commercio estero
e al Ministero dell'industria questo fatto, che danneggiava le
produzioni di uno stabilimento presente in Valle d'Aosta.
Il 3 novembre ab­biamo scritto alla Conner, facendo presente che
la Regione ave­va sostenuto impegni rilevanti per questo tipo di
insediamento e chiedeva che venisse tenuto conto di detta volontà
regionale e che si tenesse anche conto dell'iniziativa che la
Regione aveva preso nei confronti del Ministero dell'industria e
del Ministero del commercio.
Dobbiamo dire che il Ministero dell'industria è stato sollecito,
perché in data 16 novembre ci ha segnalato che era stata
indi­rizzata alla CEE la richiesta di ripristinare i dazi su questi
prodotti, determinanti anche ai fini della competitività
dell'azienda valdostana.
Il sig. Conner, il titolare americano di questa società, che ha
uno stabilimento in Valle d'Aosta e ne ha altri a Singapore, in
Malesia e in California, ha ribadito che la difficoltà principale
per la Conner era questa concorrenza, in Europa, di prodotti che
non pagavano i dazi.
In data 30 novembre la CEE ha ristabilito questi dazi con
de­correnza 5 dicembre; quindi l'iniziativa regionale da questo
punto di vista è stata utile. Successivamente a questo risultato
abbiamo ripreso contatti con la casa madre per far presente che
questi dazi, anche grazie all'iniziativa della Valle d'Aosta,
era­no stati ripristinati.
Nel 1994 la Giunta regionale seguirà per­ché anche nel corso di
quell'anno per tali prodotti non ci sia questa concorrenza sleale;
nel frattempo l'azienda a livello loca­le ha raggiunto un accordo
con le Organizzazioni sindacali per un anno di cassa integrazione
straordinaria che riguarda 165 addetti.
Con l'azienda a livello locale abbiamo avuto incontri, nel corso
dei quali abbiamo ribadito la volontà della Regione di interve­nire
anche a sostegno di iniziative di diversificazione produtti­va che
sono in programma; abbiamo ribadito all'azienda locale la volontà
di far rispettare le convenzioni per quanto riguarda il numero
degli addetti.
In questo senso abbiamo scritto anche alla casa madre, chiedendo
un incontro con un rappresentante diretto della casa madre.
Abbiamo ricevuto una risposta, per cui questi incontri che
riguardano la Regione e la Conner americana avranno luo­go nel
corso del mese di gennaio.
In quella sede faremo presen­te i risultati ottenuti a livello
di comunità europea, faremo pre­senti le nostre disponibilità anche
ad intervenire per favorire la diversificazione produttiva;
chiederemo che vengano rivisti al meglio i livelli occupazionali di
questa azienda, augurandoci che il ristabilimento dei dazi
restituisca competitività all'azienda valdostana.
La situazione è di difficoltà, però anche l'accordo raggiunto
con le Organizzazioni sindacali e i programmi di diversificazione
che sono stati presentati lasciano delle possibilità di mantenere
un livello di occupati con prospettiva di risalire nel tempo.
Si dà atto che, dalle ore 9,38, presiede il Vicepresidente
Aloisi.
Presidente -
Ha chiesto la parola il Consigliere
Lanièce.
Lanièce (GA) -
Prendo atto della risposta
dell'Assessore. Avevo presentato questa interrogazione dopo aver
appreso dagli organi di infor­mazione della crisi in cui era venuta
a trovarsi la Conner, che rischiava di far rimanere a casa 185
persone.
Abbiamo saputo che l'accordo è stato fatto in sede sindacale,
ovviamente questo è un fatto positivo, però bisogna ricordarsi che
molte volte la cassa integrazione è il preludio, purtroppo, del
licenziamento e quindi della disoccupazione.
Invito l'Assessore Mafrica a seguire con attenzione la
proble­matica della Conner, proprio per l'importanza della stessa
azienda, anche se la crisi è dovuta ad una crisi mondiale, cioè ad
una forte concorrenza del mercato sud-asiatico.
Penso che sia giusto sottolineare l'importanza, in futuro, di
se­guire una diversificazione delle attività produttive, perché la
monoproduzione, in situazione di crisi, questo comporta quasi
sempre dei licenziamenti e dei rischi per gli occupati.
Sperando che questo invito sia accolto dalla Giunta, ringrazio
l'Assessore per la risposta.
