Classificazione
AMMINISTRAZIONE REGIONALE
Amministrazione della giustizia
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Aeroporti



Oggetto del Consiglio n. 977 del 27 gennaio 2015 - Resoconto
OGGETTO N. 977/XIV - Interrogazione: "Notizie in merito ad
eventuali tentativi di conciliazione bonaria delle controversie in
atto tra la Regione e la società partecipata AVDA".
Presidente -
Per la risposta, la parola all'Assessore
Marguerettaz.
Marguerettaz (UV)
- Grazie.
Le domande sono puntuali, quindi, collega Ferrero, sarò
abbastanza schematico. I contenziosi che contrappongono e hanno
contrapposto la Regione e AVDA sono 25, e più precisamente: 19
davanti al giudice ordinario (impugnazioni di delibere assembleari,
bilanci, ecc.) di cui 10 sono tuttora in corso. Di questi 19
procedimenti, 9 sono stati intrapresi dalla Regione, quindi la
Regione è parte attiva. Nello specifico di questi 9, 2 sono per
azioni per violazioni delle norme circa la nomina dei sindaci
espressione della Regione, entrambi vinti con condanna di AVDA alle
spese legali; un'azione di responsabilità nei confronti
dell'Amministratore di AVDA e l'intervento del socio pubblico a
tutela delle società è richiesto per legge, e questo è in corso;
c'è l'impugnazione dei bilanci 2009-2010, che sono stati dichiarati
nulli dal Tribunale di Aosta, quindi la Regione ha vinto due volte,
i bilanci 2011 e 2012 sono stati autoannullati da AVDA dopo la
sentenza del Tribunale di Aosta e sono stati riapprovati, quindi,
in buona sostanza, la Regione ha avuto di nuovo ragione di
intervenire; l'impugnazione del bilancio 2013 è ancora in corso;
c'è stata poi la denuncia di gravi irregolarità ai sensi del 2409,
anche questa accolta dal Tribunale di Aosta, che ha revocato il
consiglio di amministrazione e il collegio sindacale, avendo
accertato la commissione di irregolarità a carico degli
amministratori e dei sindaci di nomina assembleare. Ce ne sono poi
9, sempre nell'attività ordinaria, del Tribunale ordinario, che
sono stati intrapresi da AVDA contro la Regione, tutti i giudizi si
sono conclusi con AVDA soccombente, ha perso 9 volte. Rispetto a
questo, quindi, direi che la Regione ha vinto quasi sempre. Infine,
in un giudizio la Regione è stata coinvolta semplicemente per
sostenere le richieste degli amministratori di nomina regionale che
avevano impugnato il progetto di bilancio 2009, che poi è stato
dichiarato nullo. Ci sono poi 5 giudizi davanti al giudice
amministrativo (impugnazione, revoca bozza di protocollo di intesa,
ecc.), tutti promossi da Avda, di cui uno è attualmente in corso.
La Regione è risultata soccombente in un solo giudizio di primo
grado per il quale è in corso l'appello presso il Consiglio di
Stato. Infine, c'è un procedimento arbitrale che si è concluso,
ovviamente è un giudizio arbitrale che non è definitivo, perché c'è
la possibilità di fare ricorso. Ma soltanto per dire che le
richieste di AVDA erano di 11 milioni di euro in quell'arbitrato,
attualmente l'arbitrato si è concluso con 500 mila euro. Ora, la
conclusione dell'arbitrato non è definitiva perché sono ancora in
corso i termini per l'eventuale impugnazione. Quindi di tutti
questi 25 procedimenti, la quasi totalità, mancano forse un paio di
cause, sono stati vinti dalla Regione. Come abbiamo avuto modo
anche di confrontarci, sicuramente quest'attività è stata seguita
dall'Ufficio legale, è stata seguita dai funzionari
dell'Amministrazione regionale e c'è stato l'intervento
dell'avvocato Gianni Maria Saracco. Gli onorari complessivi che
sono stati corrisposti, comprensivi di spese, di diritti di
trasferta e quant'altro - i diritti di trasferta direi che sono
abbastanza contenuti: 230 euro -, sono di 267.045.
Sulla terza domanda - che è la domanda che sarà anche oggetto di
ragionamenti che faremo durante le riunioni di commissione e che
poi immagino faremo anche nel Consiglio monotematico -:
"se è
stata valutata l'opportunità di intraprendere tentativi di
conciliazione bonaria delle controversie"
, sicuramente
l'obiettivo non è quello di fare le cause, non è quello di creare
litigiosità, quindi bisogna agevolare qualsiasi attività che possa
portare ad una conclusione. In tal senso quindi gli avvocati, così
come i funzionari, esplorano tutte le possibilità, però è evidente
che se, per fare un confronto, le richieste dell'arbitrato erano 11
milioni e poi sono stati riconosciuti 500 mila euro, i temi sul
tavolo hanno delle distanze molto importanti. Noi non abbiamo
approvato i bilanci e i bilanci sono stati annullati, perché sono
presenti nei bilanci delle richieste nei confronti della Regione
che sono di decine di milioni di euro e ovviamente, secondo noi,
non sono riconosciute. Ora, la conciliazione è una soluzione che è
possibile, ma ovviamente non si può ledere l'interesse
dell'Amministrazione regionale. Vi è quindi piena disponibilità, ma
tutta una serie di attività e di richieste ovviamente riteniamo che
debbano essere abbandonate, perché sono pretestuose.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Se da un lato possiamo anche parzialmente rallegrarci dell'esito
delle sentenze, non dobbiamo però dimenticare una cosa: che qui ci
troviamo di fronte ad una situazione che è paradossale, la Regione
fa causa ad una società che si chiama AVDA, nella quale fino ad
ieri - magari voi mi dite che oggi è cambiato qualcosa... - la
Regione aveva il 49 percento, ancora oggi mi conferma l'Assessore
Marguerettaz. Noi quindi facciamo causa alla metà di noi. Cosa
succede quindi? Da una parte, paghiamo 267 mila euro - e non è
ancora finita - di spese di avvocato per far causa ad AVDA e,
dall'altra parte, la nostra metà che è nella società ripaga
probabilmente altrettante spese, magari anche di più, perché ha
perso le cause, e così noi ci becchiamo sul groppone anche la metà
delle spese di AVDA. Allora io mi chiedo veramente in questi anni
che cosa ci sono stati a fare i nostri rappresentanti all'interno
del Consiglio di amministrazione della società, perché poi alla
fine, ironia della sorte, abbiamo pagato anche quelli. Allora io
dico: ma qui siamo sempre noi che paghiamo, accidenti! La cosa
quindi diventa quasi una cosa che...è ridicola da un punto di
vista, ma, dal punto di vista di quello che ci ha rimesso la
Regione, non mi appare tanto ridicola!
È mai possibile che non ci sia stato modo di sedersi ad un
tavolo e di cercare di parlare in maniera civile con i vertici
della società tanto più che il contratto di gestione dell'aeroporto
con AVDA poi l'avete fatto voi? Voi avete visto comunque all'inizio
nella società un interlocutore affidabile, quindi voi siete andati
a prendervi la grana, e allora quanto dovremo ancora noi, come
cittadini, aspettare per vedere che questa cosa si concluda? È
venuto il momento di mettere la parola "fine", di sedersi e di
risolvere la questione. Noi l'abbiamo già sollecitata, da parte
dell'Assessore c'è stata la disponibilità ad avere direttamente
nella commissione consiliare competente l'Amministratore di AVDA:
il dottor Costantino. Questo quindi è positivo, ma io vorrei dire
una cosa: adesso non è che dobbiamo stare tanto ad aspettare,
dobbiamo correre, perché qui ogni mese che passa c'è il rischio che
arrivi un nuovo contenzioso e di questi contenziosi ovviamente
l'unico che può essere contento è l'avvocato Gianni Maria Saracco,
che ovviamente è benedetto da questa pioggia di denaro della
Regione. Sinceramente quindi noi vorremmo che questi soldi fossero
destinati da un'altra parte e che magari in altre questioni si
cercasse anche di utilizzare meglio le professionalità che ci sono
all'interno degli uffici regionali a livello di servizio legale,
per ricorrere agli avvocati solo quando sia assolutamente
indispensabile, perché questi sono costi. Ripeto: 267 mila euro
sono tanti, soprattutto per un Assessorato, Assessore, come il suo,
che è stato comunque costretto ad assumere dei tagli, che sono quei
tagli ai trasporti, anche ai tagli sul trasporto pubblico, che sono
dei tagli che sono decisamente fastidiosi per la popolazione e,
secondo noi, anche ingiusti. Io quindi direi un po' più di
oculatezza nella spesa e soprattutto adesso dobbiamo darci da fare
veramente per risolvere velocemente la questione.
Presidente
- Colleghi, se siete d'accordo, facciamo
ancora il punto 8 all'ordine del giorno, poi sospendiamo. Punto 8
all'ordine del giorno.
