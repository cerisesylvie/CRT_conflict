Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 112 del 26 ottobre 1983 - Resoconto
OGGETTO N. 112/VIII - DIFFICOLTA' DERIVANTI DAL DIVIETO DI
ASSUNZIONE DI PERSONALE DA PARTE DELL'U.S.L. DELLA VALLE D'AOSTA.
(Interrogazione e interpellanza).
PRESIDENTE:
Il punto n. 32 all'ordine del giorno,
interpellanza dei Consiglieri Mafrica, Millet e Dolchi, viene
unito, così come concordato in precedenza, al punto n. 13,
interrogazione del Consigliere Baldassarre. Ne do lettura:
INTERROGAZIONE
I vari organi di informazione hanno creato allarmismo nel
pubblico impiego. La riforma della pensione spinge un numero
elevato di lavoratori a presentare la domanda di
pensionamento..
Considerato che la legge finanziaria n. 130/83 blocca
qualsiasi forma di assunzione;
Temendo che la corsa alla pensione anticipata possa provocare
disservizi all'Ospedale Regionale di Aosta;
INTERROGA
l'Assessore regionale alla Sanità ed Assistenza Sociale onde
conoscere:
1)
quante domande di pensionamento sono state
presentate
2)
se l'Assessore ha chiesto al Ministro competente
una deroga a tale legge e in subordinazione quali provvedimenti
intende prendere.
F.to G. Baldassarre
INTERPELLANZA
VISTA la deliberazione 4896 con la quale la Giunta ha
richiesto nell'agosto scorso al Presidente del Consiglio dei
Ministri la deroga al divieto di assunzione di personale presso
l'U. S. L. della Valle d'Aosta;
ALLO SCOPO di avere un'idea più precisa dell'attuale
situazione dei servizi sanitari in Valle;
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
conoscere:
1°) quale esito ha avuto la richiesta di deroga
all'assunzione di personale e quale iniziativa intende assumere la
Giunta su tale problema, alla Luce della recente sentenza della
Corte Costituzionale;
2°) quali e quanti operatori sanitari (primari, aiuti,
assistenti, infermieri, tecnici, operai, amministrativi, ecc..)
mancano per ciascun servizio, presidio o ufficio;
3°) quali effetti hanno sullo stato dei servizi, dei presidi
e degli uffici le attuali carenze di personale.
F.ti: Mafrica D. Millet R. Dolchi G.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
L'Assessore Marcoz nelle sue nuove
funzioni è interpellato adesso per la prima volta, però ha già
avuto modo in questi pochi mesi di operare in una materia molto
delicata. Abbiamo sentito in questi giorni di minacce di
agitazioni, è una situazione molto difficile. La nostra
interpellanza è comunque rivolta a chiarire un problema specifico
che è quello delle difficoltà per il personale.
Abbiamo visto una delibera di Giunta con un elenco analitico di
tutto il personale necessario, in cui non era precisato a quali
servizi facessero capo ad esempio gli infermieri o i tecnici. Con
questa delibera si chiedeva al Presidente del Consiglio dei
Ministri una deroga per poter portare l'organico dell'U.S.L. della
Valle d'Aosta ad un livello che ne permettesse il
funzionamento.
Abbiamo poi visto una sentenza della Corte Costituzionale su
questa materia, che dice che le deroghe per ciò che riguarda il
personale e l'U.S.L. non devono essere concesse dal Presidente del
Consiglio dei Ministri ma devono riguardare le Regioni; volevo
sottolineare che il ricorso in quel caso è stato promosso da
Regioni a statuto ordinario e sarebbe stato utile che anche una
Regione a Statuto Speciale si fosse fatta sentire in questo che è
un principio sacrosanto. Se la Regione deve gestire la sanità, deve
essere lei in grado di valutare quanto personale è necessario.
Allora, su questa situazione un po' confusa volevamo avere
qualche elemento di certezza, conoscere la risposta data dal
Ministero, se tale risposta è operante visto che c'è la sentenza
della Corte Costituzionale, e se è adeguata alle necessità per
permettere ai servizi di funzionare.
Si dà atto che alle ore 18,12 assume la Presidenza il
Vice-Presidente De Grandis Franco.
PRESIDENTE
: Ha chiesto di parlare l'Assessore alla Sanità
ed Assistenza. Sociale Marcoz, ne ha facoltà.
MARCOZ - (U.V.):
Per rispondere all'interrogazione del
Consigliere Baldassarre, dal 1° gennaio 1983 alle U.S.L. sono state
presentate 79 domande di pensionamento, e precisamente: nel ruolo
sanitario n. 44, nel ruolo tecnico 22, nel ruolo amministrativo 13,
per un totale di 79 unità. Per poter avere un quadro più preciso
del personale ospedaliero voglio dare anche i dati dell'anno 1982:
abbiamo avuto 34 domande nel ruolo sanitario, 16 nel ruolo tecnico,
5 nel ruolo amministrativo, per un totale di 50 domande. Rispetto
alle assunzioni, nell'anno 1982 abbiamo avuto 28 assunzioni nel
ruolo sanitario, 18 nel ruolo tecnico, nessuna nel ruolo
amministrativo, per un totale di 46 assunzioni. Nel 1983, prima che
venisse approvata la legge finanziaria, abbiamo avuto 14 assunzioni
nel ruolo sanitario, 33 nel ruolo tecnico, 8 nel ruolo
amministrativo. Se facciamo un saldo delle differenze, si nota che
nel 1982 dimissioni n. 50, assunzioni n. 46, siamo a meno quattro.
Nel 1983, dimissioni n. 79, nuove assunzioni n. 55, siamo a meno 24
totale: meno 28 unità. Chiaramente già a quell'epoca il personale
dell'ospedale era carente. Il Consigliere Mafrica ha detto
giustamente che una Regione ha fatto ricorso alla Corte
Costituzionale, però non ha detto che questo ricorso è stato
presentato dopo diversi convegni fatti sia a Pisa che in altri
luoghi fra tutti gli Assessori regionali alla Sanità. Viste le
condizioni oggettive in quel momento, che pesavano soprattutto
sull'Emilia Romagna, è stato incaricato l'Assessore romagnolo di
fare ricorso alla Corte Costituzionale, la quale, in data 7 ottobre
1983, al punto 8, ha sentenziato che non è il Consiglio dei
Ministri a proporre le deroghe ma è competenza delle Regioni. In
più, solo ieri è arrivata la famosa circolare esplicativa del
Ministero dove si spiega come deve essere attuata l'assunzione di
questo personale. Mi riferisco al decreto del Presidente del
Consiglio dei Ministri in data 17 ottobre 1983, secondo cui solo le
Regioni possono convalidare le deroghe al divieto.
Nel frattempo, come già accennava il Consigliere Mafrica, ho
avuto diverse riunioni a livello sindacale con tutte le
rappresentanze dei Sindacati medici, paramedici e confederali per
trovare una soluzione a questo delicato problema. Nel decreto di
assegnazione delle deroghe alla Valle d'Aosta c'erano stati
concessi n. 2 primari, n. 8 aiuto, n. 8 assistenti, n. 2
veterinari, n. 25 infermieri professionali, n. 7 tecnici di
laboratorio, n. 6 tecnici di radiologia, n. 7 autisti barellieri,
per un totale di 65 unità rispetto alla richiesta che la Regione
aveva fatto, concordata in linea di mas sima con i Sindacati, che
ammontava a 220 unità, non suddivise specificatamente in quanto la
disponibilità del personale si lasciava giudicare al Dirigente
sanitario dell'ospedale. Nel frattempo si era dato il via a tutti i
concorsi banditi che sono in numero di 40 per arrivare in tempo ad
avere il personale in graduatoria ed assumerlo in base alle
deroghe. Quindi tutto il discorso adesso viene ribaltato perché le
Regioni hanno la possibilità di assunzioni, però c'è un piccolo
comma che dice che la Regione può assumere in base all'aspetto
finanziario dell'U.S.L., il quale, oggi come oggi, al 30 settembre
ha un deficit di circa 5 miliardi di lire. Chiaramente i settori
non funzionano in quanto basta la mancanza di un'infermiera per
impedire certe sedute operatorie all'ospedale, quindi, d'accordo
con i Sindacati confederali, con quelli dei medici e paramedici e
d'accordo con l'U.S.L., stiamo facendo una ricognizione di tutto il
personale ospedaliero esistente; una volta che avremo questa pianta
verranno fatte le assunzioni indispensabili per far funzionare in
modo adeguato la struttura ospedaliera.
In quell'incontro avuto ieri sera su questa situazione, tutti si
sono ritenuti - alla luce del nuovo decreto - abbastanza
soddisfatti, rimarrà il clou di tutto il problema la questione
finanziaria.
Aspettiamo che la legge finanziaria venga approvata per sapere
come faranno le Regioni a tamponare questi buchi, sarà un discorso
che tornerà in Consiglio; a questo riguardo tutte le Regioni si
sono dichiarate contrarie alla volontà impositiva di certe tasse in
quanto riteniamo che sia lo Stato - visto che il servizio viene
fatto in base ad una legge dello Stato - a pagare questa differenza
di deficit che le U.S.L. hanno sopportato fino ad oggi. Se dovesse
essere incaricata la Regione di tamponare questi inconvenienti,
riporteremo il discorso delle U.S.L. in Consiglio regionale per
vedere come si potranno reperire questi fondi.
Si auspica che nel giro di breve tempo possano essere fatte
quelle assunzioni indispensabili per fare in modo che l'ospedale e
diversi distretti e consultori possano funzionare nell'essenziale,
visto che si deve applicare un piano socio-sanitario di cui la
Regione Valle d'Aosta si è già dotata, essendo una delle quattro
Regioni che ha tale piano approvato.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ritenevo giusto lasciar parlare
dopo alcuni mesi l'Assessore Marcoz, però a parte questa piccola
parentesi mi ritengo soddisfatto delle risposte che mi ha dato.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che si debba ricordare
all'Assessore Marcoz gli impegni assunti dal suo predecessore, fra
i quali c'era quello di andare ad una revisione del piano sanitario
entro il 1983.
Ho sentito con stupore l'Assessore Marcoz dire che occorre fare
una ricognizione per accertare quanto e dove lavori il personale
dell'ospedale, perché di documenti in questa materia nella passata
legislatura ne abbiamo visti tanti. Ma credo che cominciare a
lavorare su questo problema sia necessario perché è una materia
complessa che tocca direttamente e in modo grave in molti casi,
tutti i cittadini.
Credo che anche la Commissione Sanità debba cominciare a
prendere in questa legislatura nuovamente in esame questi problemi,
perché ce ne sono tanti da risolvere, come dimostrano le agitazioni
in corso e come dimostra anche la situazione un po' confusa che
riguarda il personale in seguito alla sentenza della Corte
Costituzionale.
PRESIDENTE
: Ha chiesto di parlare l'Assessore
all'Agricoltura e Foreste Rollandin, per fatto personale, ne ha
facoltà.
ROLLANDIN - (U.V.):
Vorrei sottolineare, Consigliere
Mafrica, al di là delle affermazioni di cui ognuno si rende
responsabile, che essendosi trascinata l'applicazione del
precedente contratto e quindi con i passaggi di livello, i
contemporanei passaggi di ruolo determinavano che quel personale
che chiedeva il ruolo tecnico, svolgeva ruoli amministrativi, di
conseguenza poi nella determinazione del personale e delle
richieste successive portava a dei disguidi nell'inquadramento.
Questo posso, dire, per il resto non solo si sa che tipo di
personale c'è perché ci sono i ruoli ed è una delle poche Regioni
che aveva i ruoli aggiornati. Questo è un atto ufficiale della
Giunta.
