Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 1660 del 17 dicembre 2015 - Resoconto
OGGETTO N. 1660/XIV - Interpellanza: "Organizzazione di un
efficiente servizio di emergenza sanitaria territoriale".
Presidente
- Ricordo che si scusa l'assenza del
Presidente della Regione, che come ha già comunicato alla
Conferenza dei Capigruppo, è impegnato oggi, a Roma, in una
riunione della Conferenza dei Presidenti delle Regioni. Come
precedentemente concordato, abbiamo ancora 8 punti ispettivi da
concludere. Un po' di silenzio, per cortesia. Punto 20 all'ordine
del giorno.
La parola al collega Chatrian.
Chatrian (ALPE)
- Sì, grazie Presidente e buongiorno a
tutti.
Abbiamo presentato questa iniziativa dodici giorni fa. Un primo
elemento, prima di illustrare questa nostra interpellanza, è che
l'Assessore, la maggioranza, ha stoppato, congelato, sospeso, la
riorganizzazione del progetto DERA (il Dipartimento Emergenza,
Rianimazione e Anestesia). Diciamo che è positivo, colleghi
Consiglieri di maggioranza, anche se "a babbo morto"; purtroppo -
come sempre è vostra abitudine - continuate a utilizzare lo stesso
metodo e lo stesso procedimento. Noi, gruppi consiliari di ALPE,
UVP e Cinque Stelle, il giorno prima, martedì, dopo una mattinata
molto interessante, audendo prima il Direttore generale e il Capo
del Dipartimento insieme all'Assessore, poi i rappresentanti dei
medici e, successivamente, le organizzazioni sindacali di tutto il
comparto che lavora all'interno del Dipartimento, avevamo fatto un
comunicato stampa dicendo: a fronte di questa situazione, invitiamo
subito l'Assessore e la maggioranza a cambiare metodo di lavoro e,
soprattutto, a sospendere ogni ulteriore modifica o realizzazione
senza preventiva verifica.
Puntualmente, all'inizio del Consiglio, ieri mattina, è arrivato
un comunicato stampa dell'Assessore Fosson e delle forze di
maggioranza che congelano e stoppano il tutto, e questo è quello
che hanno dato. Indubbiamente l'obiettivo di questa iniziativa è
avere delle risposte puntuali da parte dell'Assessore, e noi
sinceramente ci siamo chiesti, dopo aver audito e aver avuto
qualche informazione in più, cosa è successo e cosa sta succedendo,
il perché di tutto questo, a chi giova, chi è la mente di questa
riorganizzazione e chi ha dettato l'agenda nel modificare e
riorganizzare tale "gioiello", così era definito - e voi lo sapete
meglio di me - il nostro sistema di emergenza-urgenza che fino alla
fine 2014 era appunto considerato un gioiello, e poi qualcuno ha
deciso di metterci mano senza indubbiamente confrontarsi con
nessuno. Vi faccio questo passaggio: il decisore politico, cioè il
Consiglio regionale, i commissari della V Commissione e chi ha
voluto assistere all'audizione di martedì, è venuto a conoscenza
del progetto DERA martedì mattina, e neanche dall'Assessore o dal
Direttore generale Veglio, ma dalle organizzazioni sindacali alle
quali praticamente è stato spedito il 5 di novembre. Mi sembra che
neanche i colleghi di maggioranza avessero assolutamente questo
progetto, ma al di là di questo - e questo è il metodo! - tale
progetto è stato fatto dopo aver fatto la riorganizzazione, peggio
ancora! Prima qualcuno ha fatto la riorganizzazione - l'Assessore
ci dirà e mi smentirà ufficialmente - e poi hanno scritto nero su
bianco il progetto; siamo veramente...scusatemi, non siamo, "siete"
un po' al ridicolo!
Un'altra riflessione che vorrei fare: non abbiamo capito se chi
ha dettato l'agenda su questa riorganizzazione è il decisore
politico, sinceramente non l'abbiamo capito; non vorremmo fossero i
capi all'interno della sanità, che dal nostro punto di vista hanno
un altro ruolo, quello dell'attuatore, perché a monte c'è il
decisore politico e successivamente, dopo aver deciso la strategia,
c'è l'attuatore.
Terza considerazione: il confronto vero con tutte le figure
professionali che compartecipano per dare risposte puntuali alla
nostra comunità sul delicato tema dell'emergenza e dell'urgenza.
Ebbene, con tutte le figure - apicali e non - del comparto che si
occupano di emergenza e urgenza, nessun confronto è stato fatto in
questi mesi, nonostante questa pesante e imponente
riorganizzazione. Ci sembra che la proposta fatta martedì mattina
dal dottor Veglio e dall'Assessore sia molto una "proposta Pronto
Soccorso centrico", e mi spiego un po' meglio. Ci spiace come
gruppo ALPE che non sia presente il Presidente Rollandin, ci spiace
molto, perché durante la finanziaria avevamo suonato un campanello
d'allarme: facciamo attenzione, perché anche per la sanità ci
sembra che la filosofia sia quella di riaccentrare il tutto
all'interno del Pronto Soccorso e smantellare il vero punto di
forza, il punto cruciale, che è il presidio sul territorio. Siamo
per una territorializzazione della sanità. Questo non lo dice
Chatrian, non lo dicono i componenti di ALPE, ma ce l'hanno detto
ad esempio martedì i rappresentanti dei medici della
riorganizzazione del servizio regionale di emergenza-urgenza
sanitaria: "
La proposta è centrata sull'ospedale con i suoi
operatori e le sue diverse articolazioni in controtendenza
-
questo è il passaggio dal nostro punto di vista cruciale -
con
le attuali linee di indirizzo regionali che vanno verso un
potenziamento del territorio
. Ecco, dal nostro punto di vista,
il tutto gira attorno a questo indirizzo, a questa visione, a
questo concetto principale e fondamentale.
Vi sono poi indubbiamente delle criticità che ci sono state
evidenziate proprio durante le audizioni e gli esempi sono quelli
che poi dal nostro punto di vista fanno la differenza. Alla domanda
se è una questione economica - non sembra, perché sulla vita non si
scherza, quindi penso che se avevamo un gioiello avremmo dovuto
mantenerlo - la risposta è stata: non è una questione economica,
tant'è vero che all'interno della nostra iniziativa chiediamo
perfettamente all'Assessore Fosson - perché nessuno oggi ha questo
dato - se avete risparmiato qualcosa, oltre a dirci che di due
Dipartimenti ne abbiamo fatto uno grande, dove un capo è il vero
capo, dove il capo decide, smantella, fa e...non risponde alle
lettere, Assessore Fosson! I volontari del soccorso, 700 persone
che dedicano parte della loro vita, hanno scritto alla Direzione
generale - sabato lei non era presente a Saint-Vincent - e hanno
inaugurato un piccolo ufficetto per dare ulteriormente la
possibilità di dare qualche passaggio in più alle nostre località,
alle nostre comunità; ebbene, vi assicuro che la lamentela più
importante è che a domande fatte, soprattutto con lettere, non vi
sono risposte dalla Direzione generale.
Ancora altre considerazioni: qui si stanno delle cose di cui
praticamente non riusciamo a capacitarci. Secondo il nuovo piano
aziendale il medico di centrale è attualmente responsabile della
CUS, degli infermieri di Morgex, di Aosta, di Châtillon, e
prossimamente anche di Donnas, deve intervenire anche sul
territorio con l'unica auto medica presente e deve in contemporanea
lavorare sul paziente nonché stare al telefono per risolvere
eventuali criticità di centrale o degli infermieri di altre sedi.
Potrei fare altri esempi, la legge italiana identifica negli OTS
dei tecnici non dei sanitari e il
triage
è competenza del
sanitario che è il diretto responsabile di ciò che decide. È
proprio su quello che poche ore fa il Direttore generale scrive al
Direttore della DERA e all'Assessore, per conoscenza, indubbiamente
rispondendo ad una lettera, e dice: "
In relazione all'oggetto e
considerato che periodicamente emergono dubbi interpretativi
relativamente al ruolo e all'attività degli OTS all'interno della
centrale di soccorso, si ritiene indispensabile fornire i seguenti
elementi di riflessione... Da tutto quanto sopra esposto
-
perché non ho tanto tempo -
deriva che il rifiuto per l'OTS,
l'operatore tecnico, di processare le chiamate di soccorso secondo
le modalità più sopra descritte, costituisce violazione di una
legge vigente e, come tale, passibile di provvedimenti
disciplinari
". Non capiamo qual è la regia, Assessore Fosson,
queste sono minacce, brutte minacce, e sono brutte pagine. Oltre a
quello, dato che oggi lei non ci ha ancora fornito i dati - faccio
solo un esempio prima, perché aspettiamo attentamente la sua
risposta - ci sembra che nel 2015 i suoi medici del Pronto Soccorso
abbiano dato la risposta puntuale entro 10 minuti a un codice
giallo (quello del vecchio Pronto Soccorso) con una percentuale che
si attesta intorno al 65 percento, mentre nel 2014 la percentuale
era intorno al 78 percento. Bene, se qui stiamo aumentando i
livelli qualitativi, ci spieghi lei, perché le domande sono molto
puntuali e due sono gli elementi: cosa volete fare del territorio e
cosa volete fare delle figure all'interno? E poi ci declini per
favore bene l'ex guardia medica, il medico di famiglia...
Presidente
- Collega, la prego di concludere.
...chi fa che cosa - scusi Presidente, qualche secondo e termino
- e poi oltre ai tempi ci dica e dica ai valdostani veramente
quanto avete risparmiato su questo grosso e colossale Dipartimento,
poiché non è mai successo, in Valle d'Aosta, che pochissime persone
detengano così tanto potere e, da come abbiamo capito in
commissione, non abbiamo capito chi ha deciso questa
organizzazione.
Presidente
- Grazie collega. La parola all'Assessore
Fosson.
Fosson (UV)
- Sì, grazie Presidente.
Intervengo molto volentieri su questo facendo una premessa: è in
corso un processo di riorganizzazione; causato anche dalle minori
risorse, e quindi non è vero che non ci siano da considerare anche
i fattori economici, perché quando si passa da 270 milioni di
finanziamento del passato a 232 milioni nel presente penso che il
problema economico ci sia, e penso che sia un problema di tutti
riorganizzare alla luce di queste nuove esigenze. È facile dire di
non togliere e di mettere in più, ma la logica è che abbiamo molte
meno risorse e quindi la riorganizzazione è necessaria, anche per
un'ottimizzazione, perché nel metodo precedente avevamo sicuramente
delle figure che a volte si embricavano causando degli sprechi.
Questa riorganizzazione è partita sicuramente dal Pronto Soccorso,
e non da adesso. Il documento del DERA, che è un documento tecnico
che non aveva validazione politica e che doveva avere ancora
diversi incontri tecnici, aveva già previsto delle azioni dal 2014,
questo è vero, azioni che sono già state fatte e altre non fatte.
Io ho cercato proprio di mediare - e non da ieri - questo grande
contrasto sindacale e già da 15 giorni abbiamo comunque sospeso per
fare un giro di osservazioni. Quando ho avuto l'incontro con i
sindacati, 15 giorni fa, ho detto che non si sarebbe più cambiato
nulla finché non fosse partito il tavolo tecnico con i sindacati e
l'azienda, proprio perché ci fosse una verifica maggiore. È chiaro
che la riorganizzazione è partita solo e soprattutto dal Pronto
Soccorso, perché i tecnici hanno pensato che lì ci fosse comunque
la possibilità di ottimizzare e non di diminuire la qualità. È
difficile in questo periodo, con molte meno risorse, organizzare e
mantenere tutto quello che c'era in Valle d'Aosta, perché il
momento impone sicuramente un'osservazione e una riconsiderazione
organizzativa. In un momento in cui, lo ammetto, la comunicazione
di questo piano con l'azienda e anche con le forze politiche ha
avuto dei problemi - lo diceva il Capo Dipartimento - è chiaro che
questo si inserisce in una grande confusione che è anche quella che
c'è in Italia; ieri abbiamo avuto uno sciopero, 200 mila medici
sono scesi in piazza e sono previsti altri momenti di protesta. Ho
sempre detto che questa legge delle 12 ore impatta tremendamente
sul sistema di emergenza e molti disegni sono nati da questo; è una
legge che penalizza soprattutto gli ospedali piccoli. Ho chiesto
urgentemente un incontro con il Ministro proprio per vedere se
riusciamo a determinare un nuovo sistema. Questo che lei dice degli
OTS è scritto, è una lettera scritta male, che presuppone però un
chiarimento legale da parte nostra in un momento in cui queste
figure hanno sempre svolto da anni questo servizio; per cui, prima
di cambiare, bisogna fare anche in questo caso delle analisi. Le
polemiche poi ci sono, ma direi che il punto di partenza è che
abbiamo 232 milioni invece dei 270 che avevamo anni fa.
Lei mi chiede se è vero che tra i 10 medici che hanno superato
il concorso c'è un segno di disagio: bisogna dire che questi
concorsi erano pubblicati da sei mesi, quindi i medici che hanno
fatto questo concorso già sapevano sicuramente della situazione del
Pronto Soccorso. Due che hanno vinto perché erano veramente bravi e
che venivano da fuori, avevano già altri incarichi. Sono i primi
concorsi che noi facciamo sulla figura del medico di emergenza, che
è nuova e che finalmente il Governo ha legittimato e che andrà a
sostituire i MET; sono pochi i concorsi che per il momento vengono
espletati, per cui sono molto appetibili. Questi medici che hanno
vinto hanno rinunciato - uno aveva già un posto fisso - perché
hanno avuto nel frattempo un posto di lavoro molto importante; uno
è in Francia a lavorare; altri due hanno rinunciato: uno per motivi
familiari e un altro perché sempre a causa del fatto che aveva un
altro impiego, però cinque di questi medici sono stai assunti. È
chiaro che c'è un momento di grande disagio tra la classe medica,
perché i fondi e le risorse sono minori e i turni sono maggiori. Mi
dispiace che l'altro giorno non abbiamo portato i dati, che in
realtà ci sono.
Lei mi chiede inoltre - questo è il dato importante che citava
anche
La Stampa
- se la qualità è tale per cui il sistema
non è più sicuro; abbiamo ascoltato l'audizione del dottor Veglio
l'altro giorno e il sistema è viceversa sicuro. Domani le do i dati
aziendali in Commissione. I dati sono quelli relativi ai tempi di
arrivo del medico e sono evidenziati in due tabelle. Una di queste
è del Ministero che mette insieme tutte le Regioni d'Italia e tutti
i codici; in Valle d'Aosta si parla di tempi di attesa di 23
minuti, però con la nuova organizzazione avvenuta tra il 2011 e il
2012 siamo scesi a 22-21 minuti medi. Tenga presente che, in una
zona di montagna poco demograficamente stabilita come questa, sono
tempi buoni. Il Veneto e il Trentino si attestano sui 23 minuti,
mentre mancano i dati di Bolzano che non sono mai stati pubblicati
proprio per questo. I dati più importanti sono divisi per codici,
perché il Dipartimento di emergenza li elabora così e ci dicono per
esempio che il codice rosso ad Aosta ha una media di arrivo del
mezzo sanitarizzato di 8 minuti al mattino e di 36 alla sera; a
Châtillon è di 11 minuti al mattino per il codice rosso e nel
pomeriggio è di 11 minuti; a Donnas, è vero, la media dei minuti al
mattino per il codice rosso è di 14,5 e al pomeriggio è di 17
minuti. Sono tutti dati e tabelle profondamente al di sotto della
media, per cui il nostro sistema è ancora sicuro, è un sistema di
qualità, e i dati su questo mi sembra siano molto importanti.
Lei mi chiede poi quanto si è risparmiato con la nuova
organizzazione (questo è un dato importante e glielo leggo); si
sono unificati i due Dipartimenti e il risparmio è stato di 20 mila
euro, ma soprattutto si è ridotta la spesa dell'LPA: nel 2014
c'erano 800 mila euro di risorse aggiuntive, di cui 500 mila
utilizzate per i turni in più e per l'emergenza (che adesso non ci
sono più) e si è ridotta la spesa per il personale, quindi il
risparmio complessivo è stato di 991 mila euro. Ora è chiaro che
questo risparmio e questa riorganizzazione non devono avvenire solo
per il sistema di emergenza; infatti noi abbiamo stoppato la
riorganizzazione perché, come diceva qualcuno in commissione,
questa verrà effettuata anche in altre parti.
Relativamente alle attese in Pronto Soccorso, possiamo dire che
il nostro sistema di Pronto Soccorso rimane sempre uno dei sistemi
più agili e più rispondenti al cittadino. Le do sempre i dati
riferiti al 2015: mentre per il codice giallo la media italiana è
di 10-15 minuti, da noi è di 11 minuti; per il codice verde la
media in Italia va dai 30 ai 60 minuti, mentre da noi è di 36,1
minuti; per il codice bianco, soprattutto adesso che non ci sono
più, la media dei minuti di attesa è di 58,7 contro i 120 minuti di
altre realtà; il codice rosso chiaramente non ha attesa. Io penso
che questi dati siano estremamente importanti per definire ancora
che il nostro sistema di emergenza è di qualità, è sicuro, anche se
ha dovuto passare attraverso una riorganizzazione che è importante,
e che in questo momento vogliamo vedere se è sostenibile attraverso
un incontro con le forze sindacali e con tutti gli operatori del
settore.
Lei mi chiede infine quali sono gli indirizzi politici.
Chiaramente è un sistema che ha subito una profonda
riorganizzazione, e non da adesso: chissà perché nel 2010 andava
tutto bene con l'infermiere sulle ambulanze a Morgex la cui ipotesi
era stata condivisa. È chiaro che l'avvento della legge europea ha
dato sicuramente una difficoltà e un disagio maggiori. È però un
sistema sicuro e, come diceva la dottoressa Plati, è un sistema che
non ha dato in questi ultimi tempi nessuna contestazione
particolare al Tribunale del malato. Le priorità politiche in
questa riorganizzazione dell'emergenza sono due. La prima è il
territorio, e questo per la continuità assistenziale - ho detto
quanto sia importante - e, la seconda, è sicuramente salvaguardare
l'emergenza territoriale, su tutto il territorio, non solo in un
ospedale centrico. L'Assessorato è intervenuto proprio per fare
delle osservazioni e per confrontarsi in questo tavolo tecnico in
cui si sta discutendo soprattutto per l'infermiera jolly nel Pronto
Soccorso, che sarà importante stabilire con quali modalità
utilizzarla. L'incontro con la V Commissione comincia domani, e
andrà avanti, avrà un percorso di confronto notevole sino alla fine
di voto, perché l'atto aziendale dovrà essere approvato dalla
commissione e il nuovo atto di programmazione sanitaria dovrà
essere approvato sia in commissione che in aula.
Lei mi parla poi dei volontari e io le dico che passo tantissimo
tempo con loro, li ascolto, rispondo loro al telefono, per cui le
assicuro che svolgono il loro compito.
Presidente
- Assessore, la prego di concludere.
Fino all'approvazione dell'atto aziendale, questo sistema,
soprattutto quello dell'emergenza (che è una priorità e che è stato
bloccato), permetterà alcune considerazioni per verificare la
sostenibilità alla luce della qualità che vogliamo offrire. Io
penso che questo, in un momento di grande difficoltà, sia comunque
un punto fermo per la Valle d'Aosta. I dati dei tempi di arrivo del
mezzo e del Pronto Soccorso che porterò domani in commissione per
un confronto sono comunque dati che in questo momento ci fanno
onore.
Presidente
- La parola al collega Chatrian.
Chatrian (ALPE)
- Sì, grazie. Grazie Assessore.
Al punto 1 lei ci ha detto che probabilmente questi quattro
medici hanno avuto altre proposte, ma le assicuro che qualcuno ha
deciso di non accettare perché, com'era organizzato all'interno,
era una giungla. Il secondo punto è legato al discorso dei tempi.
Assessore, quello che noi vogliamo spiegare ai cittadini valdostani
- lei ce lo spiegherà domani, ma noi abbiamo avuto modo di avere
ieri i dati in commissione - è che rispetto al 2014 il livello si è
abbassato, e sono i dati a dirlo, Assessore Fosson! Faccio solo un
esempio: con il codice giallo solo il 65 percento rientra nei 10
minuti; nel 2014, nei 10 minuti rientrava il 78 percento degli
accessi, vuol dire che siamo passati comunque ad un delta negativo
del 13 percento su circa 3.500 accessi e parliamo di cifre
importanti, di più di 500 persone che sono fuori dagli
standard
che avevamo nel 2014. Sul punto 3, Assessore
Fosson, lei ci dice che in tutta questa riorganizzazione
probabilmente abbiamo risparmiato 900 mila euro. Mi sembra - e poi
verificheremo nei prossimi giorni - che l'LPA era già stata
azzerata nel 2014; di conseguenza, tolto l'azzeramento dell'LPA, il
risparmio su questa riorganizzazione è pari allo zero! Quarta
considerazione: per quanto riguarda invece i volontari, lei
telefonerà sicuramente tantissimo, riceverà tantissime telefonate,
ma lei sa che la pubblica amministrazione parla solo per atti o
tramite lettere o con scritture nero su bianco. Lei sa che i
volontari hanno richiesto ufficialmente alla Direzione generale di
avere delle risposte sul perché è stato trasferito l'Ufficio
trasporti sanitari che funzionava molto bene, si utilizzavano bene
le risorse dei volontari e delle figure professionali, ma voi avete
deciso così, senza neanche avvisare,
tambour battant
, di
azzerare il tutto, oltretutto mettendoli anche in difficoltà,
perché loro si erano strutturati con una sede e con un
finanziamento che hanno avuto nel 2010, senza nessuna cortesia a
persone che, peraltro, dedicano parte della loro vita per aiutare e
sostenere il nostro sistema territoriale; stessa considerazione per
quanto riguarda un'altra lettera molto importante in cui si
chiedono i protocolli operativi, sempre dei volontari.
Assessore Fosson, faccio anche una riflessione sul territorio.
Lei, la scorsa volta, durante il dibattito in finanziaria ci ha
portato un po' fuori strada parlandoci delle ex guardie mediche,
della continuità assistenziale, del medico di famiglia. Bene,
riguardo ai medici di famiglia, lei sa che non è segnalato da
nessuna parte che vengano interpellati in caso di emergenza, lei lo
sa...posso fare una seconda considerazione, dato che arrivo dal
territorio? Lei non arriva dal territorio, io invece sì, e abito il
territorio! Per esempio, se di notte ad Antey c'è un arresto
cardiaco, viene attivata la guardia medica in attesa del 118 che
parte da Châtillon, ma se ciò avviene di giorno il 118 chiama l'MMG
più vicino. Non declino oltre, lei sa perfettamente a cosa mi
riferisco, ci sono figure professionali che non possono fare certe
cose da contratto e da professione, e non penso sia questo il
momento per cui voi decidete che gli operatori tecnici devono fare
gli infermieri, che gli infermieri devono fare i medici e che i
medici forse non devono più fare nulla...penso che anche lei sia
d'accordo su questa mia analisi! Il decisore politico deve
riprendere in mano la situazione. Colleghi di maggioranza, non
facciamo fare i politici ai dirigenti, facciamo noi politica,
decidiamo noi le istanze, decidiamo noi il disegno della sanità sul
territorio se vogliamo mantenere alti gli standard, anche per il
territorio che, ad oggi, ha deciso come scelte di vita di non stare
a 15-20-25 chilometri dal Pronto Soccorso del centro di Aosta.
Questo è l'auspicio e questo sarà il nostro contributo,
tranquillamente, le polemiche a noi non interessano, a noi
interessa carta che canta, e a noi interessano i cittadini, tutti i
valdostani. Grazie.
Presidente
- Grazie collega. Punto 21 all'ordine del
giorno.
