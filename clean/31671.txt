Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 653 del 15 luglio 2009 - Resoconto
OGGETTO N. 653/XIII - Interpellanza: "Interventi per
contrastare il propagarsi del fenomeno della criminalità
organizzata mafiosa nella regione".
Interpellanza
Ricordato il recente arresto di quattro valdostani da parte
dei carabinieri del ROS, su mandato della Direzione distrettuale
antimafia di Torino, nell'ambito di una vasta operazione contro il
traffico di cocaina gestito dalla 'ndragheta calabrese;
Ricordato che secondo la relazione della "Commissione
parlamentare d'inchiesta sul fenomeno della criminalità organizzata
mafiosa o similare" sarebbero attive in Valle d'Aosta ben otto
organizzazioni criminali di tipo mafioso;
Rilevato che per comprendere i processi di diffusione della
mafia in Valle d'Aosta sembrano rilevanti le tesi riconducibili
alla "metafora del contagio" vale a dire "l'insorgenza della mafia
come conseguenza inattesa di fatti demografici";
Evidenziato che, pur non rilevando tangibili manifestazioni
dell'operatività in Valle d'Aosta di organizzazioni criminali di
tipo mafioso, le autorità competenti hanno sempre affermato la
presenza di soggetti riconducibili a tali organizzazioni con
mansioni di supporto logistico per l'esercizio di attività
delittuose;
Constatato che le recenti operazioni di polizia confermano
che la Valle d'Aosta, per la sua posizione geografica, è
un'importante area di transito per molteplici traffici illegali e
che i clan operanti nella nostra regione esercitano le attività nei
settori di tradizionale interesse, quali il traffico di
stupefacenti e di armi, usura, truffe, riciclaggio e
contrabbando;
Ricordato che le Istituzioni hanno il compito di svolgere
percorsi ed interventi tesi al contrasto delle organizzazioni
mafiose in particolare sul piano culturale e di impegno civile a
favore della creazione di una società alternativa alle
mafie;
i sottoscritti Consiglieri regionali
Interpellano
il Presidente della Regione per conoscere:
1) se le recenti indagini hanno portato alla luce l'esistenza
di nuovi elementi di valutazione o di nuovi livelli di
specializzazione rispetto alle matrici criminali mafiose già
segnalate nella sua risposta alle interrogazioni consiliari nella
seduta del 25 febbraio 2009;
2) se ritiene utile verificare la fattibilità di una concreta
cooperazione della Regione, d'intesa con le autorità competenti,
per l'attuazione di un progetto di recupero e di riutilizzo sociale
di uno dei beni confiscati alla mafia, in particolare azienda
agricola di una regione a noi vicina, trasferiti ai comuni e dati
in gestione a fondazioni, associazioni, cooperative.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente. Perché l'Italia è
riuscita a sconfiggere il terrorismo politico, ma ha perso la
battaglia contro la mafia? Su questo realistico interrogativo è
costruito il nuovo libro "Le due guerre" di Giancarlo Caselli, Capo
della Procura della Repubblica di Torino. Domanda che sembra essere
la storia di una sconfitta, domanda inquietante, domanda anche un
po' malinconica. Domanda che mi preoccupa perché la storia del
Magistrato torinese è la storia della lotta della giustizia contro
la mafia. Se anche chi ha vissuto e vive in trincea ogni giorno,
non abbassando la guardia, si pone quella domanda, significa forse
che non c'è più speranza? Io non ci credo, non ci voglio credere.
Nell'operazione coordinata dalla Direzione distrettuale antimafia,
condotta dai Carabinieri del ROS, con la diretta responsabilità del
Procuratore Capo Giancarlo Caselli, come tutti sanno, sono stati
arrestati nel corso di queste settimane quattro valdostani. Il
provvedimento di fermo riguarda la diramazione valdostana della
cosca Nirta coinvolta nella faida di San Luca nella Locride,
operazione che invece dovrebbe confermare una rinnovata e sempre
più forte volontà dello Stato italiano di combattere e sconfiggere
tutte le mafie. Lo sappiamo, lo sapete, mafia è impresa e non si
limita solo a colludere con le imprese. La mafia è politica e non
si limita soltanto a colludere con la politica. Le risposte quindi
devono essere ancora più forti e decise: quella della giustizia,
con l'impegno delle forze dell'ordine e della Magistratura, che
rappresenta oggi il migliore incoraggiamento possibile a tanti
cittadini onesti, impegnati in una coraggiosa battaglia contro
l'oppressione del potere criminale; ma anche quella della politica,
perché la lotta alla criminalità mafiosa deve rappresentare un
preciso impegno anzitutto del Parlamento e delle istituzioni tutte.
Ancora una volta la recente operazione di polizia ha portato alla
luce la presenza in Valle d'Aosta, si dice così, di soggetti
riconducibili alle organizzazioni criminali di tipo mafioso e la
quasi totalità di tali presenze riguarda la 'ndrangheta. Tutto ciò
era ben presente nella relazione della Commissione parlamentare di
inchiesta sul fenomeno della criminalità organizzata mafiosa, ma
non voglio dilungarmi sulle indagini in corso.
Nell'interpellanza abbiamo infatti chiesto al Presidente della
Regione l'aggiornamento della situazione e se sono emersi nuovi
elementi di valutazione o nuovi livelli di specializzazione
rispetto anche alle cose che ci ha detto pochi mesi fa proprio in
quest'aula. L'interpellanza vuole invece essere strumento per
riflettere su cosa voglia dire oggi, per le istituzioni, lottare
contro la mafia. Quali le condizioni necessarie, perché nella
società cresca e si mantenga viva una coscienza civile che possa
estirpare alla radice il germe della mafia. Certo, grazie al lavoro
investigativo, grazie al sacrificio e all'impegno dei magistrati e
delle forze dell'ordine, siamo arrivati ai successi contro le mafie
di oggi, ma solo nello stretto rapporto tra istituzioni e cittadini
si crea quel legame solido e sano che rappresenta l'argine vero e
profondo all'espansione mafiosa. L'interpellanza vuole essere uno
stimolo in più per rafforzare il versante della prevenzione,
dell'opera di contrasto alla mafia nella consapevolezza che il
versante repressivo è necessario, ma non sufficiente. La prima vera
risposta al controllo mafioso del territorio è la pratica di
cittadinanza e partecipazione che singoli, associazioni, formazioni
sociali e imprese di ogni genere e istituzioni sono chiamate a
costruire e a vivere. La battaglia contro la mafia è un percorso di
impegno culturale, uno strumento di lavoro per la legalità e la
giustizia sociale. In questi anni la Regione, attraverso i percorsi
della legalità e i
Memorial day
nelle scuole, si è impegnata
per costruire sinergie politico-culturali e organizzative volte a
diffondere messaggi ed obiettivi contro le illegalità e i soprusi,
per la cittadinanza e la solidarietà. Con questa interpellanza
vogliamo verificare la possibilità di compiere un piccolo ulteriore
passo in avanti in questa direzione. Siamo una piccola realtà
regionale che vive in un Paese segnato dalla paura, dalla
stanchezza, dalla rassegnazione, caratterizzato da una deriva etica
e culturale che ci riporta a vivere in una società "barricata" che
si sente minacciata dalla sola presenza dell'altro. Una società che
è interessata al nuovo, ma che, anziché cercarlo in avanti ogni
giorno, lo cerca indietro difendendosi. In questo contesto, a
nostro avviso, ad avviso di chi lotta ogni giorno contro le
ingiustizie, lo abbiamo sentito pochi giorni fa ad Aosta, nella
conferenza organizzata dalla Presidenza di questo Consiglio, dal
portavoce della Comunità di Sant'Egidio, in questo contesto appunto
i poteri criminali vanno a nozze e trovano terreno fertile per
moltiplicare i loro affari.
Tutti noi siamo chiamati a una grande sfida, che è prima di
tutto culturale. La proposta è di metterci in gioco come Regione in
un percorso nuovo, che è quello della gestione, non da soli certo,
ma insieme ad altri attori istituzionali e non, di un bene
confiscato alle mafie. Un'occasione per dire che noi Valle d'Aosta
vogliamo fare la nostra parte. Il riutilizzo sociale dei beni
confiscati alle mafie è disciplinato dalla legge n. 109/1996, che
prevede l'assegnazione dei patrimoni e delle ricchezze di
provenienza illecita a quei soggetti, associazioni, cooperative,
Comuni, Province, Regioni in grado di restituirli alla cittadinanza
tramite servizi e attività di promozione sociale. Al 31 dicembre
2008 i beni confiscati alla criminalità sono 8.446, di cui già più
del 50 percento destinati per finalità sociali o istituzionali;
molti, la gran parte di quei beni si trovano nelle quattro regioni
meridionali, ma, tranne la Valle d'Aosta e l'Umbria, anche le altre
regioni hanno la disponibilità di beni immobili confiscati: il
Piemonte 102 e la Liguria 18. Perché allora non studiare la
possibilità di trasformare, in accordo con un Comune di quel
territorio, con più Comuni, con la Regione, con la Provincia e con
il Commissario straordinario del Governo per la gestione e la
destinazione dei beni confiscati alle mafie, di trasformare una
terra di mafia in un'azienda che opererà nel settore
agroalimentare, ad esempio, o lattiero-caseario, o vitivinicolo;
una fattoria didattica sperimentale al servizio dello sviluppo
eco-sostenibile del territorio, con attività di turismo
responsabile e l'uso di tecnologie produttive innovative. Una
fattoria anche bioenergetica, in grado di produrre energia da fonti
rinnovabili, fortemente attenta alla salubrità e qualità dei
prodotti e del territorio e alla formazione lavorativa dei giovani.
Fantasia? No, perché ci sono già esempi concreti: le Terre di Don
Beppe Diana, o il Ciliegio della Fondazione San Vito Onlus
istituita dalla Diocesi di Mazzara del Vallo e sostenuta anche da
Vodafone Italia. Fantasia? No, perché anche "La Stampa", se avete
visto, domenica scorsa 12 luglio ha posto in primo piano, nelle due
pagine, la concreta possibilità, anzi il tentativo da parte dello
Stato sempre di più del riutilizzo dei beni confiscati,
riaffermando così il principio della legalità. Ci rendiamo
benissimo conto che gli esempi citati prima non sono facilmente
riproducibili, ma perché non provarci anche in piccolo? Non è una
cosa semplice, ma se c'è la volontà politica, si può cominciare a
programmare innanzitutto una serie di azioni di conoscenza,
verificare l'effettiva praticabilità; azioni di conoscenza
propedeutiche allo studio di un progetto di fattibilità ovviamente
d'intesa con tutti i soggetti istituzionali, in particolare i
Comuni o il Consorzio di Comuni a cui è demandata la gestione dei
beni confiscati.
Président
- La parole au Président de la Région,
Rollandin.
Rollandin (UV)
- Grazie, Presidente. Il tema che è stato
evocato dal collega Rigo credo sia sempre di attualità e di grande
importanza, quindi è giusto che vi siano le sottolineature che
sicuramente condividiamo sia nell'ambito dell'impegno per
combattere la mafia, sia nell'ambito dello sforzo fatto dai
magistrati impegnati in prima linea, in particolare la figura a
questo proposito non solo per l'ultimo libro "Le due guerre" come è
stato citato di Giancarlo Caselli, ma di tutti gli altri magistrati
che hanno perso la vita per questa lotta alla mafia. Tutti gli anni
in Valle celebriamo il ricordo importante di Borsellino per quanto
riguarda proprio la lotta alla criminalità organizzata. Credo che
su questo sia corretto dire che in questi ultimi tempi non a caso
si è associata la lotta alla mafia con la lotta che drammaticamente
si sta portando avanti in Afghanistan per ridurre il terrorismo in
quella zona, sono due lotte particolari, difficili, lunghe che
devono essere affrontate con metodo e continuità, perché è
difficile che vi siano successi solo con azioni estemporanee; in
questo senso credo che vada tutto l'impegno necessario.
Venendo alle due domande principali, per quanto riguarda in
particolare la prima, devo dire che sull'inchiesta, come è
evidente, non possono essere date informazioni che sono riservate,
in quanto è ancora in corso. Per quanto riguarda l'aggiornamento su
quanto era stato detto per la criminalità organizzata, è apparso e
credo che purtroppo sotto questo profilo sia abbastanza evidente
che vi siano tentativi di infiltrazione anche in Valle d'Aosta; non
lo abbiamo mai escluso, abbiamo detto che al momento non ci sono
casi eclatanti o clamorosi di ulteriori segnalazioni che vadano
nella direzione dell'acuirsi del fenomeno. Sappiamo che ci sono
anche collegamenti con le zone dove c'è maggiore presenza di
denaro, lo abbiamo detto, senza escludere che i controlli che
vengono fatti al Casinò vanno in questa direzione; sono difficili,
sono a volte un po' particolari, ma devono essere fatti, la lotta
all'antiriciclaggio, la lotta che viene fatta per l'individuazione,
che è metodica, di quelli che frequentano la Casa da gioco è fatta
per evitare che vi siano possibili infiltrazioni in questo ambito
di unità mafiose. La stessa cosa viene fatta quando riuniamo il
Comitato per l'ordine e sicurezza pubblica, che è presieduto dal
sottoscritto, c'è un'analisi puntuale della situazione e ad oggi
posso dire che non ci sono novità particolari nell'ambito
dell'informazione già a suo tempo data.
Per quanto riguarda il secondo punto che è altrettanto
interessante, ossia il fatto che ci sono state azioni di confisca
importanti dei beni di persone che sono state riconosciute come
aderenti a questo sistema mafioso nelle sue varie concatenazioni,
siciliana e calabrese, o di altra natura, non necessariamente
legate alle Regioni, si fa riferimento alle Regioni, perché lì il
sistema è più evidente e purtroppo più consistente, per quanto
riguarda quindi il problema del sequestro dei beni che avviene ai
sensi della legge n. 109, che ripone queste proprietà a
disposizione dei Comuni che vedono interessato il bene stesso, sono
stati giustamente sottolineati i casi di presenze di beni
confiscati anche nel vicino Piemonte e Liguria. Noi abbiamo preso
contatti con l'Amministrazione regionale per capire qual era il
coordinamento che veniva fatto, ad oggi c'è ancora un legame molto
debole, ossia sono i Comuni che stanno facendo le procedure per
poter poi utilizzare questi beni. Ora, per parte nostra siamo
disponibili ad un eventuale coinvolgimento, sempre rispettando
l'autonomia della decisione: evidentemente ci deve essere la
disponibilità del Comune che, quando vi sia un'iniziativa che...
voglio ricordarlo, sicuramente in alcune è più facile che vi sia
una collaborazione per ottenere alcuni risultati e sottolineo in
particolare quello che è stato espresso dal collega Rigo, sulla
presenza di attività che siano mirate ai giovani, alla formazione,
ad un intervento che possa formare i giovani e prevenire il
fenomeno nel futuro... quindi, sotto questo profilo, da parte
nostra c'è la disponibilità evidentemente nel momento in cui vi è
il coinvolgimento volontario da parte dei Comuni interessati;
questo perché già la legge non lo prevede, ma non è immaginabile
che vi sia da parte nostra una prevaricazione di quelle che sono
oggi le competenze dei Comuni interessati.
Per quanto ci riguarda, quindi ci riconosciamo in molte delle
considerazioni che sono state fatte e in tutte le considerazioni di
ordine politico che sono state fatte nell'ambito della lotta alla
mafia, possiamo ribadire che l'impegno è totale anche di tutte le
forze dell'ordine, a tutti i livelli, che lavorano in Valle anche
in coordinamento con le forze nazionali che, come abbiamo visto,
negli ultimi tempi hanno avuto successi importanti nell'ambito
della possibilità di ridurre almeno il fenomeno mafioso nelle sue
varie concatenazioni. Grazie.
Président
- La parole au Conseiller Rigo.
Rigo (PD)
- Grazie, Presidente. Indubbiamente sono
giuste, corrette le parole che ha detto il Presidente. Lo ringrazio
anche sulle informazioni e sulla precisazione rispetto alle notizie
in possesso della Presidenza sulle ricadute del fenomeno mafioso in
Valle d'Aosta e sulla continua attenzione tempestiva rispetto a
questo pericoloso fenomeno. Cogliamo anche positivamente la
disponibilità della Presidenza di verificare, dove è possibile
ovviamente, una collaborazione con Comuni, Regioni o Province
interessate a gestire uno dei tanti beni confiscati alla mafia.
Ringraziamo per la disponibilità data a percorrere questa via. In
queste settimane come gruppo abbiamo cominciato a raccogliere della
documentazione e dei contatti, quindi il nostro gruppo è
disponibile a dare tutto il contributo possibile in questo senso.
Ci piacerebbe discutere di queste cose fra alcuni mesi e poi la
sede della Commissione potrebbe essere quella più adatta per
verificare nel concreto se tale disponibilità può "avere le gambe".
Grazie.
