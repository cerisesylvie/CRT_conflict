Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 776 del 28 luglio 1999 - Resoconto
OGGETTO N. 776/XI Progetto per la valorizzazione della zona
fluviale della Dora Baltea in Valle d'Aosta.
(Interpellanza)
Interpellanza Ribadita l’esistenza di volontà
comuni, sia da parte degli Amministratori pubblici sia degli
operatori del settore turistico – ambientale, nel
tentativo di diversificare l’offerta turistica e di
valorizzare altre fasce di territorio della Valle;
Ricordata una iniziativa, agli inizi degli anni
’90, relativa alla presentazione di un progetto di
un "Piano Fluviale per la valorizzazione ambientale, paesaggistica
e turistica della Dora Baltea in territorio valdostano";
Ricordato inoltre che sull’iniziativa in
questione fu redatto un progetto di fattibilità che interessava
tutti i comuni tra Saint-Vincent e Villeneuve, iniziativa che
riscontrò pareri favorevoli, all’epoca, da parte
degli Amministratori comunali interessati e fu anche presentato un
relativo disegno di legge;
Visto che a tutt’oggi non vi sono disposizioni di
sviluppo a fini turistici e ricreativi, aventi per scopo la
valorizzazione dell’ambiente naturale e le
peculiarità culturali delle aree fluviali della Dora Baltea;
Considerato altresì che i recenti disastri alluvionali hanno
senz’altro comportato, insieme al mancato
coordinamento degli interventi infrastrutturali lungo il fiume, un
ulteriore impoverimento della connotazione naturalistica delle aree
summenzionate e conseguentemente delle potenzialità che le
caratterizzano;
i sottoscritti Consiglieri regionali
Interpellano
la Giunta regionale per conoscere:
1) i motivi per i quali non si è voluto concretizzare tale
interessante progetto, alla luce dell’evidente
necessità di recuperare le suddette potenzialità turistico
– ambientali e al fine di creare le condizioni per
una diversificazione stagionale e geografica
dell’offerta turistica valdostana;
2) se si ritiene opportuno riprendere in considerazione tale
progetto, indicando tempi e modalità;
3) in caso di risposta negativa, quali sono le eventuali nuove
proposte che l’Amministrazione regionale intende
assumere per la valorizzazione della zona fluviale valdostana della
Dora Baltea, al fine di concretizzare così una diversificazione
dell’offerta turistica.
F.to: Lanièce - Collé - Marguerettaz - Viérin M. - Comé
Presidente
La parola al Consigliere Lanièce.
Lanièce (Aut)
È da molto tempo che in Valle d'Aosta
amministratori pubblici, operatori turistici e altre
professionalità legate alla tutela dell'ambiente evidenziano la
volontà comune di valorizzare altre fasce di territorio della
nostra Regione.
Il tentativo è quello di diversificare l'offerta turistica della
nostra Regione, fatto che, in virtù del particolare momento di
difficoltà che il turismo sta vivendo, potrebbe essere un'occasione
d'incremento anche economico dell'industria turistica stessa e
anche dell'indotto collegato.
Nel 1992, con il disegno di legge n. 385, era stato presentato
un piano fluviale per la valorizzazione ambientale, paesaggistica e
turistica della Dora Baltea in territorio valdostano. Il
provvedimento nacque sulla falsariga d'iniziative simili che si
erano verificate in diversi comuni italiani presentanti zone
fluviali d'interesse storico e turistico. Il disegno di legge n.
385/92 prevedeva l'attuazione di un progetto di piano fluviale, di
cui era stato redatto un progetto di fattibilità.
Questo progetto era nato prendendo spunto dal fatto che le aree
lungo il fiume sono da sempre stato oggetto d'importanti interventi
infrastrutturali, spesso tra loro non coordinati, che hanno
determinato l'impoverimento della connotazione naturalista dei
luoghi e quindi di molte delle potenzialità che caratterizzano le
zone lacustri e fluviali. L'obiettivo principale era quindi quello
di recuperare le accennate potenzialità in vista di un utilizzo da
parte non solo della popolazione residente, ma altresì di quella
turistica così da promuovere fra l'altro la diversificazione
stagionale e geografica dell'offerta turistica valdostana. Questo
progetto riguardava tutti i comuni compresi fra Saint-Vincent e
Villeneuve. I vari amministratori comunali allora contattati per
conoscere il loro parere su questo piano fluviale avevano inoltre
espresso giudizi positivi. Si presentavano quindi tutte le premesse
per operare in tranquillità alla ricerca di una nuova proposta
turistica, che nello stesso tempo poteva diventare anche
un'operazione di tutela e di sviluppo ambientale.
Al momento attuale il progetto relativo al piano fluviale della
Dora Baltea non è stato mai attuato e conseguentemente le
disposizioni contenute nel disegno di legge richiamato non sono mai
state applicate; inoltre negli ultimi anni abbiamo assistito a
gravi disastri alluvionali che hanno procurato in diverse zone
della Valle un impoverimento della connotazione naturalistica delle
aree fluviali e quindi anche delle potenzialità
turistico-ambientali che le caratterizzano. È anche evidente che
nel ripristinare alcune di queste aree non si è mantenuto un
coordinamento generale degli interventi infrastrutturali.
Chiediamo quindi alla Giunta regionale perché, nonostante non si
fossero presentati problemi d'insormontabile difficoltà, il piano
fluviale non sia mai stato applicato nonostante sia evidente la
necessità di recuperare le potenzialità turistico-ambientali delle
zone vicine alla Dora Baltea in modo tale che si creino le
condizioni per proporre un'alternativa stagionale e geografica alla
classica offerta turistica valdostana.
Il nucleo operativo, per verificare la possibilità di dare
attuazione ai contenuti del disegno di legge, potrebbe sicuramente
essere quello formato dalle stesse persone che nel disegno di legge
in questione erano state indicate come facenti parte del Comitato
per il piano fluviale.
È chiaro che se si verificasse la volontà oggi di riprendere in
considerazione questo provvedimento, visto che esiste già un primo
progetto di fattibilità, occorrerebbe cercare di rendere il tutto
operativo in tempi brevi.
Per questo motivo abbiamo voluto conoscere: i motivi per i quali
fino ad oggi non si è voluto concretizzare tale interessante
progetto, alla luce anche delle evidenti necessità di recuperare le
suddette potenzialità turistico-ambientali e al fine di creare le
condizioni per una diversificazione stagionale e geografica
dell'offerta turistica; se si ritiene opportuno invece riprenderlo
in considerazione, indicando i tempi e le modalità e, nel caso di
risposta negativa, quali sono le eventuali nuove proposte da parte
dell'Amministrazione regionale in merito alla valorizzazione della
zona fluviale valdostana della Dora Baltea in modo da concretizzare
una diversificazione dell'offerta turistica.
Si dà atto che, dalle ore 17,29, presiede il Vicepresidente
Viérin Marco.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
L'aumentata sensibilità verso i temi
ambientali ha trovato nella valorizzazione degli ambiti fluviali
uno dei risultati più evidenti: la riscoperta delle tecniche
d'ingegneria naturalistica, lo sviluppo dei diversi parchi fluviali
e la diffusione di attività ricreativo-sportive in ambito fluviale
testimoniano il crescente interesse anche economico verso i
fiumi.
Nel 1990 anche per la Dora Baltea nel tratto
Villeneuve/Saint-Vincent furono valutate le possibilità di sviluppo
dei percorsi turistico-culturali che permettessero di rivitalizzare
il fiume quale elemento di unione nel territorio della media Valle.
In tale progetto di fattibilità furono individuati quindi i
percorsi specifici che collegassero punti del territorio rilevanti
dal punto di vista paesaggistico, storico, monumentale, con lunghi
tratti che costeggiassero le sponde della Dora quale elemento
naturale di raccordo fra i diversi siti e essi stessi attrattiva
per escursioni. Il progetto prevedeva la possibilità di
un'iniziativa pubblica che doveva catalizzare anche l'interesse dei
privati per lo sviluppo di attività ricreativo-sportive per un
investimento globale ipotizzato intorno ai 100 miliardi.
Per la sua realizzazione il progetto poteva essere suddiviso in
molti parti autonome, ma coordinate fra di loro e venne presentato
ufficialmente con una manifestazione pubblica alla quale furono
invitati anche i rappresentanti dei comuni interessati. Il progetto
richiedeva inoltre che si sviluppassero anche una serie
d'iniziative di recupero e di valorizzazione naturalistica del
corso d'acqua quale preliminare e necessaria riqualificazione
ambientale del territorio interessato.
Rispetto quindi a tale tematica, la riqualificazione ambientale,
non è corretto affermare che a seguito dell'alluvione del 1993 gli
interventi sulla Dora non siano stati coordinati e che si è causato
un impoverimento delle connotazioni naturalistiche delle sponde
della Dora, certamente non ascrivibili agli interventi di
sistemazione. Gli interventi di sistemazione idraulica furono
realizzati sulla base di programmi approvati dalla Giunta e la
competente commissione consiliare venne tenuta informata
sull'andamento delle iniziative con apposite relazioni.
A seguito dell'alluvione del 1993 si è invece avuta una rapida
evoluzione del quadro normativo di riferimento che si è
concretizzato nel piano stralcio delle fasce fluviali dell'autorità
di bacino del Po. Tale piano interessa anche la Dora Baltea fra la
confluenza della Grand Evian e Pont-Saint-Martin attraverso
l'individuazione delle famose tre fasce lungo il corso del fiume:
la fascia di deflusso, la fascia di esondazione e recupero
ambientale e la fascia di piena catastrofica. È la seconda fascia,
quella di esondazione e recupero ambientale, che costituisce il
luogo in cui privilegiare attività di uso del suolo compatibili con
il rischio di esondazione e con il recupero di ambiti
naturalistici. Tale zonizzazione, che dovrà essere recepita anche
dai piani regolatori comunali secondo le modalità dell'articolo 35
della legge n. 11/98, legge urbanistica, è quindi il primo passo
necessario per concretizzare qualunque iniziativa lungo la Dora
Baltea.
Gli elementi conoscitivi del Progetto per la valorizzazione
della zona fluviale della Dora Baltea insieme a quanto prodotto a
livello regionale e di autorità del bacino del Po a seguito
dell'alluvione hanno trovato nel Piano territoriale paesistico la
sintesi ottimale in un quadro generale di obiettivi a livello
regionale. Le possibilità individuate dal progetto di piano
fluviale sono state infatti riprese e coordinate nel Piano
territoriale paesistico e nei suoi indirizzi. Tra i programmi
integrati d'interesse regionale contenuti nel PTP ne è stato
previsto uno apposito denominato "Fascia della Dora Baltea,
riassetto idrogeologico, riqualificazione ambientale e
valorizzazione degli usi sociali della fascia della Dora Baltea"
che i colleghi consiglieri potranno trovare in dettaglio alle
pagine 52 e 53 delle linee programmatiche del PTP.
Riguardo ai quesiti posti si può pertanto affermare che il
progetto non è stato abbandonato, ma ha trovato nel PTP un livello
di sintesi e di legittimazione superiore del progetto specifico
Dora Baltea e negli altri progetti e indirizzi che si propongono
come fine il recupero di potenzialità turistico-ambientali diverse
da quelle tradizionali, con la zonizzazione in fasce fluviali si è
avviata concretamente la delimitazione territoriale delle aree su
cui intervenire e comunque da salvaguardare.
Sono stati poi attivati da due comunità montane, la Comunità
montana Monte Emilius e la Monte Cervino, due progetti di
realizzazione di percorsi pedonali e ciclistici lungo le sponde
della Dora che anticipano in parte negli obiettivi quanto previsto
dal progetto di piano fluviale. La concretizzazione di uno o più
progetti aventi come obiettivo la valorizzazione degli ambiti
fluviali anche per una diversificazione dell'offerta turistica non
può che passare attraverso l'attuazione del progetto integrato a
cui ho fatto riferimento.
Questi ambiti potrebbero divenire i primi progetti sperimentali
per l'applicazione del PTP articolandosi in recupero ambientale del
fiume e delle sue sponde attraverso la sperimentazione di metodi di
gestione delle sistemazioni idrauliche anche di tipo naturalistico
e la definizione di percorsi di fruizione dei monumenti,
organizzando itinerari specifici attrezzati, promozione di attività
ricreativo-sportive nel corso d'acqua e nelle sue aree
limitrofe.
Non avrebbe senso recuperare il progetto di piano fluviale del
1990 tal quale perché la sua attualizzazione e il suo coordinamento
con altre iniziative a livello regionale è già avvenuto, ripeto,
nel Piano territoriale paesistico. Esso può essere sicuramente la
base da cui partire, per attuare i progetti specifici del PTP.
Tali iniziative richiedono un forte appoggio da parte degli enti
locali che ne dovrebbero divenire forse anche gli attuatori visto
che ne saranno poi i gestori sui quali ricadranno gli oneri di
manutenzione di tutte le infrastrutture e richiedono questi
interventi sicuramente anche il coinvolgimento di soggetti privati.
Questi ultimi vanno coinvolti anche finanziariamente perché tocca
loro promuovere e impiantare le iniziative necessarie ad attirare i
turisti o comunque i possibili fruitori.
Concludendo ci sono quindi delle potenzialità che sulla carta
sono notevoli. È necessario coordinare l'azione di diversi settori
come il turismo, la cultura e il territorio coinvolgendo gli enti
locali e i privati per fissare un programma di azione comune e in
questo senso ci attiveremo.
Presidente
La parola al Consigliere Lanièce.
Lanièce (Aut)
Prendiamo atto della risposta che ci ha
fornito l'Assessore dalla quale si evince che questo progetto era
un progetto importante che potrebbe essere preso a base per
eventuali futuri interventi, però dall'intervento dell'Assessore
non ci è parso di cogliere dei tempi precisi su quando verranno
fatti tutti questi interventi a parte alcune iniziative poste in
essere dalle due comunità montane.
Non è che volessimo che questo progetto fosse ripresentato in
toto oggi, ma che fosse preso come esempio per valorizzare queste
fasce di territorio, per dare un'offerta turistica diversificata
rispetto all'attuale, sull'esempio dei parchi fluviali che ci sono
in Italia, ad esempio il Parco del Ticino che ha avuto un enorme
sviluppo, tenuto conto che questo progetto prevedeva una spesa di
100 miliardi e avrebbe dato grosse possibilità occupazionali e di
ritorno turistico, quindi sicuramente era un grande progetto. Lo si
può rivedere, ma l'importante è tenere conto della validità dello
stesso, che aveva colto nel segno cercando di sviluppare un'offerta
turistica diversificata cogliendo delle potenzialità che ci sono in
Valle d'Aosta lungo le fasce di territorio che si trovano lungo la
Dora Baltea.
Ci auguriamo che da parte dell'Assessore venga al più presto
presentato qualcosa di più concreto, dal punto di vista dei tempi,
in merito a queste iniziative perché riteniamo che iniziative del
genere non possano che fare del bene al nostro turismo e al tempo
stesso servire per il recupero ambientale di queste fasce di
territorio. Invitiamo pertanto l'Assessore a informare la
commissione competente, quando ci saranno delle azioni concrete da
parte della Giunta in merito a questo problema.
