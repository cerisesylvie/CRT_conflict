Classificazione
ELEZIONI



Oggetto del Consiglio n. 511 del 26 marzo 2014 - Resoconto
OGGETTO N. 511/XIV - Interpellanza: "Valutazioni politiche in
merito alle posizioni pubbliche assunte dal Sindaco di Torgnon,
nonché Consigliera di parità, riguardo all'inchiesta sul voto di
scambio".
Presidente -
Ha chiesto la parola per l'illustrazione la
collega Morelli Patrizia, ne ha la facoltà.
Morelli (ALPE) -
Merci Monsieur le Président.
Torniamo sulla vicenda incresciosa del voto di scambio, che ha
coinvolto un candidato della lista dell'Union Valdôtaine per
portare all'attenzione del Consiglio non la posizione di Davide
Perrin, su cui abbiamo già dibattuto nella scorsa seduta e su cui
tutti, maggioranza e minoranza, condividevamo di fatto la
preoccupazione e la necessità di una censura dei metodi e degli
atteggiamenti in questione, lesivi della libertà di scelta e della
dignità degli elettori valdostani. Pur non essendo giunti ad una
votazione unanime, la volta scorsa io credo che tutti, in modo
chiaro ed inequivocabile, abbiamo preso le distanze. Torniamo oggi
sulla vicenda, perché non così chiara ed inequivocabile è stata la
posizione del Sindaco di Torgnon, Cristina Machet, anzi,
tutt'altro, la stessa con un comunicato stampa, in cui ricorda
l'atteggiamento morale e il grande senso di responsabilità del suo
Assessore, afferma testualmente, in seconda battuta:
"una serie
di intercettazioni emerse su alcuni organi di stampa hanno posto
l'Amministrazione in una situazione ancora più complessa, un Comune
non è e non dev'essere un tribunale, il Sindaco non è un giudice. È
tuttavia evidente come questa condizione continui a creare una
serie di pressioni e talvolta sciacallaggio, che rischia di
compromettere la serenità del Comune"
, ovvero la serenità del
Comune non è compromessa dal contenuto delle intercettazioni, ma
dallo sciacallaggio che viene perpetrato, e qui ci sorge il primo
dubbio. Continua poi:
"denuncio fortemente il clima di degrado
morale che ha investito tutta questa vicenda
- e qui ci si
aspetta una presa di distanza da ciò che è contestato, dal reato,
invece Cristina Machet continua -
degrado morale dimostrato dal
Capogruppo di minoranza, che, va detto, è cugino primo di Davide
Perrin. Ci si aspettava forse meno accanimento"
. Io credo che
queste affermazioni non abbiano bisogno di nessun commento, credo
che chi sa leggere possa intendere esattamente qual è il senso di
queste affermazioni. Lei non vuole entrare nel merito del reato,
beh, neanche noi entriamo nel merito del reato, ma entriamo nel
merito delle dichiarazioni del Sindaco, non in quanto Sindaco,
saranno i suoi elettori a farlo, ma in quanto Cristina Machet
riveste una carica istituzionale importante, con una delibera della
Giunta, la n. 34 del 17 febbraio del 2014, è stata nominata
Consigliera di parità e preferita ad altre due candidate, Barbara
Grange e Annamaria Auletta, perché unica candidata in possesso dei
requisiti, unica candidata in grado di rispondere alla funzione, al
ruolo importante di Consigliera di parità, di cui si dice:
"la
Consigliera di parità intraprende ogni utile iniziativa ai fini del
rispetto del principio di non discriminazione e della promozione di
pari opportunità per lavoratori e lavoratrici"
, un ruolo che
presuppone, dunque, una capacità di discernimento e un senso della
giustizia e della legalità, credo, indubitabile, poiché
testualmente si dice:
"nell'esercizio delle loro funzioni le
Consigliere di parità sono pubblici ufficiali e hanno l'obbligo di
segnalazione all'Autorità giudiziaria per i reati di cui vengano a
conoscenza"
.
Oggi dunque noi con quest'interpellanza, che è un'interpellanza
condivisa da tutta la minoranza, rivolgiamo le domande alla Giunta
regionale che ha nominato Cristina Machet alla carica di
Consigliera di parità per conoscere quali sono le valutazioni
politiche che questa Giunta fa sulle dichiarazioni pubbliche del
Sindaco di Torgnon,
"quali sono le intenzioni del Governo
regionale...tenuto conto della funzione istituzionale che alla
stessa è stata attribuita"
e
"se non ritenga opportuno
revocare l'incarico di Consigliera di parità stante la gravità
delle affermazioni"
. Grazie.
Si dà atto che dalle ore 12,21 riassume la presidenza il
Presidente Emily Rini.
Rini (Presidente) -
Per la risposta, la parola al
Presidente Rollandin.
Rollandin (UV)
- Grazie Presidente.
La collega delle comunicazioni del Sindaco ha letto quasi tutto,
tranne la prima parte, dove si diceva:
"ribadita la posizione di
quest'Amministrazione, che condanna e prende le distanze dal reato
per cui l'Assessore è indagato"
, ritengo che questo non sia un
fatto che può essere tralasciato, è esattamente la posizione che,
comunque, anche in quest'aula è stata presa, ed è stato ricordato
dalla collega. In più alla fine della lettera:
"non entriamo nel
merito del reato ascritto al nostro Assessore, se sarà colpevole,
pagherà, per ora chiediamo a tutti un minimo di umanità in
più"
. Non credo quindi che ci siano né condanne, né
assoluzioni, credo che sia stata una comunicazione che andava e
dev'essere collegata nell'ambito di quello che era il Consiglio
comunale, non dobbiamo fare di questo né un manifesto, né un fatto
di propaganda o di altre valutazioni, questo nel contesto del
Consiglio comunale è stata l'espressione nel merito di un fatto,
quindi, prese le distanze, ha chiarito che si aspetta il giudizio,
quello che è stato fatto in quest'aula. Per il resto quindi noi non
abbiamo nulla da aggiungere, se non prendere atto di quello che il
Sindaco di Torgnon ha voluto esprimere.
Per quanto riguarda l'incarico di Consigliera di parità, che,
come lei ha detto, è stato assegnato alla candidata che aveva i
titoli e che sicuramente è in grado di svolgere questo compito in
termini positivi, tenendo conto che si tratta di un ambiente e un
lavoro che non ha nulla a che vedere di quello di cui si sta
parlando, cioè il fatto che ci sia all'interno di un
Consiglio...nulla a che vedere, come dico, con il caso Perrin,
questo si tratta di un incarico che va in una certa direzione, come
lei ha detto, si tratta di difendere nell'ambito di quel suo
incarico come Consigliera di parità. Questo è un atto che può
sicuramente svolgere con tutta la passione e la dignità che
sicuramente gli è stata già riconosciuta negli anni, non è la prima
volta che si occupa di questi temi. Noi quindi non abbiamo nulla da
aggiungere, nulla da eccepire sul fatto che continui a svolgere il
suo lavoro.
Président
- Pour la réplique, la parole à la collègue
Morelli.
Morelli (ALPE) -
Merci Madame la Présidente.
Presidente, non solo la sua risposta non ci soddisfa, ma
veramente ci preoccupa il fatto che lei affermi che il ruolo
istituzionale ricoperto da Cristina Machet e le caratteristiche
richieste da questo ruolo non abbiano nulla a che vedere con quanto
dichiarato e con quanto da lei espresso in merito alla questione
del voto di scambio. Noi lo riteniamo molto grave, riteniamo gravi
ed inopportune le dichiarazioni di Cristina Machet nella sua
duplice veste di Sindaco e di Consigliera di parità, in particolare
per quest'ultimo ruolo, che discende da una nomina regionale, e
che, diversamente da quanto pensa lei, Presidente, presuppone una
capacità di discernimento e un senso della giustizia e della
legalità che non traspaiono dal tenore delle comunicazioni del
Sindaco di Torgnon. Dal nostro punto di vista, se non ci sono le
condizioni per revocare l'incarico, ci sono quanto meno le
condizioni per censurare queste dichiarazioni e per chiedere a
Cristina Machet di rettificare il suo comunicato e il contenuto del
suo comunicato, che è molto grave, invece nessuna presa di distanza
chiara e inequivocabile, perché la frase che cita lei - che
condanna e prende le distanze dal reato per cui l'Assessore è
indagato, ma poi è seguita da una serie di affermazioni che
praticamente assolvono il reato stesso - non ci pare che sia una
presa di distanza adeguata e consona al ruolo che è ricoperto da
Cristina Machet. Noi crediamo che, coerentemente con quanto questa
maggioranza ha votato in questo Consiglio regionale, nella sua
risoluzione censurando metodi e atteggiamenti, la Giunta debba
quanto meno richiamare la Consigliera di parità e io penso anche
che lei l'abbia fatto, Presidente, che non ce lo dica, ma che
l'abbia fatto. Voglio crederlo, voglio sperarlo, chiedendole di
rettificare questo comunicato, rendendolo più consono al ruolo
istituzionale che è chiamata a ricoprire. Grazie.
Presidente -
Punto 15 all'ordine del giorno.
