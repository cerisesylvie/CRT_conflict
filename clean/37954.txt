Classificazione
AGRICOLTURA
SANITÀ VETERINARIA E ZOOTECNIA
Zootecnia



Oggetto del Consiglio n. 1582 del 18 novembre 2015 - Resoconto
OGGETTO N. 1582/XIV - Interpellanza: "Approvazione di un
regolamento per l'irrogazione di sanzioni alle aziende agricole
responsabili di violazioni alle norme del disciplinare sulla
fontina".
Presidente -
Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Torno su questo argomento perché volevo già trattarlo nella
precedente seduta del Consiglio, ma per una questione di
Regolamento, in cui era stato citato il nominativo della persona
interessata, mi era stata precluso. Ora non farò nessun cenno alla
persona interessata alla questione, ma cercherò di fare alcuni
approfondimenti su quello che effettivamente si è verificato. Da un
po' di tempo, purtroppo, noi dobbiamo venire a conoscenza dei
misfatti sempre dai giornali e non da comunicazioni ufficiali da
parte degli Enti preposti.
Il 14 ottobre del 2015 veniamo a sapere che c'è stato un
sequestro di oltre 500 forme di fontina. Gli articoli di giornale
sono molto generici, parlano di trattamenti antimuffa che sarebbero
stati effettuati sulle forme di fontina e che sono vietati dal
disciplinare della Fontina DOP. Qui ci troviamo di fronte a una
quantità di fontine che non è indifferente, sono 500 forme! Ci
troviamo di fronte a un'azienda che non è certo una delle ultime,
con una persona che comunque è in vista. È vero che poi alla fine
si formano delle leggende metropolitane su queste cose, ma vorremmo
sapere, perché c'è stato sicuramente un verbale con cui sono state
sequestrate queste forme di fontina, e quindi non mi si può venire
a dire che sono in corso gli accertamenti, sennò indirettamente si
darebbe dei "pirla" ai funzionari che hanno effettuato il
sopralluogo ed effettuato il sequestro, poiché lo avrebbero fatto
senza le condizioni o i presupposti.
Assessore, sarebbe interessante sapere se oltre al trattamento
antimuffa c'era anche la presenza di un topicida in mezzo alle
forme di fontina, uno di quelli molto pericolosi; sarebbe anche
interessante sapere se, sempre negli stessi locali in cui erano
immagazzinate le forme di fontina per la stagionatura, erano
presenti degli insetticidi spray. Che cosa ci fanno gli insetticidi
spray? Vogliamo fare un nuovo disciplinare per una fontina
particolare e ogni tanto le diamo anche una spruzzata di
insetticida, così almeno se c'è qualche parassita uccidiamo le
gamolle
(traduzione letterale dal patois: "le tarme")? E poi
vogliamo anche sapere se c'è un locale supplementare con altre
forme di fontina attiguo a quello in cui sono state sequestrate le
forme. Che cos'è successo effettivamente?
Oltre ai fatti, importante è sapere poi come vuole intervenire o
cosa intende fare la Giunta regionale, cosa intende fare il suo
Assessorato, perché qui abbiamo persone oneste che in alpeggio e
anche nelle stalle in pianura si fanno un mazzo così, e poi arriva
il disonesto - e sappiamo che in questi ultimi anni i disonesti
sono stati diversi - che a livello di immagine danno una botta
terribile a tutto il lavoro fatto sulla promozione della fontina, e
non ci dobbiamo lamentare se la troviamo sul mercato a dei prezzi
che alle volte sono quelli dei peggiori formaggi che ci sono in
Italia. Bisogna capire finalmente se, al di là dei nomi che ci sono
dietro a queste vicende, voi vogliate tutelare effettivamente gli
agricoltori e gli allevatori onesti, e tutelare l'immagine e il
marchio della fontina, oppure se la tutela sia verso le persone che
compiono atti che sostanzialmente in questo caso forse si
configurano anche come reati dal punto di vista penale, perché qui
c'è un'adulterazione degli alimenti, viene messa in pericolo la
salute pubblica. Forse per queste persone è l'ora di prevedere,
oltre alle sanzioni penali che già ci sono, la revoca di tutti i
contributi che sono stati dati secondo noi negli ultimi 10
anni.
Noi non possiamo trattare chi si sacrifica - magari anche con
aziende a conduzione familiare e lavora perfino 10-15 ore al giorno
- nella stessa maniera di chi fa i giochetti e rovina l'immagine
della fontina che è una delle nostre eccellenze a livello
nazionale, perché poi queste cose hanno anche un rilievo nazionale!
Già una volta avevo sollecitato su un'altra questione degli
interventi; Assessore, va bene una leggina di due articoli,
applicabile a tutti i contributi che vengono dati all'agricoltura.
Se qualcuno fa il furbo, i contributi vengono recuperati per gli
ultimi 10 anni, e per i 10 anni successivi non può richiederne di
nuovi. È inutile, non possiamo illuderci: gli agricoltori e gli
allevatori - come tutte le altre realtà produttive - hanno persone
oneste e persone disoneste, ma non possiamo continuare a trattarle
alla stessa maniera, soprattutto in questo periodo, perché questa è
una botta terribile!
A me la volta scorsa non è piaciuto il fatto di non poter dire
il nome, ma la regola è quella, mi sono adattato alla regola, però
attenzione, soprattutto quando si tratta di persone che hanno anche
incarichi di responsabilità in altre associazioni, una delle quali
usufruisce di decine e decine di migliaia di euro di contributi da
parte della Regione, perché a quel punto a me viene il dubbio: è
onesto a senso unico alternato? E gli altri contributi che gli date
sono controllati? Che cosa succede nell'Associazione
Batailles
de Reines
, cosa succede? Lo chiederò poi con una richiesta di
accesso agli atti per vedere la rendicontazione delle spese, perché
qui bisogna una volta per tutte distinguere gli stracci dalla seta:
gli stracci vengono messi da una parte e la seta viene tenuta
dall'altra, perché sennò anche la questione dell'agricoltura noi
andiamo a penalizzarla ulteriormente.
Qui si tratta semplicemente di azioni di repressione di fenomeni
che ormai sono sotto gli occhi di tutti. La Magistratura si era
occupata delle fontine che cambiavano colore, adesso qui abbiamo
gli insetticidi, i topicidi e non so cos'altro c'era in magazzino
che viene trattato per la fontina, ma è venuta semplicemente l'ora
di capire che cosa volete fare, o per voi va bene continuare
così?
Presidente
- Per la risposta, la parola all'Assessore
Testolin.
Testolin (UV)
- Grazie Presidente. Le mie risposte
saranno puntuali sui quesiti posti dal Consigliere Ferrero.
In riferimento al primo punto dell'interpellanza: "
se sono
state effettivamente svolte le ispezioni di cui in premessa presso
i locali di una impresa agricola valdostana
", sottolineiamo che
rispetto a quanto scritto nelle premesse dell'interpellanza nessuna
attività risulta svolta in data 14 ottobre, come indicato
dall'interpellante. Possiamo tuttavia confermare come il Corpo
forestale della Valle d'Aosta sia stato impegnato nel corso degli
ultimi mesi in ispezioni in aziende valdostane, anche unitamente al
personale del Dipartimento prevenzione e struttura complessa
d'igiene degli animali di origine animale dell'USL della Valle
d'Aosta.
In merito al secondo punto: "
quali sono stati i provvedimenti
adottati dall'Amministrazione regionale e dall'Azienda USL in
relazione agli addebiti contestati
", evidenziamo come gli atti
conseguenti agli esiti, di rilevanza sia amministrativa sia penale,
correlati alle attività di indagine svolte, siano stati trasmessi
all'Autorità giudiziaria, e si precisa come in riferimento alle
ispezioni di cui sopra, le attività di indagine siano ancora in
corso e non si sia pertanto in grado di fornire una risposta
circostanziata nel merito.
Per quanto attiene invece al terzo e al quarto punto, e cioè:
"
se esistono sanzioni che riguardano la revoca di contributi
regionali erogati nell'ipotesi dell'avvenuto accertamento di
comportamenti illegittimi o illeciti da parte di coloro che ne
hanno beneficiato
" e "
se sia intenzione del Governo
regionale provvedere all'approvazione di un rigoroso regolamento
che, all'atto di erogazione di un qualsiasi contributo a favore di
imprese agricole, ne preveda il rimborso con interessi e
rivalutazione monetaria nell'ipotesi in cui nel quinquennio
successivo il beneficiario si renda responsabile di violazioni
della normativa riguardante il rispetto del disciplinare previsto
per la Fontina DOP o delle norme sulla corretta conservazione,
adulterazione e sofisticazione degli alimenti
", forniamo una
panoramica complessiva non specificatamente legata ai casi di
inosservanza del disciplinare della fontina, per i quali peraltro è
competente l'Ente di certificazione, che è il CSQA, e che va a fare
questo tipo di verifiche, evidenziando come in relazione a presunte
violazioni le eventuali sanzioni connesse di irregolarità in campo
agricolo fanno già capo al rispetto della condizionalità. Le norme
ad essa attinenti sono contenute nel decreto ministeriale 180 del
2015, ai sensi di un regolamento europeo recepito dalla nostra
Regione con la DGR 748 del 22 maggio di quest'anno. La
condizionalità è un insieme di regole per una gestione dell'azienda
agricola rispettosa dell'ambiente e attenta alla salubrità dei
prodotti e del benessere degli animali allevati. La sua
caratteristica peculiare consiste nel mettere in relazione il fatto
produttivo agricolo con le tematiche ambientali e sanitarie,
ponendo al centro la salvaguardia delle risorse primarie, come il
suolo, l'acqua e il paesaggio. Per questo motivo essa rappresenta
dal 2005 uno dei principali pilastri della politica agricola
comunitaria e si articola in una serie di impegni definiti dagli
atti e dalle norme riguardanti rispettivamente i criteri di
gestione obbligatori e le buone condizioni agronomiche ed
ambientali. I riscontri provenienti dall'Autorità giudiziaria
vengono quindi trasmessi ad AGEA che gestisce il sistema integrato
di controllo della condizionalità in ambito agricolo, dell'ambiente
e della salute. In Italia l'applicazione del sistema della
condizionalità è affidato ad AGEA come organismo di coordinamento
degli organismi pagatori, in maniera tale da avere uniformità di
comportamento e applicazione delle norme su scala nazionale. Gli
organismi pagatori sono incaricati di eseguire i controlli ed
applicare le sanzioni sui pagamenti agricoli nei casi in cui siano
riscontrate delle non conformità rispetto a quanto previsto.
Pertanto ogni singola problematica, ivi compresa quella citata
dell'interpellanza, ove sussista, deve essere oggetto di
valutazione da parte dell'organismo pagatore nei tempi e nei modi
stabiliti dalla regolamentazione comunitaria. In generale, al di là
della tipologia del caso specifico oggetto dell'interpellanza, si
segnala che per gli aiuti concessi in ambito agricolo i casi di
revoca dei contributi erogati sono già disciplinati dalle norme di
riferimento in funzione alla non osservanza dei vari vincoli
sottoscritti dai beneficiari come condizione per poter beneficiare
degli aiuti finanziari concessi.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente. Bene, quindi
apprendiamo che in ogni caso ci saranno dei provvedimenti, una
volta accertate le responsabilità, nei confronti di questa
persona.
A questo punto vale la spesa però sottolineare un fatto: quello
di intensificare i controlli che l'Amministrazione regionale può
fare e di sollecitare eventualmente anche chi è deputato alla
tutela del marchio della fontina di effettuare, a sua volta, dei
controlli. Qui adesso ci sono le 500 fontine di questo signore, ma
quante fontine sono andate a finire al consorzio e adesso che
garanzia abbiamo sulla bontà - senza spingerci oltre - delle
fontine che sono state conferite? Qui spetta all'Amministrazione
regionale un'azione di sollecitazione, perché se noi ci accolliamo
anche una parte della promozione di certi prodotti dobbiamo vedere
che gli Enti deputati alla difesa della genuinità di questi
prodotti compiano poi effettivamente delle verifiche, delle
analisi. È vero che qui è intervenuta la Regione, ma attenzione, è
grave che il consorzio o comunque chi è deputato a sovraintendere
alla tutela del marchio della fontina non faccia periodicamente dei
controlli a campione. Se qui effettivamente c'era l'insetticida,
l'insetticida lo si trova, non ci sono problemi, l'antimuffa
particolare che cambia la colorazione della fontina la si trova.
Allora stiamo anche un po' attenti, in questo periodo in cui ci
sono meno soldi, a come facciamo gli investimenti, a chi diamo i
soldi, e chi si prende i soldi che faccia il lavoro che deve fare,
perché sennò a questo punto i soldi sono veramente buttati.
Presidente -
Punto 13 all'ordine del giorno.
