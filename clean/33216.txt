Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1647 del 23 febbraio 2011 - Resoconto
OGGETTO N. 1647/XIII - Interpellanza: "Programma operativo
dei lavori di ristrutturazione e di ampliamento della piscina
coperta regionale di Aosta".
Interpellanza
Ricordati gli obiettivi dichiarati dall'Assessore al turismo,
sport, commercio e trasporti, rispondendo, nell'adunanza consiliare
del 24 settembre 2008, ad un'interpellanza relativa ad un incidente
verificatosi presso la piscina coperta regionale di Aosta: "...
Primo obiettivo - dotare Aosta e i Comuni limitrofi di un impianto
natatorio che possa soddisfare l'accresciuta richiesta di spazi
dove praticare le attività natatorie classiche, il nuoto, e quelle
complementari... Secondo obiettivo - garantire la continuità di
esercizio della piscina...";
Ricordata ancora l'ipotesi di intervento, suddivisa in tre
fasi, dei lavori di ristrutturazione e manutenzione straordinaria
dell'impianto regionale formulata dall'Assessore competente nel
Consiglio regionale del 21 ottobre 2009;
Precisato che, in quella occasione, lo stesso Assessore
riteneva che "... entro la fine dell'anno (2009), un mese o due, i
competenti uffici saranno in grado di formulare una relazione
preliminare";
Sottolineato che l'impegno assunto di coinvolgere la
competente Commissione consiliare non è stato ancora
rispettato;
il sottoscritto Consigliere regionale
Interpella
l'Assessore regionale competente per conoscere:
1) gli esiti delle verifiche fatte dagli uffici per la
definizione di un programma operativo dei lavori di
ristrutturazione e di ampliamento della piscina coperta regionale
di Aosta;
2) se è stato coinvolto, o intende coinvolgere, il mondo
sportivo natatorio regionale e quali sono stati i
riscontri;
3) quali sono i tempi per la realizzazione degli interventi
sopra ricordati;
4) se intende coinvolgere la competente Commissione
consiliare.
F.to: Rigo
Président
- La parole au Conseiller Rigo.
Rigo (PD)
- Grazie Presidente.
Adesso, Assessore Marguerettaz, viva questa interpellanza con un
po' di relax, la viva come un momento defatigante e mi scuseranno i
rappresentanti dei comitati degli utenti della ferrovia se ho
distolto in questi giorni l'Assessore dal suo quasi totale e
assoluto impegno, come ci ha ricordato prima, nei confronti del
problema dei trasporti in Valle d'Aosta, in particolare della sua
difficile impresa di concretizzare un trasporto ferroviario
Pré-Saint-Didier/Torino più efficiente. Questa interpellanza in
qualche misura spero sia stata anche per l'Assessore un'occasione
per interrompere, solo per un attimo, la sua missione nella
ferrovia valdostana e dedicarsi così ad un'attività sportiva
sicuramente salutare. Come già anticipato nelle premesse
all'interpellanza, gli obiettivi dichiarati dall'Assessore al
turismo, sport, commercio e trasporti... l'ho notato questa
mattina, Assessore, i settori di interesse non sono elencati in
ordine alfabetico e i trasporti sono ben ultimi, a volte com'è ben
strana la vita: il suo impegno totale per un settore che è messo
fuori ultimo! Io lo farei cambiare fossi in lei: trasporti e poi
sport, turismo, eccetera.
Ma torniamo ad argomenti più seri: alla piscina coperta di Aosta
e alle diverse fasi per la realizzazione degli stessi esplicitati
dall'Assessore nell'adunanza consiliare del 24 settembre 2008; li
ricordo per aiutare i colleghi nel seguire questo dibattito. Alla
domanda posta in un'interpellanza,
il piano di azione per la
costruzione di un nuovo impianto moderno e funzionale
,
l'Assessore così rispose:
"L'Assessorato dei lavori pubblici ha
iniziato la procedura per l'affidamento dell'incarico di
progettazione per i lavori di ampliamento della piscina in
argomento, richiedendo l'avvio in data 10 giugno 2008 al
Dipartimento opere pubbliche dell'appalto di servizi e
predisponendo un documento preliminare alla progettazione
dell'opera. Lo scopo che si prefigge la redazione della
progettazione di cui trattasi è duplice. Primo obiettivo: dotare
Aosta e i Comuni limitrofi di un impianto natatorio, che possa
soddisfare l'accresciuta richiesta di spazi dove praticare le
attività natatorie classiche, il nuoto, e quelle complementari,
ginnastica acquatica, nuoto bebè,
eccetera. Infatti negli
anni si è notato un notevole incremento delle attività e degli
iscritti delle società di nuoto e della frequentazione da parte
dell'utenza pubblica. A causa di questo sono notevolmente diminuiti
per entrambi la disponibilità di spazi acqua e di locali vari
(spogliatoi e servizi). Secondo obiettivo: garantire la continuità
di esercizio della piscina, prima che la vetustà e il bisogno di
sempre più frequenti e importanti interventi di manutenzione
straordinaria possano determinare lunghi periodi di inattività e
quindi di interruzione del servizio... La soluzione prospettata per
garantire gli obiettivi suesposti è quella di realizzare una
piscina coperta attigua a quella esistente, completamente
indipendente, ma con la possibilità di renderla comunicante al fine
della realizzazione di un grande e unico complesso... Le fasi che
si prospettano per la realizzazione dell'opera sono sostanzialmente
tre da suddividersi in altrettanti lotti operativi..."
e poi ha
elencato con precisione le fasi.
Ho ovviamente riassunto l'articolato intervento dell'Assessore,
che ho condiviso appieno. Passa qualche tempo e chiediamo di nuovo
notizie direttamente all'Assessore il 21 ottobre 2009 che rispose
puntualizzando che, nel frattempo, erano già stati realizzati nella
struttura interventi particolarmente urgenti e anche pesanti e che
"oggi consente
- sono parole sue -
di avere una
situazione migliore di prima, ma non una nuova piscina
.
Rimane tuttavia ferma l'esigenza nei prossimi anni di pervenire
alla realizzazione di ulteriori interventi che determineranno
inevitabilmente una chiusura prolungata dell'impianto attuale. Al
fine di contenere per quanto possibile i tempi di chiusura
dell'impianto, durante gli ulteriori lavori di ristrutturazione e
manutenzione straordinaria e, nel contempo, di ampliare la
disponibilità di spazi d'acqua presso il complesso di Aosta, i
competenti uffici dell'Assessorato delle opere pubbliche, d'intesa
con gli uffici del Turismo, hanno elaborato un'ipotesi di
intervento suddivisa in tre fasi..."
. L'Assessore elenca poi le
fasi e, per quanto concerne la prima, riferisce di possibili
soluzioni relative alla collocazione del nuovo impianto, alle sue
caratteristiche, agli incontri con il mondo sportivo.
Per
concludere:
"Si ritiene che, entro la fine dell'anno -
lo
ricordo: il 2009
-, un mese o due, i competenti uffici saranno
in grado di formulare una relazione preliminare che dia conto degli
esiti e delle verifiche suddette sulla quale ritengo potrà essere
interessante trovarsi in commissione"
.
Le esigenze, i
desiderata
del mondo natatorio le aveva
ricordate lei, Assessore, molto bene a settembre 2008; la
tempistica e la programmazione delle diverse fasi le ho descritte
con parole sue, io non ho aggiunto niente. Oggi siamo qui per
ascoltare con attenzione la risposta che darà alle domande
formulate nell'interpellanza e sono:
"gli esiti delle verifiche
fatte...; se è stato coinvolto il mondo sportivo...; quali sono i
tempi per la realizzazione degli interventi sopra ricordati"
e
"se intende coinvolgere la competente commissione
consiliare"
. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie al collega Rigo delle modalità
di presentazione e della volontà di affrontare con una certa
serenità. Rispetto all'impegno, è un impegno pesante, sia nel
settore trasporti, sia negli altri settori, quindi cerchiamo di
seguire con attenzione tutte le competenze e tutte le attività che
sono di competenza dell'Assessorato.
In merito alla prima domanda, come avevamo detto nella primavera
2010 è stata completata una prima relazione tecnica realizzata dai
tecnici incaricati dalla Direzione opere edili e dalla Direzione
infrastrutture, attività e manifestazioni sportive. Questa
relazione - di cui posso fornire copia - evidenzia la possibilità
che l'intervento si svolga secondo le seguenti tappe: la
realizzazione di una nuova struttura leggera attigua a quella
esistente e completamente indipendente da questa, idonea ad essere
collegata successivamente all'impianto esistente al termine della
sua completa ristrutturazione e la ristrutturazione dell'attuale
impianto e suo collegamento con la struttura attigua.
Per quanto riguarda la localizzazione della struttura attigua,
sono state individuate tre possibili soluzioni: la prima presso
l'area ad ovest dell'attuale impianto, ora in parte destinata a
zona verde, area di proprietà regionale, conforme alle distanze
minime prescritte sia rispetto all'autostrada che al vicino stadio
da rugby, diciamo verso il Monte Bianco; la seconda presso l'area
antistante l'attuale impianto a nord attualmente destinata a verde
e a transito, area in parte di proprietà regionale e in parte di
proprietà comunale; un'altra soluzione, che ritengo molto
interessante, è presso l'area ad est dell'attuale impianto, dove
attualmente insiste il bocciodromo scoperto, area interamente di
proprietà comunale, che meriterebbe un'analisi con una contestuale
delocalizzazione del bocciodromo, questa soluzione però avrebbe il
vantaggio di avere tutte le piscine collegate, quindi avremmo gli
spazi acqua coperti che confinano con la piscina scoperta del
Comune. Ora, voglio spendere una parola anche nell'ambito della
vocazione che può avere una realtà di tale tipo. So che il collega
Rigo è molto attento a questo aspetto. Le potenzialità di Aosta
come centro sportivo sono enormi, tutti coloro che vengono a
giocare a rugby, o che vengono nel Palaindoor, o nel campo di
atletica, trovano una situazione straordinaria che anche la ricca
Lombardia non riesce a proporre. Una razionalizzazione di questo
quindi potrebbe non solo soddisfare gli sportivi, perché insisto
nel dire che lo sport è anche un volano per l'economia, riesce a
dare delle risposte e crea degli indotti, bisogna ovviamente
convergere su tale argomento, perché questo sistema sportivo può
indurre delle presenze, degli arrivi, delle attività
turistiche.
Relativamente all'intervento di ristrutturazione dell'impianto
esistente, allora si ipotizza il mantenimento dell'attuale
dimensionamento con opere di adeguamento delle strutture e degli
impianti e la possibilità di prendere in considerazione una diversa
destinazione delle attuali vasche media e piccola, in funzione di
utilizzi più mirati (attività di riabilitazione, idromassaggio,
eccetera). Per quanto concerne gli impianti di riscaldamento
ambiente e acqua, si ipotizza l'utilizzo di tecnologie idonee al
risparmio energetico e all'uso di energie rinnovabili. Si prevede
inoltre uno spazio destinato al pubblico, della capienza di circa
100 posti in funzione dello svolgimento di manifestazioni. Il
programma degli interventi deve tuttavia considerare nei limiti del
possibile la durata dell'attuale contratto di gestione
dell'impianto, la cui scadenza è fissata al 30 giugno 2017. Qualora
fosse necessario provvedere alla chiusura anticipata della piscina
coperta di Aosta, sarebbe necessario disporre la risoluzione
anticipata del relativo contratto di gestione e il conseguente
riconoscimento in capo all'attuale gestore di un indennizzo, perché
loro hanno un contratto e il contratto è stato valutato in questi
termini. Si rende quindi necessario valutare la possibilità tecnica
e la sostenibilità economica di attuare presso l'attuale impianto
gli interventi di manutenzione straordinaria necessari al fine di
consentire un allungamento della vita dell'impianto in condizioni
di sicurezza fino al 2017. Rispetto ai tempi, le voglio solo dire
che nel 2010 abbiamo avuto il rinnovo del Consiglio comunale,
essendo questa una proposta che in parte è anche su terreni
comunali, merita un'analisi e una condivisione, non posso fare
progetti in casa altrui; quindi, dopo i primi tempi, possiamo
avviare questi ragionamenti con il Comune di Aosta.
"Se è stato coinvolto, o intende coinvolgere, il mondo
sportivo natatorio regionale e quali sono stati i riscontri"
:
le posso dire che la descritta filosofia di fondo nell'intervento
ha formato oggetto di alcuni incontri con il delegato regionale
della Federazione italiana nuoto, nel corso dei quali è stata
condivisa in termini generali l'ipotesi di ampliamento prima
descritta e idonea, da un lato, a garantire sufficienti spazi acqua
per l'attività durante il periodo di chiusura dell'impianto
principale e, dall'altro, a garantire con la sua riapertura un
ampliamento degli spazi. È stata condivisa, se non suggerita,
l'opportunità che detta struttura aggiuntiva sia progettata e
realizzata secondo un'impostazione leggera, quindi una situazione
spartana, privilegiando la funzionalità degli spazi rispetto
all'importanza architettonica della struttura.
"Quali sono i tempi per la realizzazione degli interventi
sopra ricordati"
: la valutazione del programma si ipotizza in
cinque anni e mezzo, questo è l'iter.
"Se intende coinvolgere la competente commissione
consiliare"
: non ho nessun tipo di problema, anzi, qualora la
commissione lo desideri, si può fissare una giornata nel corso
della quale la relazione di cui le ho parlato può essere oggetto di
analisi per capire insieme quali possono essere le azioni da
fare.
Président
- La parole au Conseiller Rigo.
Rigo (PD)
- Grazie Presidente. Lei, Assessore, è un uomo
di mondo, quindi mi passi questa battuta: visti i risultati e
l'impegno totale dei trasporti, continui a dedicare poca attenzione
alla piscina, chissà che gli sviluppi siano migliori da questo
punto di vista... Non si allarghi più di tanto, sappiamo che con
uguale interesse e coinvolgimento lei sta seguendo tutti gli altri
settori che a lei sono stati assegnati, ma allo sport e, in
particolare alla piscina coperta, dedichi, quando ha tempo, con un
po' di tranquillità i suoi obiettivi.
Detto questo, sono contento che non sono stati abbandonati gli
obiettivi generali indicati negli anni scorsi, ricordati prima da
me e ripuntualizzati attraverso la relazione scritta
dell'Assessore. Ho letto alla fine dell'anno scorso che ci sarà nei
prossimi dieci anni uno sviluppo e una potenzialità enorme delle
attività natatorie e anche dell'indotto economico rispetto alla
pratica del nuoto in mille forme: dalla riabilitazione al nuoto per
i bambini, non solo sport agonistico, ma come attività complessiva
del benessere delle persone. Il nuoto sicuramente avrà questa
incidenza in tutta Europa e anche in Italia, quindi credo che dei
passi avanti in questo settore siano importanti non solo per i
cittadini di Aosta, ma per l'intera regione. I tempi che ci ha
dettato non sono entusiasmanti, capiamo che l'impegno rispetto a
questo settore non è semplice. Chiederei all'Assessore se la
competente commissione potrebbe essere convocata anche su sua
richiesta quando avremo un aggiornamento rispetto alla relazione,
quando avrà preso contatti con l'Amministrazione comunale di Aosta
per definire la seconda opzione: quella che interessa anche il
Comune rispetto ai tempi, quindi un aggiornamento rispetto alla
relazione con la decisione della definitiva collocazione del nuovo
impianto. Quest'anno ci saranno le elezioni anticipate nazionali,
non vorrei che il prossimo anno, visto che ci sono state le
elezioni anticipate nazionali e quindi siamo impegnati nella
campagna elettorale, si dirà: "
ci scuserà il Consigliere Rigo,
ma siamo stati impegnati altrove"
. Le elezioni comunali del
2010 sono importanti, ma non credo possano avere distolto più di
tanto l'attività. Certo ci vogliono i tempi necessari, ma credo che
questo problema vada affrontato con maggiore decisione da parte
degli uffici, dobbiamo essere coscienti che non diamo una risposta
solo ad un circolo chiuso, ai patiti di quello sport, ma diamo una
risposta ai cittadini della nostra regione.
