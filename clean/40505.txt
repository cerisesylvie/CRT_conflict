Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3294 del 15 marzo 2018 - Resoconto
OGGETTO N. 3294/XIV - Interpellanza: "Contestazione di
sanzioni amministrative nei confronti della società Sitrasb da
parte del Nucleo di polizia tributaria".
Grosjean (Président) -
Point n° 7 de l'ordre du jour. La
parole au Conseiller Cognetta pour l'illustration.
Cognetta (GM) -
Con questa interpellanza faccio il punto
rispetto a quanto evidenziato, attraverso l'attività ispettiva
tipica dei Consiglieri e anche mia, in relazione ad un verbale di
contestazione fatto dal Nucleo di polizia tributaria alla società
Sitrasb agli inizi di dicembre di quest'anno. Ora, senza voler
entrare nel dettaglio tecnico all'interno dell'interpellanza,
volevo capire dal Presidente, che risponderà sicuramente a nome
della società: "a quali periodi d'imposta si riferiscono le
violazioni rilevate"; quali sanzioni amministrative o pecuniarie in
generale questo fatto comporterà per la società e quindi
eventualmente che danno verrà cagionato alla società e, infine, se
è intenzione del Governo dare indicazione a Sitrasb affinché si
rivalga su chi ha commesso degli errori, perché sono errori
ripetuti negli anni di gestione molto specifica e quindi io
immagino che il responsabile amministrativo che ha fatto questo
tipo di operazione abbia un qualche tipo di responsabilità, però
non sta a me dirlo, vorrei ascoltare la risposta del
Presidente.
Président -
La parole au Président de la Région pour la
réponse.
Viérin (UVP) -
Come ricordava il collega Cognetta, è una
questione del passato e della società e quindi riporterò le
risposte che sono riferite al passato e sono riferite alla
società.
A quali periodi di imposta si riferiscono le violazioni. La
società ci comunica che il verbale di contestazione è riferito agli
anni 2012, 2013, 2014, 2015 e 2016. Nello specifico, il verbale
evidenzia tre rilievi: due di tipo formale relativi ai rapporti
fiscali con le società svizzere e il terzo invece è relativo
all'interpretazione di una norma specifica per le società
concessionarie di opere pubbliche, che è contenuta in un DPR del
1986 in materia di imposte sui redditi, quindi questo è per situare
il periodo.
Per quanto riguarda la domanda: "quali sanzioni amministrative
sono state contestate...", la società ha depositato all'Agenzia
delle entrate le proprie osservazioni e in data 15 febbraio 2018 ha
presentato istanza di accertamento con adesione riferita all'anno
2012, è già stato effettuato il primo contraddittorio il 23
febbraio 2018 e l'Agenzia delle entrate ha riconosciuto la validità
delle tesi difensive della società riferite ai primi due rilievi,
procedendo quindi all'annullamento degli stessi.
Per quanto riguarda il terzo rilievo, è stato rilevato un errore
interpretativo della normativa, modificata nel 2011, e quindi la
Sitrasb ha correttamente calcolato la quota deducibile degli
accantonamenti effettuati, però la deduzione è stata fatta
interamente nel 2012. Sono questioni tecniche, però per dire che
alla fine il rilievo riguarda la sola competenza temporale e la
società comunica che l'Agenzia delle entrate ha riconosciuto
l'applicabilità della riduzione di un terzo della sanzione prevista
e poi ha riconosciuto un ulteriore abbattimento del 50 percento,
proprio rilevando che questo è stato un errore di interpretazione.
La sanzione per il 2012 quindi ammonta a 8900 euro, per il 2013,
2014 e 2015 per lo stesso errore interpretativo la società
regolarizzerà la propria posizione avvalendosi del ravvedimento
operoso; per il 2016 invece la società vanterà un credito e quindi
farà una dichiarazione integrativa.
Per quanto riguarda l'ultima domanda: "se è intenzione del
Governo dare indicazioni alla società...", come abbiamo detto più
volte, chiaramente la società, essendo una questione di competenza
interamente e completamente degli organi amministrativi della
società, adotterà le determinazioni del caso secondo le
disposizioni di legge.
Président -
La parole au collègue Cognetta pour la
réplique.
Cognetta (GM) -
La società ha dato una risposta senza
però darla con completezza in quanto manca effettivamente qual è
stata la sanzione iniziale, perché la sanzione iniziale - adesso,
se ho capito bene, in qualche modo è stata ridotta, ma si sta
ancora parlando e quindi non si sa esattamente come andrà a finire
- era una sanzione di svariate centinaia di migliaia di euro, non
proprio soltanto di 8 mila euro: 8 mila euro è l'ultima parte in
effetti, mentre, per quanto riguarda i primi due punti, era una
sanzione molto più alta. Parliamo di diverse centinaia di migliaia
di euro, perché era stata sbagliata la gestione degli incassi da
parte della società svizzera, diciamo nel passaggio di soldi tra la
società svizzera e la società italiana.
Ora, io spero che non accadano più questi errori e soprattutto
che non ci siano grosse ripercussioni sulla società, perché
all'inizio la situazione era davvero disastrosa da un punto di
vista economico, perché, quando si applicano sanzioni di quella
natura, lei capisce bene che ci sono dei grossi problemi
all'interno. Vede però, mi preme sottolineare questo all'interno
della società: il fatto che se determinate persone hanno seguito
male l'evoluzione normativa dell'iter e comunque ciò che viene
fatto negli anni rispetto alle leggi... e sostanzialmente la norma
era cambiata nel 2011 e non ce se ne è accorti per cinque anni...
mi sembra che in quella società c'erano da fare dei correttivi
piuttosto importanti, perché lei comprenderà che chi dovrebbe
seguire correttamente l'evoluzione della norma e non lo fa poi
accumula negli anni degli errori che possono causare danni di
questo tipo. Io spero che la società a questo punto risolva con la
commissione tributaria, o comunque nell'ambito del contenzioso, una
multa che all'inizio era effettivamente enorme, perché parlavamo di
tantissimi soldi. Cercherò di capire successivamente ancora che
altro è accaduto rispetto alla gestione economica nel suo
complesso, perché ci sono anche altre questioni che restano in
sospeso rispetto a questa società.
