Classificazione
AMBIENTE



Oggetto del Consiglio n. 1748 del 20 gennaio 2016 - Resoconto
OGGETTO N. 1748/XIV - Approvazione di risoluzione:
"Predisposizione di un progetto di lotta alla processionaria del
pino".
Viérin M. (Presidente) -
Punto n. 29.02 dell'ordine del
giorno. La parola al collega Nogara.
Nogara (UVP) -
Merci Monsieur le Président.
Con questa risoluzione il gruppo UVP non vuole fare un qualcosa
contro l'attività che in questo momento svolge l'Assessorato
dell'agricoltura, ma vuole dare, se è possibile, un piccolo
contributo, un piccolo supporto per quanto si è prodotto per
risolvere questo problema. Bisogna però dire che se torniamo un po'
indietro, già proprio con un'interpellanza del 14 gennaio 2015 si
era già puntato il dito su questa problematica. Combinazione ci
siamo trovati di nuovo con il 14 gennaio, con un'interpellanza
della scorsa settimana.
Rilevato anche che, rispetto agli anni passati, la situazione
non è cambiata di molto nonostante anche gli interventi che sono
stati fatti da parte dell'Assessorato dell'agricoltura e visto
anche il disagio e il pericolo che sopportano le persone e anche i
danni che può provocare questo lepidottero sulle foreste di pino
silvestre e di pino nero, ci è sembrato opportuno presentare o fare
qualcosa. Ho distribuito ai Capigruppo di ogni partito e movimento
il piano che abbiamo stilato - e qui devo ringraziare anche il
Corpo forestale perché è stato di supporto per questo lavoro - ed è
stato consegnato anche al Presidente e all'Assessore Testolin. Noi
in questo piano abbiamo voluto portare prima tutte le forme di
interventi che si possono fare nella nostra regione sulla
processionaria del pino. Oltre a portare tutti i vari interventi
che si possono fare, abbiamo anche inserito i vantaggi e gli
svantaggi nell'inserimento di questi piani. In più verso la fine
della
brochure
per ogni popolamento - perché parliamo di
rimboschimenti, di foreste, di parchi, di scuole - si è stabilita
una soglia di sopportazione alla presenza di questo lepidottero e,
in base alla soglia di sopportazione, che può essere media, bassa o
nulla, si sono inserite delle strategie di lotta possibili. Per
questo motivo noi abbiamo voluto in questa risoluzione fare un
riassunto e chiedere nell'impegna diverse soluzioni che non sono
ancora state prese e che si possono prendere: innanzitutto ci sono
le previsioni di intervento selvicolturale mirate a tagliare la
parte superiore dei rimboschimenti di foreste degradate, dove sotto
questi popolamenti troviamo della rinnovazione di latifoglie o di
altre conifere, che non sono attaccabili dalla processionaria del
pino, oppure in rimboschimenti colpiti in modo massiccio da questo
lepidottero si può anche prevedere in queste zone il rimboschimento
in un secondo tempo.
Per quanto riguarda con chi fare questi lavori, perché, come
sappiamo tutti, ci sono delle grosse problematiche per i soldi, per
lo sforzo economico che si deve fare, da svariati anni
l'Amministrazione regionale appalta dei lotti con delle imprese
esterne. Si potrebbe, vista la necessità e l'urgenza di interventi,
portare non tutte le aziende, tutte le ditte che partecipano a
questi appalti, ma una parte di queste ditte - già per l'anno 2016
mi sembra siano previsti 3 o 4 milioni di euro per questi appalti,
non tutti messi lì, Assessore, non si preoccupi - che in questo
momento potrebbero essere impegnate in lavori selvicolturali -
lavori per i quali, come io ho già un po' contestato negli anni
passati, ci vuole dell'abilità, un po' di esperienza - in queste
zone dove non ci vuole una gran professionalità, però ci togliamo
un grosso problema che da anni ci affligge.
Si parla poi di "raccolta meccanica dei nidi in maniera
anticipata", "anticipata" non è forse la parola giusta: occorre
intervenire in periodi in cui di solito non si interviene e sono i
mesi di agosto e settembre, anche con l'ausilio del
Bacillus
Thuringiensis
, con delle attrezzature idonee si può spruzzare
questo bacillo - che non è niente di chimico, è un bacillo che si
può teoricamente anche bere senza aver nessun tipo di problema -
lungo sentieri o nelle zone che vengono più battute dai turisti. È
chiaro poi che ci vuole una programmazione degli eventuali metodi
di lotta e di applicazione, con un monitoraggio che viene già fatto
dalle stazioni forestali, che viene fatto già dal Corpo forestale,
un monitoraggio tramite le trappole a ferormoni oppure con la
possibilità di usare la confusione sessuale sempre con i ferormoni.
Tutti questi interventi è auspicabile che vengano attuati, che
vengano organizzati, che vengano decisi dall'Autorità forestale
tramite l'Ufficio fitosanitario e in collaborazione chiaramente
anche con l'Ufficio del Servizio selvicoltura dell'Amministrazione.
Questo è quanto.
In quello che vi ho detto perciò non c'è nessun tipo di
polemica, non c'è niente per andare contro a qualcuno o a qualcosa,
qua noi abbiamo voluto portare il nostro apporto di esperienza -
io, siccome facevo il forestale anni fa, ne capisco qualcosa - e
abbiamo cercato tutti insieme di portare dei suggerimenti non per
far sparire definitivamente, perché è impossibile, ma per limitare
il più possibile questo lepidottero che vi voglio ricordare che è
da quando sono stati fatti gli impianti di pino nero sulla collina
di Aosta che è arrivato preciso come un orologio ed è dagli anni
Sessanta che ce lo portiamo dietro. È proprio da quegli anni che
comunque regolarmente gli interventi meccanici soprattutto venivano
fatti e mai nessuno si è accorto così come si sta accorgendo adesso
la gente della loro presenza, perché regolarmente questi interventi
venivano fatti e la popolazione della processionaria del pino
veniva mantenuta sotto degli standard accettabili. Grazie.
Presidente -
Grazie collega. La parola all'Assessore
Testolin.
Testolin (UV) -
Grazie Presidente.
Ritorniamo a distanza di una settimana su un argomento che, come
ha detto il Consigliere Nogara, abbiamo affrontato già la scorsa
seduta, per ribadire che, così come avevamo sottolineato nella
scorsa interpellanza e anche nella risposta ad una mozione
presentata dai Cinque Stelle, la nostra è un'assoluta disponibilità
al confronto e a condividere delle iniziative che possono portare
dei benefici a questo tipo di problematica che tocca molte parti
della nostra regione, tanti comuni. Evidentemente per rendere
merito di quello che è fatto e nella coscienza che ci sono degli
interventi ulteriori da poter mettere in atto, così come già ho
cercato di trasmettere nelle passate repliche o comunque
discussioni in aula e fuori dall'aula, prendiamo atto di questa
volontà di supportare l'attività che è già stata messa in essere
dalle strutture competenti e sottolineiamo solo come alcuni di
questi interventi abbiano già avuto luogo durante queste annualità,
che peraltro sono state caratterizzate da una presenza più
massiccia, anche a causa di una situazione climatica che è cambiata
ed è stata peggiorativa in questi ultimi anni e che ha favorito lo
sviluppo di questo lepidottero.
Detto questo, credo che non valga la pena ripetere tutti gli
interventi che sono già stati esplicitati nella scorsa seduta, ma
prendiamo atto che ci sono delle situazioni che vanno potenziate,
degli interventi che possono essere potenziati che abbiamo iniziato
a fare in ambito selvicolturale. Questi interventi, queste
iniziative che vanno ad intervenire direttamente in bosco per una
sostituzione delle specie arboree presenti con quelle che non
saranno oggetto di infestazione della processionaria viene accolta
con favore. Era una valutazione che era già stata fatta anche
all'interno degli uffici, evidentemente in zone che si prestano a
poter eseguire questo tipo di intervento. A questo proposito,
quindi siamo ad accogliere favorevolmente questo tipo di
impostazione. Così come altre informazioni che sono state elencate
in questo dossier sono già presenti anche sul sito della Regione,
proprio perché l'analisi è stata fatta dal Corpo forestale, dal
Servizio forestazione, dal Servizio fitosanitario della Regione.
Con questo non escluderei tutti gli altri interlocutori importanti
che ci sono all'interno di questa problematica, che sono
sicuramente i Comuni, i privati e l'USL per quello che concerne
l'aspetto sanitario.
A questo punto direi che ho elaborato un emendamento in modo da
circoscrivere alle azioni suppletive a quello che è già stato
fatto, o comunque che vanno ad intervenire marcando il passo su
degli interventi più importanti da potersi svolgere nel medio e
lungo termine soprattutto, per dare delle risposte che poi siano in
qualche modo esaustive, per quanto possibile, con gli interventi
più importanti che riguardano la possibilità di andare a prevedere
degli interventi di taglio, di sostituzione all'interno di
determinate località, valutando anche la possibilità di affidare
queste operazioni selvicolturali a delle ditte boschive che
facciano parte di questo piano lavori annuale che viene gestito
dall'Ufficio forestazione. Così come alcune iniziative che sono già
state intraprese quest'anno, tipo l'utilizzo della confusione
sessuale con i ferormoni per un'attività di monitoraggio, possono
essere utilizzate anche in maniera un po' più importante per quanto
riguarda le zone con attacchi bassi in modo da valutare se questo
tipo di intervento sia sufficiente a limitare il peggioramento di
quest'infestazione.
Io consegnerei l'emendamento in modo che si possa poi prendere
atto delle marginali modifiche, più che altro si sono eliminate le
attività che vengono già svolte in maniera continuativa e duratura
da parte sia del Corpo forestale, sia del Servizio forestazione per
quelli che sono gli interventi. Preferite che lo legga? "Si impegna
il Governo regionale a proseguire le attività di preparazione di un
progetto complessivo di lotta alla processionaria contenente un
piano di interventi, oltre a quelli già intrapresi, anche con
azioni a medio e lungo termine, continuando ad affidare al Corpo
forestale della Valle d'Aosta, in collaborazione con l'Ufficio
forestazione e l'Ufficio fitosanitario, la programmazione e
l'attuazione delle strategie da adottare tenendo anche conto delle
seguenti indicazioni:
a) prevedere, in situazioni opportune e funzionali, interventi
selvicolturali mirati al diradamento del pino dominante nei
rimboschimenti nelle pinete degradate, con lo scopo di favorire la
rinnovazione, soprattutto di latifoglie, con eventuale messa a
dimora (in assenza di rinnovazione naturale) di specie non
sensibili alla processionaria; interventi utili anche a diminuire
il carico di incendio;
b) valutare la possibilità di affidamento delle operazioni
selvicolturali a ditte boschive esterne con inizio lavori
possibilmente già nella primavera 2016 con finanziamento tramite i
fondi a disposizione per il 2016 per tali attività;
c) valutare l'implementazione delle trappole a ferormone in
tutti i popolamenti forestali con possibilità di lotta a confusione
sessuale con i ferormoni di sintesi sui popolamenti con attacchi di
medio/bassa intensità, al fine di conoscere in anticipo le zone e i
tempi di apparizione delle larve del lepidottero".
Questo è l'emendamento che andiamo a proporre, sul quale ci
troviamo d'accordo per un'attività che potrà dare dei risultati
anche nel medio e lungo periodo.
Presidente -
La parola al collega Nogara.
Nogara (UVP) -
Merci Monsieur le Président.
Voglio precisare che noi con questa risoluzione non volevamo
assolutamente dire che non si è fatto niente, anzi si è fatto, però
con i risultati per quelli che sono. Effettivamente sono stati
tolti i punti dove in qualche modo già erano interventi che si
stavano svolgendo, questi punti erano stati messi per la
completezza dell'intervento globale, non per altro.
L'unico appunto che io vorrei farle, Assessore, è la raccolta di
nidi - che non sono nidi tra l'altro - in modo anticipato nei mesi
di agosto e settembre usando soprattutto il
Bacillus
Thuringiensis
. Questo era quello che lei già la scorsa
settimana mi aveva detto nella risposta ed è importante perché fare
quest'intervento vuol dire...le faccio un esempio, a Bellon, dove
c'è l'area attrezzata, dove ci sono i sentieri, se si spruzza il
Bacillus Thuringiensis sulle piante, si ottengono degli ottimi
risultati soprattutto nei mesi di agosto e settembre: questa è una
raccomandazione. Se gli emendamenti che ha presentato sono questi,
noi li accettiamo e la ringraziamo.
Presidente
- La parola al Consigliere Roscio.
Roscio (ALPE) -
Grazie Presidente.
Senza voler entrare nella questione tecnica, di cui peraltro non
abbiamo neanche le competenze, che, tra l'altro, sono già state
presentate dal collega Nogara e condivise dall'Assessore, due
parole solo per sostenere quanto abbiamo già detto nel passato. Noi
riteniamo che vi sia la necessità di un piano efficace per la lotta
a questo parassita, come, tra l'altro, è anche riportato dal
decreto ministeriale 2007, che è stato ricordato dall'Assessore si
trova sul sito, che dice che la lotta è obbligatoria. In quanto
tale l'Assessore ha questa funzione, quindi gli compete la
responsabilità di adottare le iniziative...
(interruzione dell'Assessore Testolin, fuori
microfono)
...anche i Comuni mi ricorda...beh, anche i privati, però è
difficile che un privato abbia un'estensione tale da avere una così
densa presenza del parassita.
In ogni caso non sarebbe male che accanto all'adozione del piano
di cui all'emendamento l'Assessore venisse periodicamente anche ad
aggiornare la commissione competente sui risultati del piano, sulle
modalità con cui vengono attuati gli interventi e sul monitoraggio
della situazione per tenere sotto controllo l'efficacia delle
azioni che vengono messe in campo.
Detto ciò, il gruppo ALPE sostiene l'iniziativa perché ritiene
che sia utile soprattutto per quanto riguarda le problematiche che
derivano sia alle persone ma soprattutto agli animali domestici.
Grazie.
Presidente -
Grazie collega Roscio. Possiamo mettere in
votazione il testo emendato com'è stato illustrato? La votazione è
aperta sul testo emendato per quanto riguarda "l'impegna". La
votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
