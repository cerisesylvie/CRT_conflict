Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 1027 del 17 novembre 2021 - Resoconto
OGGETTO N. 1027/XVI - Interrogazione: "Notizie relative alla
quarantena di classi di scuola primaria disposte in applicazione
del nuovo protocollo sperimentale per il contenimento dei focolai
di COVID 19".
Bertin (Presidente) -
Punto n. 8 all'ordine del giorno.
Per la risposta l'assessore Caveri ne ha facoltà.
Caveri (VdA Unie) -
Risponderò puntualmente a quanto
chiesto. Mi permetto solo una premessa che riguarda il fatto che
effettivamente in questi giorni si sta moltiplicando il caso di
scuole. In particolare, verrà chiusa in queste ore la primaria nel
capoluogo a Châtillon: ci sono una quindicina di positivi fra
alunni e insegnanti; c'erano già solo tre classi rimaste in
presenza e devo dire che questi fenomeni si stanno un po'
moltiplicando. Naturalmente ognuno dà l'interpretazione che vuole,
ma sicuramente il fatto che non abbiamo ancora raggiunto le quote
di vaccinazioni che si ritenevano necessarie per avere l'immunità
di gregge, per me è un tema cardine e mi permetto di ribadire il
buon senso che ci vorrebbe.
Questo è un tema specifico che io immagino, avendolo
ricostruito, che dovrebbe riguardare la Monte Emilius e le primarie
di Plan Felinaz e Charvensod, se non erro. È chiaro che in queste
ore il metodo è cambiato rispetto a quando è stata scritta
l'interrogazione, nel senso che attualmente, nella gran parte dei
casi, cioè nell'ultima settimana, quasi tutte le classi sono state
messe in sorveglianza sanitaria, quindi è stato applicato il
protocollo, e non direttamente in quarantena. Ci sono stati
purtroppo dei casi assai negativi, come quelli che si sono
registrati alle scuole elementari di San Giuseppe.
Noi facciamo il punto della situazione il venerdì, quindi avremo
un quadro complessivo in un comunicato stampa anche per questo
venerdì, però ricordo come nelle ordinanze che sono uscite c'è
sempre scritto "Si ricorda che l'applicazione della strategia di
monitoraggio alternativa alla quarantena non sarà sistematica, ma
sarà adottata in situazioni specifiche valutate dai medici del
dipartimento di prevenzione". Per cui, io capisco che delle volte,
rispetto ai casi singoli, nel passato più recente ma anche nel
presente c'è sempre un po' una richiesta da parte dei genitori che
dicono: "perché è stata applicata la quarantena?". Quando le
autorità sanitarie decidono di fare questo è perché evidentemente
c'è una situazione di focolaio o di pericolosità, che non consente
di applicare quella parte dell'ordinanza che prevede i famosi
tamponi rapidi.
Per quanto riguarda il caso specifico che è stato citato,
effettivamente il dottor Buongiorno, che è il medico che si occupa
di questa parte concernente la sanità pubblica, mi ha predisposto
una nota, che farò avere se lo ritengono agli interpellanti: è
tutta una spiegazione piuttosto lunga e anche piuttosto
scientifica, rispetto a come mai ci si è mossi in un certo modo
rispetto a queste classi. Quindi, non si è applicata la penultima
ordinanza proprio per delle ragioni di tipo sanitario e talvolta
perché per fare i salivari bisogna anche avere a disposizione il
personale ed in certi casi abbiamo visto che qualche tipo di
problema si è creato.
In linea di principio in questo momento siamo a regime, sempre
nella speranza, però, che i fenomeni che si stanno manifestando non
assumano una situazione diciamo di grande rilevanza. Questa specie
di catena di Sant'Antonio, molto spesso - ripeto - è dovuta a pochi
casi singoli, ma anche l'attuale ordinanza prevede, come voi
sapete, che bastino un numero limitato di casi o una grande
possibilità di contatti fra gli insegnanti, che spesso, come voi
sapete, hanno delle sale insegnanti in cui si ritrovano tutti,
allora in questo caso purtroppo bisogna far scattare la quarantena.
È una situazione in evoluzione, auguriamoci che la crescita possa
essere in qualche maniera contenuta e ribadisco il mio personale
pensiero, che poi è il pensiero di tutte le autorità sanitarie,
cioè quello di una vaccinazione rapida e anche un avvio, come si
sta già facendo, della terza vaccinazione a beneficio di quegli
insegnanti che già all'inizio dell'anno furono vaccinati e che
quindi non rientrano più in quel
range
di copertura
soddisfacente contro il Covid-19.
Presidente -
Per replica la consigliera Foudraz, ne ha
facoltà.
Foudraz (LEGA VDA) -
Assessore Caveri, se poi mi farà
avere la risposta del medico le sarei grata. L'interrogazione che
avevamo appunto presentato oggi verteva su chiarimenti in merito al
comunicato stampa che era apparso il 22 ottobre, proprio perché si
rendeva noto, con quel comunicato stampa, che era stata disposta la
quarantena per due classi di scuola primaria, tra cui 28 alunni e 4
docenti, e che - si leggeva nel comunicato stampa - un docente
risultava positivo. Quindi, alla luce dell'ordinanza 438 del 6
ottobre del Presidente della Regione Valle d'Aosta, con la quale si
adottava in via sperimentale il protocollo per le scuole, proprio
per cercare di evitare il più possibile la messa in quarantena
tout court
di intere classi con la presenza di un solo caso
positivo. Il protocollo che ho appena citato è in vigore dal 7
ottobre al 31 dicembre 2021 e prevede un test di controllo iniziale
al primo giorno utile per tutta la classe coinvolta da un caso di
Covid-19, senza l'applicazione della quarantena in assenza di
esito. Nel caso in cui, si dice: "si rilevi altro o altri casi",
tutta la classe viene messa in quarantena e i casi positivi in
isolamento.
Proprio perché dal comunicato stampa del 22 ottobre si parlava
di un solo caso di positività nelle due classi di questa scuola
primaria e nello specifico la positività di un docente, la domanda
che è sorta spontanea era per quale motivo le due classi fossero
state messe in quarantena? Si voleva capire se era stato per
mancanza di adesione al test di monitoraggio molecolare, oppure per
altro. La ringrazio, se mi fornirà la documentazione che ha
ricevuto.
