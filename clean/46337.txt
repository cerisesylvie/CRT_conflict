Classificazione
ASSISTENZA SANITARIA E OSPEDALIERA



Oggetto del Consiglio n. 2795 del 28 settembre 2023 - Resoconto
OGGETTO N. 2795/XVI - Interpellanza: "Intendimenti in merito
alla realizzazione dell'ospedale di comunità nel comune di
Verrès".
Bertin (Presidente) -
Punto n. 53. Ha chiesto la parola
il consigliere Marquis, ne ha facoltà.
Marquis (FI) -
Nello scorso mese di dicembre, in
particolare il 9, è stato conferito un incarico per fare una
valutazione di prefattibilità per realizzare un ospedale di
comunità nel comune di Verrès sull'ex Cinema Ideal. Nello scorso
mese di aprile abbiamo presentato un'interpellanza per avere conto
di quest'incarico, visto che veniva detto che nonostante ci fossero
sei mesi di tempo per predisporlo, era verosimile che venisse
consegnato entro il 31 del mese di dicembre scorso, alla quale
abbiamo avuto una laconica risposta e ci è stato detto che il
contratto prevedeva che la scadenza fosse alla fine del mese di
giugno.
Poi abbiamo presentato nel mese di giugno un'altra
interrogazione e lo studio all'epoca non era ancora stato
consegnato. Ora siamo al mese di settembre e con quest'iniziativa
chiediamo quali sono le ragioni per cui sono state disattese le
previsioni temporali nell'espletamento di questo studio, perché
occorre evidenziare che questo studio propedeutico eventualmente è
un intervento finanziato anche con i fondi del PNRR, quindi che
hanno una determinata scadenza, pertanto non bisogna perdere del
tempo. Chiediamo anche se lo studio di prefattibilità dell'Ospedale
a questo punto è stato consegnato e, nel caso affermativo, quali
sono gli intendimenti del Governo regionale sull'iniziativa in
argomento.
Presidente -
Risponde l'assessore Marzi.
Marzi (SA) -
Lo studio di prefattibilità per la
realizzazione di un ospedale di comunità a Verrès, elaborato dal
Politecnico di Milano, è stato consegnato nella sua versione
informale entro i termini contrattuali.
A seguito di disamina della documentazione del progetto da parte
della struttura competente, la trasmissione è stata formalizzata ad
agosto 2023. Durante il periodo di elaborazione del progetto di
prefattibilità vi sono stati diversi momenti di confronto tra gli
addetti del Politecnico di Milano, i referenti dell'Assessorato, i
rappresentanti dell'Azienda USL, in particolare dell'area
territoriale. Il provvedimento dirigenziale 7682 del 5 dicembre
2022, come da lei richiamato, in accordo con il bilancio impegnava
l'intero importo di euro 70 mila sull'anno 2022. Il termine
contrattuale per la consegna della documentazione era il 29 maggio
2023, sei mesi dalla somministrazione del contratto, a dicembre
2022. In seguito vi è stata una richiesta di proroga di un mese in
quanto le attività condotte dal Politecnico hanno individuato
alcune esigenze di approfondimenti del
layout
funzionale e
di verifica tecnica che non erano compatibili con la tempistica
prevista dall'accordo. La proroga è stata quindi concessa sino alla
data del 30 giugno 2023. La documentazione è stata inviata nei
tempi e, a seguito della puntuale disamina da parte della nuova
Dirigente che è arrivata alla struttura competente, è stata
formalmente trasmessa con PEC ad agosto 2023.
Il Politecnico di Milano, come abbiamo già avuto modo di
definire grazie anche a sue iniziative, è il soggetto a suo tempo
già incaricato a livello centrale, assieme ad Agenas, per la
redazione del meta-progetto inerente alla ricerca nel campo PNRR -
Missione 6 "Salute" per le case della comunità e gli ospedali di
comunità. Il meta-progetto e l'individuazione a livello nazionale
del Politecnico è stata la ragione per cui si è deciso di chiedere
una collaborazione con il Politecnico di Milano.
L'investimento trova evidenza nel DEFR 2024-2026, di cui ha dato
notizia la Presidenza del Consiglio e la Presidenza della Regione
ieri, e nei tavoli dedicati è stata data illustrazione alla stima
dei costi e del cronoprogramma di attuazione del triennio.
Il DEFR propone a SIV S.r.l., tra le altre attività programmate
per gli investimenti in ambito sanitario, il seguente obiettivo
strategico: procedere all'implementazione del progetto di
fattibilità tecnica, economica ed esecutiva dell'Ospedale di
comunità di Verrès, già oggetto di studi di prefattibilità da parte
del Politecnico di Milano. Attualmente, informalmente, abbiamo
incontrato il Comune e si stanno avviando le interlocuzioni con gli
attori che fanno parte dell'accordo di programma, quindi la
Regione, l'Azienda USL, il Comune di Verrès, SIV e Finaosta per
analizzare il progetto e formalizzare la volontà di collaborazione
tra le varie parti. Parallelamente alle interlocuzioni proseguono
le istruttorie amministrativo-contabili.
Presidente -
Per la replica, la parola al consigliere
Marquis.
Marquis (FI) -
Grazie Assessore per aver fornito le
informazioni, in particolare per avere ricostruito l'iter di
temporizzazione e di svolgimento dell'incarico. Lei oggi ha coniato
un nuovo neologismo che è la consegna informale al protocollo della
Regione. Sotto il profilo contrattuale, non avevo mai sentito che
si potesse fare una cosa del genere per rispettare i tempi
contrattuali e per non essere assoggettato al pagamento di penali,
perché le consegne sono delle consegne che sono formali,
diversamente è difficile da capire questa formula che è stata
adottata, ma tant'è.
Per quanto riguarda invece la sostanza che ha rappresentato, che
l'intervento andrà avanti e che sono sostanzialmente in atto le
interlocuzioni con il Comune di Verrès, a questo punto ritornerei
sulle precedenti interpellanze dove lei aveva garantito che nelle
successive fasi di progettazione sarebbe stata aperta la
possibilità di partecipazione ai professionisti valdostani... che
fossero delle gare aperte. Vorrei solo ricordarvi questo aspetto e
raccomandarle di mantenere fede a questa parola perché credo sia
importante il coinvolgimento di professionisti del territorio che
hanno le strutture e le capacità per affrontare queste questioni e
che avrebbero già potuto affrontare lo studio di prefattibilità
magari anche con tempi rispettosi delle previsioni contrattuali e
magari anche attraverso una consegna formale entro i termini
previsti.
