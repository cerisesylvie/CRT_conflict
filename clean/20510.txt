Classificazione
LAVORO



Oggetto del Consiglio n. 520 del 7 aprile 2004 - Resoconto
OGGETTO N. 520/XII - Situazione finanziaria e operativa della
società "Servizi previdenziali Valle d'Aosta S.p.A.".
(Interrogazione)
Interrogazione
Premesso che:
- la società "Servizi Previdenziali Valle d'Aosta S.p.A."
percepisce in virtù della legge regionale che l'ha istituita un
contributo annuo da parte della Regione sino ad un massimo del 70%
delle entrate totali della società medesima;
- per il triennio 2004/2006 il contributo regionale è stimato
in € 450.000,00;
il sottoscritto Consigliere regionale
Interroga
Il Presidente della Regione e l'Assessore delegato per
sapere:
1) se tale contribuzione non sia in violazione delle norme
europee sulla concorrenza e se anche gli altri soci provvedono ad
un analogo finanziamento della società;
2) quali sono i risultati ad oggi conseguiti da tale
società;
3) i motivi che determinano l'impossibilità di quadrare i
bilanci prescindendo dal contributo regionale;
4) quali sono i futuri obiettivi della Servizi Previdenziali
Valle d'Aosta S.p.A..
F.to: Frassy
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Mi pare che l'interrogazione sull'attività
della società "Servizi previdenziali Valle d'Aosta" mi dia
l'opportunità di fare il punto su qualcosa che ormai è di grande
attualità: la previdenza complementare. Come in tutta la riforma
che viene portata avanti a livello nazionale, il Consigliere Frassy
avrà modo di vedere… il Governo propone
a livello nazionale e fa una serie di iniziative che sono rivolte
alla valorizzazione della previdenza complementare, anche perché,
in un quadro che è fortemente in evoluzione, i flussi del sistema
previdenziale come noi lo conosciamo potrebbero avere delle
riduzioni molto importanti, quindi, rispetto a quanto siamo
abituati a percepire oggi, un trattamento pensionistico futuro
potrebbe dimezzare all'atto del pensionamento le risorse a
disposizione dei lavoratori. In questa logica il legislatore
regionale con la legge n. 22/1997 ha fortemente anticipato i tempi
e ha individuato un settore importante per tutta la comunità
valdostana. Mi pare che questo tipo di premessa sia fondamentale,
perché le società regionali devono dare risposte a tutta la
comunità; ovviamente sono strumenti tutti perfettibili, ma dobbiamo
fare un ragionamento sulla "ratio" e sulle motivazioni della loro
costituzione.
In questo quadro, a fronte della prima domanda, mi si chiede se
i contributi previsti a beneficio della società "Servizi
previdenziali" siano o meno in violazione delle norme europee sulla
concorrenza e se anche gli altri soci provvedono ad un analogo
finanziamento della società. Innanzitutto dobbiamo inquadrare
questa società, che è stata prevista all'interno del quadro
legislativo della legge regionale n. 22/1997: è una società con una
partecipazione pubblica che è maggioritaria, con un 50% della
Regione, un 20% della "Finaosta" e un 30% "dell'Assocredito
valdostana", che è l'associazione che raggruppa "Finaosta", "Aosta
Factor", le banche di credito cooperativo della Valle d'Aosta,
quindi gli operatori creditizi. Questa è una società che trova
fondamento nella legge regionale, in cui in modo specifico il
legislatore aveva indicato che la costituzione, l'avviamento e il
funzionamento dei fondi erano promossi dalla Regione e avevano un
obiettivo ben preciso all'interno del sistema socio-economico
valdostano. A tal proposito la Giunta regionale era autorizzata in
quella legge ad erogare alla società dei contributi a sostegno di
questo tipo di iniziativa. Il settore di operatività della società
è molto particolare, perché si occupa dell'avvio e della gestione
dei servizi amministrativi contabili a favore dei fondi pensione
integrativi; è un'attività che occupa ingenti risorse, ma è
un'attività del tutto nuova anche nel panorama italiano. Si tratta
di un processo che ormai ha non dico 10 anni, ma quasi, che ha
visto degli "stop and go" all'interno della normativa nazionale non
da poco, fra cui aspettative di benefici fiscali, aspettative di
rendimenti, che hanno creato un percorso molto difficoltoso.
La costituzione della società e la messa a disposizione dei
contributi annuali della Regione è da interpretare nella logica di
permettere ai fondi pensione integrativi - li ricordo, fondi per i
lavoratori della Regione, il fondo pensione di francese, il fondo
pensione preesistente per gli insegnanti delle scuole materne - di
disporre di servizi qualificati ad un costo concorrenziale rispetto
alle condizioni nazionali. Dal punto di vista della Regione,
l'impegno di risorse nei confronti della società e a supporto della
previdenza complementare si giustifica anche attraverso gli
obiettivi di natura politica, sociale e fiscale e questi obiettivi
sono stati prontamente indicati nella relazione illustrata dalla
società in una riunione di Giunta del 4 marzo. Ora, questi
contributi - perché in fin dei conti mi si chiede se sono
concorrenziali - in realtà non sono utilizzati al fine di
permettere alla società di offrire in favore dei fondi territoriali
servizi ad un prezzo inferiore, ma vengono utilizzati per
l'attività generica, anche perché le attività specifiche a
beneficio dei fondi sono attività assistite da contratto, quindi vi
è un corrispettivo specifico a fronte di ogni prestazione. Nello
specifico abbiamo il fondo di francese, il fondo cessazione
servizio e abbiamo anche il nostro fondo: l'istituto dell'assegno
vitalizio dei consiglieri regionali, conosciuto da tutti voi. Ecco
perché i contributi sono utilizzati per l'implementazione, lo
sviluppo e la manutenzione delle infrastrutture e dei servizi
necessari alla gestione dell'attività di "service"; per garantire,
in collaborazione con l'Amministrazione regionale, il complesso
delle attività a supporto del complesso iter che ha condotto
all'esternalizzazione del fondo cessazione servizio e del fondo di
francese - che precedentemente si configuravano come fondi interni
rispetto alla Regione Valle d'Aosta -, all'adeguamento alle
normative in materia di previdenza e all'implementazione delle
necessarie strutture organizzative e gestionali; per garantire in
favore del FOPADIVA e delle parti sociali coinvolte il complesso
delle attività a supporto per l'iter di costituzione, avviamento e
raccolta delle adesioni, l'autorizzazione all'esercizio,
l'implementazione alle strutture organizzative e gestionali. Vi
dico che l'autorizzazione avuta dal FOPADIVA non è stato un
percorso semplice, la raccolta delle adesioni non è stato un
discorso semplice, perché questa materia è di non immediata
comprensione. Questo lo dico anche perché, siccome negli
interroganti vi è sempre un'attenzione particolare all'attività
fatta a livello nazionale, vi chiedo di guardare cosa è stato
previsto per l'IMPDAP: è fatto obbligo di fornire gratuitamente
l'assistenza a favore dei pubblici dipendenti, dei fondi relativi
ai pubblici dipendenti in via di costituzione, quindi addirittura
il legislatore nazionale ha individuato questo come obiettivo
strategico e impone all'IMPDAP di dare dei servizi gratuiti.
Ovviamente nel nostro ambito regionale, per via della specificità
del nostro comparto unico, i nostri dipendenti non possono aderire;
quindi, non potendo avvalersi dei servizi gratuiti dell'IMPDAP,
dobbiamo porci il problema di dar loro un sostegno. Tale sostegno è
uno degli obiettivi di questo Governo e di questa maggioranza ed è
ovvio che all'interno di questo quadro sia previsto un sostegno per
l'attività istituzionale, non per i servizi, della società in
questione.
Dico anche che questo tipo di contributo non esclude che possano
esserci altri percorsi, per cui ben venga un suggerimento che può
agevolarci e può percorrere questo tipo di tragitto, che è rivolto
a dare alla comunità valdostana uno strumento che permetta di non
avere delle nuove fasce di povertà, perché, con dei trattamenti
pensionistici che potrebbero portare al 50% il flusso reddituale di
tutta una serie di persone, andremmo a creare dei disagi notevoli e
a quel punto il costo sociale avrebbe sì un'impennata e non quelle
centinaia di migliaia di euro di contributi, perché tutto questo
porta ad uno sgretolamento del nostro sistema. Ecco che
coscienziosamente crediamo di aver fatto qualcosa che ha una
specificità e che non va in concorrenza; peraltro il raggio di
azione di questa società è prettamente valdostano, quindi non
andiamo a disturbare alcuna situazione a livello nazionale e quindi
a creare una situazione di concorrenza lesa.
"Quali sono i risultati ad oggi conseguiti da tale
società"
. Oggi questa società ha tutta una serie di attività
che ormai sono nel suo curriculum. È stata impegnata nello
sviluppo, insieme alla Regione e alle parti sociali - su questo
tema i sindacati e i datori di lavoro sono stati fortemente
interessati -, nell'elaborazione dello sviluppo e nella
realizzazione del piano di sviluppo dei fondi di previdenza
complementare ai sensi del decreto legislativo n. 124/1993.
L'attività si è poi rivolta nello sviluppo dei servizi
amministrativi contabili in favore dei fondi pensione territoriali,
e qui vado a cogliere un altro obiettivo strategico di questa
società: creare delle competenze in Valle d'Aosta che si occupino
di fondi pensione, perché è impensabile che, in un microsistema
come il nostro, non vi siano delle competenze specifiche! Per avere
delle risposte immediate, abbiamo la necessità di avere persone
preparate in loco, perché voi sapete che il rapporto umano e la
risposta immediata a tutta una serie di dubbi sono fondamentali per
credere in un certo strumento. Non è possibile non investire in
professionalità e quindi, rispetto a tutta una serie di critiche,
lo porto addirittura ad esempio: stiamo creando un centro di
competenza per poter dare delle risposte. È ovvio che è tutto
migliorabile, è tutto sicuramente da seguire, ma abbiamo già colto
qualcosa.
Non vado a ridire quello che ho detto nel rispondere alla prima
parte, cioè l'assistenza al fondo cessazione servizio e ai fondi di
francese; abbiamo un altro obiettivo che è quello di aver
supportato il FOPADIVA e le parti sociali nei complessi processi di
definizione e accordi istitutivi; il rapporto con il COVIP, l'ente
di controllo sui fondi previdenziali, quello che poi dà le
autorizzazioni, e non crediate di improvvisare dei percorsi, perché
queste persone hanno una competenza specifica e dobbiamo dare delle
risposte puntuali; questa società ha supportato il FOPADIVA, tant'è
che abbiamo raggiunto l'autorizzazione. L'autorizzazione ha avuto
un iter complesso, vi erano dei limiti che sono stati nel tempo
modificati ma, per modificare questi limiti, è stata necessaria
un'istruttoria; insomma, da questo punto di vista, credo vi sia
un'attività particolarmente positiva svolta dalla nostra
società.
"I motivi che determinano l'impossibilità di quadrare i
bilanci prescindendo dal contributo regionale"
: ebbene,
ovviamente queste società a livello locale hanno la necessità di
trovare un punto di pareggio che è direttamente collegato al
volume. In fase di avviamento abbiamo sicuramente dei bilanci che
non sono particolarmente rosei, anche se non dei bilanci
squilibrati; abbiamo dei risultati di gestione modesti, ma che
hanno una prospettiva: quella di trovare un punto di pareggio nel
momento in cui avremo un'utenza di 15-16 mila unità, questo è il
punto di pareggio individuato. Voi considerate che già solo la
Regione, come elaborazione di cedolini, non come dipendenti
regionali, ma di posizioni trattate, mensilmente supera le 6.000
unità, per darvi un'indicazione; a questo dovremo aggiungere il
comparto degli enti locali, dell'USL, quindi capite che questo
numero non è un numero fantasioso. Da questo punto di vista, vi
dico che anche a livello nazionale un esempio particolare è quello
della Regione Trentino Alto Adige, dove gli investimenti sono ben
differenti rispetto a quelli che abbiamo fatto noi e sono
enormemente più elevati: ecco perché crediamo che questo nostro
contributo sia correttamente attribuito, che comunque non sia un
contributo a fondo perso vita natural durante, perché vi è una
prospettiva di un punto di pareggio e questo punto di pareggio è
quello delle 15-16 mila unità, numeri alla portata della nostra
Regione.
"Quali sono i futuri obiettivi della "Servizi previdenziali
Valle d'Aosta""
: qui, ovviamente, continuare a garantire i
servizi amministrativi contabili di supporto e di consulenza a
favore dei fondi pensione integrativi territoriali e dell'istituto
dei consiglieri regionali - che ogni tanto mi interessa come
Assessore alle finanze per le necessità del caso, guardo l'Ufficio
di Presidenza che ogni tanto mi "tira le orecchie" -; supportare i
fondi stessi nelle fasi di consolidamento e nel completamento dei
processi di esternalizzazione; supportare la Regione e le parti
sociali nell'analisi delle complesse problematiche connesse alla
gestione della previdenza complementare e nello sviluppo di
progetti finalizzato allo sviluppo della previdenza e assistenza
complementare integrativa in ambito regionale (ho detto
"assistenza", non solo "previdenza", perché anche nell'ambito
dell'assistenza abbiamo la necessità di fare dei passi avanti e di
trovare degli strumenti che possano permettere al cittadino di
avere un supporto per tutta una serie di prestazioni che possano
essere offerte dal punto di vista sanitario); infine supportare
l'Amministrazione regionale, gli enti locali, l'USL nel complesso
processo previsto dalle normative nazionali di trasformazione
dell'indennità premio servizio in trattamento di fine rapporto.
Concludo dicendo che probabilmente non sappiamo quali sono i
tempi, ma il legislatore nazionale ha dato un'indicazione dove il
trattamento di fine rapporto ad un certo punto non sarà più
trattato come attualmente, quindi a disposizione dell'azienda con
un accantonamento, ma gestito totalmente all'interno dei fondi
previdenziali. Se questo dovesse accadere, è fondamentale che la
Valle d'Aosta abbia i suoi fondi, ma per una gestione, anche per
dei ritorni fiscali, perché voi sapete che vi è un prelievo
specifico per i fondi sul gestito ed il fatto di avere dei fondi
che sono gestiti correttamente ed opportunamente in Valle d'Aosta
permetterà dei rientri che sono decisamente maggiori rispetto a
quanto abbiamo investito, sia in termini di qualità, sia in termini
di quantità.
Presidente - La parola al Consigliere Frassy.
Frassy (CdL) - Assessore, lei ha risposto, ma non alla mia
interrogazione. Devo dire che per certi versi il suo intervento -
mi dispiace di non poterlo documentare in questo momento, ma gliene
farò avere copia - smentisce l'intervento di un suo predecessore
alle finanze, Assessore Agnesod, che ha sempre sottolineato come la
"Servizi previdenziali" giustamente fosse una cosa e i vari fondi
fossero un'altra cosa, nel senso che sono due soggetti giuridici
completamente differenti, questo vuol dire che hanno anche una loro
autonomia finanziaria, gestionale e soprattutto giuridica; perciò
tutta la sua costruzione della risposta articolata sulla bontà
delle iniziative di tipo previdenza integrativa e fondi
vari… sono degli aspetti sui quali
interviene la "Servizi previdenziali", come potrebbe intervenire su
altri aspetti che rientrino in quelle consulenze oggetto della sua
ragione sociale.
Il problema che solleviamo invece con questa interrogazione è
limitato e riferito alle funzioni e al ruolo della S.p.A. e lei non
ha risposto a queste nostre domande, perché buona parte del tempo
da lei dedicato alla risposta è stato incentrato sulle difficoltà
di dare una risposta esaustiva al punto n. 1. Mi sono appuntato la
sua risposta; dopo aver fatto il giro del quadrante della dottrina,
della giurisprudenza e della fantasia, sottolineo io, soprattutto
in materia di concorrenza, ha detto: "Mah, "Servizi previdenziali
Valle d'Aosta", cosa piccola, opera qui in questa Regione, che
fastidio diamo, mica andiamo a fare le consulenze in giro per il
mondo? La concorrenza dunque non è violata"
.
Assessore, non
offenda le sue cognizioni di esperto in materia, al di là delle sue
competenze politiche sulle cognizioni professionali; il principio
della concorrenza deve essere tutelato sia guardando una realtà
piccola, sia guardando una realtà grande, il che vuol dire che se
noi in questa realtà piccola creiamo un'azienda che è privilegiata
a stare su questo mercato, seppure piccolo, impediamo ad altre
aziende di entrare su questo mercato. È significativa la sua
difficoltà a rispondere al punto n. 1, perché la risposta è quella
che noi temevamo: il modo in cui stiamo procedendo è in violazione
alle norme comunitarie sul divieto di concorrenza, sui limiti posti
appunto alle norme che impediscono la concorrenza, tant'è che il
contributo, così come è impostato, supera anche la previsione del
regolamento comunitario del 2001 sul "de minimis", che parla di
100.000 euro nel triennio, e qui andiamo invece ad erogare 450.000
euro nel triennio, e questo è un problema del quale lei deve farsi
carico, anche perché le procedure di infrazione, quando vengono
aperte, costano in termini finanziari alle amministrazioni che
perseverano nel violare le disposizioni comunitarie. La invitiamo
perciò a ragionare con più attenzione su questo primo punto,
tenendo presente che, quando noi chiediamo che anche gli altri soci
provvedano ad un analogo finanziamento, noi poniamo la domanda
perché evidenziamo una distonia nel modo in cui funziona questa
S.p.A.. Normalmente le società stanno in piedi o perché fanno
utili, o perché i soci, a fronte di situazioni deficitarie,
ricapitalizzano e dunque fanno leciti versamenti; qui invece a
fronte di una quota del 50% della Regione Valle
d'Aosta…
(interruzione dell'Assessore Marguerettaz, fuori
microfono)
… vi è il 20% di "Finaosta"
partecipata in maniera prevalente dalla Regione e vi è il 30% di
"Assocredito", ma chi è "Assocredito"? "Assocredito" rappresenta le
banche, allora che la Regione Valle d'Aosta vada a finanziare le
banche, è scandaloso, questo va detto, perché il 30% di quelle
quote sono delle banche! In "Assocredito" vi sono prevalentemente
le banche! Sarebbe allora logico in un'economia sana e non
assistenziale che, a fronte dell'impossibilità di raggiungere lo
scopo sociale con un equilibrio di bilancio, i soci annualmente si
riunissero per ricapitalizzare una società, che altrimenti dovrebbe
portare i libri in tribunale, perché è questa poi la realtà di
fondo. Non sarebbe allora più un contributo a fondo perduto in
violazione delle norme europee sulla concorrenza, ma una
ricapitalizzazione a cui partecipano la Regione, "Finaosta",
"Assocredito".
Punti nn. 3 e 4: i motivi che determinano l'impossibilità di
quadrare il bilancio sono che i fondi in Italia e in tutto il mondo
sono organismi che fanno utili; i fondi pensione vengono messi in
piedi proprio per superare l'impasse della previdenza pubblica, i
fondi pensione hanno l'obiettivo di stare in piedi con le proprie
gambe, di fare utili e di mantenere in piedi le gestioni
previdenziali. In questa Regione paradossalmente mettiamo in piedi
una S.p.A. per tenere in piedi i fondi: non ha senso! Va contro le
linee guida europee non sulla concorrenza soltanto, ma anche in
materia di fondi previdenziali, linee guida recepite dal Governo
italiano. Se i fondi stessero in piedi con le loro gambe,
andrebbero a chiedere dei servizi a prezzi di mercato; la realtà è
che i fondi in Valle d'Aosta al momento non stanno in piedi e lo
vedremo perché il FOPAVA è fallito, il FOPADIVA lo andremo a
verificare e hanno bisogno di servizi sottocosto; su questo
argomento torneremo e siamo totalmente insoddisfatti.
