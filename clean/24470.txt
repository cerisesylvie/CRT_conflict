Classificazione
TRASPORTI E VIABILITÀ
Viabilità



Oggetto del Consiglio n. 3386 del 19 marzo 2008 - Resoconto
OGGETTO N. 3386/XII - Interrogazione: "Predisposizione di uno
studio sulla viabilità di Aosta in previsione di lavori di
ampliamento ad est dell'attuale struttura ospedaliera".
Interrogazione
Ricordato che è stato firmato l'accordo tra Regione Valle
d'Aosta e Ministero della Difesa per quanto riguarda il passaggio
della Caserma Testafochi alla Regione;
Appreso dall'Assessore Cerise, in sede di commissione
consiliare, che nel predisponendo studio della viabilità della
Città di Aosta, finalizzato a delineare proposte relative ai
cambiamenti che l'eventuale scelta di ampliare ad est l'attuale
struttura dell'Ospedale comporterebbe, si affronterà anche la
questione della chiusura di via Lexert, legata alla
ristrutturazione della Caserma Cesare Battisti e Ettore Ramires,
conseguente alla ristrutturazione dell'intero quartiere, in seguito
al passaggio della Testafochi alla Regione;
Ritenuto importante che ogni eventuale accordo col Comune di
Aosta circa i due importanti lavori che pare si abbia intenzione di
attuare vada predisposto dopo i risultati dello studio sulla
viabilità relativa alla città di Aosta;
i sottoscritti Consiglieri regionali
Interrogano
gli Assessori competenti per sapere:
1) a chi è stato affidato, e con quale compenso, l'incarico
di predisporre uno studio sulla viabilità della Città di Aosta, con
quale mandato e con quale data di consegna dei lavori;
2) quando si pensa di proporre l'accordo con il Comune di
Aosta sulla base dei dati emersi dallo studio.
F.to: Squarzino Secondina - Venturella
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Avevo già cercato di spiegare come stanno
le cose in commissione circa la questione dello studio della
viabilità.
Dobbiamo considerare che sono in corso dei preaccordi con il
Comune di Aosta relativi ai cambiamenti o, se volete, per governare
i cambiamenti che saranno generati nel tessuto viabile del Comune
di Aosta relativo a 3 fondamentali interventi (ma potremmo
aggiungerne anche un altro): l'allargamento ad est dell'Ospedale,
la realizzazione della "Testafochi", la questione relativa
all'Aeroporto regionale, in quanto la realizzazione dell'aeroporto
comporta la chiusura di una strada e una serie di ribaltamenti per
quanto riguarda il traffico. Cosa succede? In questi accordi è
emersa in queste discussioni una grande preoccupazione nel Comune
di Aosta: quella di evitare di fare delle scelte estemporanee,
tenuto conto che si tratta di un percorso per tappe, non è che
dalla sera alla mattina si chiude Via Lexert o la strada per
Pollein, ma se ne chiuderà una, poi si chiuderà l'altra, poi si
aprirà il cantiere dell'"Umberto Parini", anche quello determinerà
una serie di ribaltamenti.
Il Comune di Aosta ci ha chiesto, sulla base di questi accordi,
di disporre di finanziamenti per realizzare 3 cose. La prima è
realizzare un asse viario che leghi la zona est del Quartiere Dora
fino alla zona dell'"area Cogne", passando sotto la palestra. La
seconda è quella di fare uno studio - lo faremo assieme in sostanza
- sulla situazione del traffico con le varie configurazioni, cioè
nel momento in cui si chiude la strada capire quali saranno i
ribaltamenti sulle altre strade del traffico e fare poi i
provvedimenti conseguenti. La terza è che questi interventi
generano dei logorii sui manti stradali, abbiamo già visto cosa sta
succedendo nella realizzazione del parco archeologico di Via
Saint-Martin de Corléans, dove certi volumi di traffico con alcune
caratteristiche determinano un logoramento del piano di asfalto.
Sulla base di questo abbiamo previsto nell'assestamento di bilancio
un apposito finanziamento per fare queste 3 cose, quindi lo studio
è stato previsto lì, non è ancora stato avviato e non sono ancora
state determinate le modalità con cui andare ad affidarlo, perché
può essere a regia Regione-Comune, solo Comune, ma questo è del
tutto secondario. Quando sarà disponibile il finanziamento a
seguito dell'approvazione dell'assestamento, si procederà con le
procedure per affidare questo studio.
Squarzino
(fuori microfono) ... la domanda numero
2...
Cerise (UV)
- ... l'ho detto: quando abbiamo i soldi...
dopo l'assestamento... basta così, dica che non è
soddisfatta...
Si dà atto che, dalle ore 16,56, assume la presidenza il
Vicepresidente Tibaldi.
Presidente
- La parola alla Consigliera Squarzino
Secondina.
Squarzino (Arc-VA)
- L'Assessore ha ripreso in aula le
informazioni che aveva dato a livello di commissione; ricordo però
all'Assessore che in commissione è stato esaminato l'articolo 31
dell'assestamento di bilancio quando ormai le iniziative erano
state fatte, per cui non avremmo potuto impedire di fare questa
iniziativa perché abbiamo avuto le informazioni dopo. Seconda
osservazione: continuo a non capire come avvengono tutte quante le
decisioni... proporrei, signor Presidente, di andare in saletta
l'Assessore ed io, così parliamo tranquillamente, visto che ci sono
10 persone nell'aula consiliare...
Presidente
- ... se potete chiamare un po' di colleghi in
aula, mi appello agli uscieri, anche per ripristinare il numero
legale che non è detto che sia assicurato...
Squarzino (Arc-VA)
- ... appunto, ha detto lei quelle
parole magiche... il numero legale...
Dicevo... a noi interessava riproporre questo argomento in aula,
perché a nostro avviso non c'è alcuna chiarezza rispetto a cosa la
Regione intenda fare e non c'è alcuna chiarezza neanche nei
cittadini di Aosta su cosa li aspetta.
L'Assessore ha indicato 3 grandi opere che sono in previsione,
si è dimenticato di parlare della "Caveri funivia", della "Caveri
ovovia", quella che rivoluzionerà il traffico perché dovrà rivedere
il flusso del traffico. Stando alla carta, dovremmo avere una città
di Aosta che sarà completamente rivoluzionata nel traffico solo
perché si è deciso di fare 2 grandi opere senza aver prima
preventivamente individuato cosa significa questo per la città di
Aosta.
Lei dice: "si pensa poi di predisporre uno studio, per cui noi
diamo i soldi al Comune di Aosta", però noi volevamo sapere quando
si pensa di proporre l'accordo con il Comune di Aosta sulla base
dei dati emersi dallo studio, perché quello che lei mi dice... cioè
noi intendiamo fare un accordo con il Comune di Aosta appena avremo
i soldi a disposizione, dopo l'assestamento di bilancio, non sta né
in cielo, né in terra, perché in quel momento lei non fa altro che
dare al Comune di Aosta dei soldi affinché si studi qualcosa... ma
un accordo è qualcosa di più di un semplice dare soldi per studiare
la viabilità, nel senso che avremo una città di Aosta dove
nell'arco di 10 anni sarà chiusa Via Lexert e anche tutta la via
che dalla collina scende in città verso la parrocchia di Maria
Immacolata, tanto per essere chiari, rimane bloccata; sarà chiusa
tutta Via Ginevra per cui la Via Francigena e la via che dal G. S.
Bernardo scende ad Aosta sarà bloccata. Voi mi dovete dire come
sarà possibile per Aosta vivere in questa situazione! Non credo che
il Comune di Aosta possa fare l'accordo prima di avere gli studi
sulla viabilità, che accordo può fare? O c'è chiarezza su quali
sono le conseguenze della viabilità nel cambiamento urbanistico
della città e allora si possono fare degli accordi, ma se non c'è
chiarezza sulle trasformazioni che ci saranno e se la popolazione
non è informata e non condivide, credo che sia un decidere sulla
testa delle persone... e voi, di questo, dovrete rendere conto
anche in campagna elettorale!
