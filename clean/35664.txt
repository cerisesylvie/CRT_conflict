Classificazione
STATUTO



Oggetto del Consiglio n. 131 del 25 settembre 2013 - Resoconto
OGGETTO N. 131/XIV - Interpellanza: "Valutazioni in merito
all'ipotizzata costituzione di una macroregione del nord
Italia".
Presidente
- Ha chiesto la parola per l'illustrazione il
Consigliere Bertin, ne ha la facoltà.
Bertin (ALPE)
- Grazie Presidente.
Quella delle macroregioni in Italia è ormai una vecchia storia,
che risale quanto meno al 1992, quasi 20 anni fa, quando la
Fondazione Agnelli elaborò per la prima volta un progetto di
accorpamento delle attuali 20 regioni in 12 realtà istituzionali di
dimensioni più grandi, per l'appunto le macroregioni. In seguito,
ispirato da questo progetto, lo stesso Ministero delle riforme,
guidato all'epoca dall'esponente leghista Speroni, presentò o,
meglio, vagheggiò ipotesi di riforma dello Stato in questa
direzione. Di progetti simili ne sono stati elaborati diversi in
questi ultimi anni, oltre a questi di cui accennavo...non è il caso
adesso di riprendere le discussioni e i dibattiti provocati dalle
sopracitate ipotesi, niente si è tradotto in atti concreti,
fortunatamente. All'interno di quest'ampia discussione, che, come
detto, dura da più di 20 anni, una forza politica in particolare ha
sempre considerato l'ipotesi delle macroregioni e di una
macroregione come l'obiettivo fondamentale della sua azione
politica: mi riferisco evidentemente alla Lega Nord. Abbandonata la
possibilità separatista, oggi, ma è un progetto che la caratterizza
da sempre, la Lega vuole costituire una grande regione del nord,
chiamata in un primo momento "la Repubblica del nord". Un progetto
politico illustrato a più riprese in questi anni, soprattutto in
occasione delle ultime elezioni regionali, quelle in Lombardia. In
effetti, a sentire i leghisti, l'elezione di Maroni rappresenta
nella regione...e credo rappresenti ancora un elemento fondamentale
per il progetto del "Grande nord", una volta chiamata "Padania".
Con la conquista dei Governatori delle principali Regioni del nord
(Piemonte, Veneto, Lombardia) la strategia della Lega appare
chiara, la fusione delle regioni del nord nella Padania o come la
si vuole chiamare, perché adesso hanno di nuovo cambiato
denominazione. Una cosa è certa: la strategia dichiarata della Lega
porta all'istituzione di un nuovo soggetto istituzionale, che
dovrebbe inglobare le attuali regioni del Nord, l'ultima
definizione, come detto, dovrebbe essere "Cantone Cisalpino". Ho
cercato di capire di cosa si trattasse, ma al momento non ci sono
ancora riuscito, a questo punto ne approfitto per chiedervi, in
considerazione anche dei vostri legami politici e elettorali con la
Lega, delle delucidazioni su questo fantomatico "Cantone
Cisalpino"; tra l'altro, in questi giorni ne ha anche parlato il
Segretario della Lega valdostana in seguito ad un'assemblea in
Piemonte di questo Cantone Cisalpino... In effetti, i legami
politici ed elettorali tra il movimento nordista e le forze
politiche dell'attuale maggioranza, Stella Alpina e Union, sono
ormai consolidati da tempo; limitandosi agli ultimi anni, possiamo
ricordare l'appoggio della Lega all'Union per le elezioni regionali
del 2008, stesso discorso per le politiche, in occasione della
candidatura dell'allora e nuovamente Assessore Fosson, lo stesso
Fosson che ricordiamo entusiasta delle proposte di federalismo
fiscale avanzate dal Governo Bossi-Berlusconi; in seguito il
sostegno elettorale alle comunali di Aosta ai candidati unionisti
Giordano-Follien; in ultimo la candidatura nelle liste della Stella
Alpina in occasione delle ultime elezioni regionali di questa
primavera. Un appoggio che, tra l'altro, si è dimostrato
determinante per l'esito delle recenti consultazioni; in effetti,
se pensiamo che il ballottaggio si è sfiorato per poche centinaia
di voti, si può pensare...la ripartizione, essere seduti di là o di
qua è dipeso anche dalla Lega anche grazie all'appoggio di questi
voti della Lega.
Ci chiediamo pertanto, anche viste le nuove dichiarazioni,
considerando il vecchio obiettivo della Lega:
"se vi siano stati
rapporti tra il Presidente della Regione Valle d'Aosta e i
sopracitati Governatori..."
leghisti per costituire questo
Cantone Cisalpino e
"quali sono le valutazioni in generale del
Governo regionale in merito alla costituzione di una macroregione
del nord..."
, chiamandola poi come si voglia.
Presidente
- Grazie. Ha chiesto la parola il Presidente
Rollandin per la risposta da parte del Governo, ne ha la
facoltà.
Rollandin (UV)
- Grazie.
L'
excursus
del collega su quella che è stata la storia
delle macroregioni la dice lunga su quelle che sono state le varie
elaborazioni, più tecniche che politiche, nel merito di
un'aggregazione che è stata a varie riprese considerata non solo
dalla Lega. Le iniziative in tal senso sono state anche portate
avanti a livello parlamentare. Per quanto ci riguarda, non entro
nel merito dei rapporti politici con la Lega, credo che un conto è
avere dei rapporti con un movimento, un conto è sposarne tutte le
tesi: quella della macroregione o del Cantone Cisalpino, come viene
detto, senza bene capirne i connotati, non rientra in quelle che
sono le nostre priorità, né le nostre possibili adesioni a questo
progetto, questo l'abbiamo già detto in altre occasioni. Quello che
invece ci interessa, e che sta andando avanti, è la macroregione
alpina, questa è in una fase avanzata in quanto tutte le Regioni
hanno aderito a questo tipo di progetto, c'è stata una
presentazione dello stesso a livello di Unione europea, che è stato
condiviso, quindi ci sono le Nazioni che si fanno parte attiva di
questo progetto di macroregione alpina, che ha alla base la catena
alpina come punto di riferimento, con tutte le problematiche che ad
esse sono collegate, che non sto qui ad enunciare, ma che abbiamo
già avuto modo di...
Per quanto ci riguarda, quindi, le valutazioni in merito alla
cosiddetta "macroregione" sono in questo momento non condivisibili,
come non lo sono mai state. Noi discutiamo le varie idee dei
movimenti come dei partiti, però non condividiamo quest'idea e
sicuramente non la sosterremo.
Presidente
- Ha chiesto la parola il Consigliere Bertin
per la replica, ne ha la facoltà.
Bertin (ALPE)
- Allora niente, non faremo parte del nuovo
Cantone Cisalpino, la Valle d'Aosta non farà parte di questo nuovo
Cantone. Da un certo punto di vista, potremmo dirci rassicurati
dalla risposta, per quanto prevedibile, del Presidente.
Innanzitutto per il fatto che non sono il solo a non aver ben
capito le caratteristiche di questo fantomatico Cantone Cisalpino.
Se anche voi che siete alleati con la Lega, da tempo, non siete
riusciti ancora - e dovreste avere anche dei canali di informazione
privilegiati - a capirne i connotati...insomma, sono scusato dal
non averlo capito. Come detto, ci potremmo dire rassicurati anche
per quanto riguarda le derive istituzionali proposte dalla Lega,
che ci dite non hanno seguito.
Resta la perplessità di fondo riguardo al quadro di alleanze di
questa maggioranza, a questo modo disinvolto di incassare i voti
dei leghisti, dei quali ci dice poi non condivide i disegni
strategici, apparentemente ci dice questo, ma contemporaneamente ne
incassa i voti: "né destra, né sinistra, né sopra, né sotto, ma in
fondo va bene chiunque, basta che ci porti i voti...".
Per quanto ci riguarda, non condividiamo i progetti
istituzionali della Lega e non condividiamo neanche gli
atteggiamenti xenofobi e razzisti del... Per quanto ci riguarda, la
Valle d'Aosta deve essere un'entità istituzionale e politica
distinta e, per questa ragione, molto banalmente non siamo alleati
alla Lega, perché sul piano politico se qualcosa conta...se non si
è d'accordo, non si fanno questi tipi di alleanze.
Finendo con la macroregione alpina, come sa, è un argomento che
mi interessa, che ritengo molto positivo per il futuro della nostra
Regione ed è su questo che bisogna andare. Rimangono le
contraddizioni evidenti dei vostri atteggiamenti e
quest'atteggiamento un po'bipolare: da una parte, fate l'alleanza e
dall'altra...i partiti, va beh, insomma. Grazie.
Presidente
- Punto 43 all'ordine del giorno.
