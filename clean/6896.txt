Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1399 del 26 giugno 1985 - Resoconto
OGGETTO N. 1399/VIII - MANIFESTAZIONI ORGANIZZATE PRESSO LA
CASA DA GIOCO DI SAINT-VINCENT. (INTERPELLANZA).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
ESAMINATA la deliberazione n. 1707 del 7.3.1985 con la quale è
stato approvato il programma delle manifestazioni, nonchè delle
iniziative previste presso la Casa da Gioco di Saint-Vincent;
SENTITI diversi commenti sfavorevoli sia da parte della pubblica
opinione che da parte di alcuni "addetti ai lavori", centrati vuoi
nel merito di talune manifestazioni, vuoi altresì sui criteri
organizzativi ad esse preposti;
RAVVISATA tra le manifestazioni di prestigio - così denominata
nel calendario - una promozione definita "Incontri nella Belle
Epoque", sulla quale molti osservatori concordano nel testimoniare
l'inconsistenza spettacolare non disgiunta da un fallimento di
partecipazione per non dire della diserzione della spettabile
clientela, nonché del pubblico in genere;
RITENUTO che, l'importo della spesa riferito alla predetta
manifestazione "Incontri nella Belle Epoque" sembra superare la
ragguardevole cifra di 1 miliardo e 200 milioni di lire, appalesa
in tutta la sua gravità uno spreco plateale del denaro pubblico,
una distrazione di fondi, finalizzata e giustificata solo nel
contesto di una visione patologica dei criteri di produzione
agganciati alla linea degli incrementi nel fattore presenza della
clientela;
CONSTATATO che, appare assurdo definire manifestazioni di
prestigio "gli incontri" citati, che al massimo possono
configurarsi come una forma aggiuntiva di tipo carnevalesco, non
più pregnante sul piano culturale dei più famosi carnevali storici
di Verrès e di Saint-Martin de Corléans (Aosta);
APPURATO che, l'ingente spesa per l'organizzazione della
manifestazione in oggetto presenta tutti i sintomi di un esborso
esorbitante rispetto alla sostanza delle manifestazioni;
INTERPELLA
il Presidente della Giunta e l'Assessore regionale competente
per sapere:
1) per quale ragione non è stato previsto il costo relativo ad
ogni singola manifestazione nell'allegato calendario, alla delibera
n. 1707 del 7.3.1985;
2) se, pur trattandosi di preventivi di massima non era il caso
di collocare accanto a ciascuna manifestazione la cifra del
relativo importo di spesa;
3) a quanto ammonta, con dati consuntivi, la spesa reale
sostenuta per la manifestazione "Incontri nella Belle Epoque ";
4) qual è il "cachet" normalmente praticato dagli organizzatori
degli "Incontri della Belle Epoque";
5) se vi è stato, e per quale motivo, un plus-valore, o una
artificiosa dilatazione del "cachet" nella circostanza dello
svolgimento in Saint-Vincent della predetta manifestazione;
6)
qual è stato il numero dei partecipanti alla
manifestazione;
7) a quanto ammonta la spesa pro-capite sostenuta al 50%
dall'Amministrazione regionale;
8) se l'Assessorato ha già predisposto la liquidazione della
quota di competenza regionale e sulla base di quali note e/o
fatture regolari.
PRESIDENTE:
Ha chiesto di illustrare l'interpellanza il
Consigliere Aloisi, ne ha facoltà.
ALOISI - (M.S.I.):
Questa interpellanza è già di per sè
chiarissima, e del resto sono certo che l'Assessore Borbey, sempre
sicuro di sè, sempre ottimista, avrà già imbastito una risposta.
Una volta tanto, solo per il gusto della verità, vorrei che
l'ottimismo dell'Assessore scendesse a patti con a realtà, e la
realtà purtroppo è questa.
Vi è, Signor Assessore, un controllo effettivo sulle
manifestazioni organizzate dalla SITAV al Casinò di Saint-Vincent?
O forse il Commissario regionale e l'Ispettore addetto alle
manifestazioni vengono regolarmente scavalcati dai rapporti diretti
fra la SITAV e l'Assessorato regionale al Turismo? Le chiedo, caro
Assessore, di fare non una ammissione, ma semplicemente il suo
dovere di Pubblico Ufficiale. Ha ricevuto Lei, nella Sua veste di
Assessore, precise lettere di protesta o di chiarimenti da parte
del Commissario regionale o dall'Ispettore alle manifestazioni
proprio sul fatto che la gestione delle manifestazioni viene
avocata unilateralmente dalla SITAV, ignorando del tutto le
funzioni di controllo delegate ai funzionari regionali preposti? E
se, per pura ipotesi, Lei Assessore avesse ricevuto queste lettere
oppure delle proteste verbali, quali provvedimenti ha adottato per
garantire il pieno controllo su ogni singola manifestazione?
Ecco il motivo di tutte le domande che ho posto con la mia
interpellanza e sulle quali attendo chiarimenti precisi. Non parlo
e non scrivo per sentito dire, ma solo sulla base di elementi
precisi e documentabili. Quindi sappia che quando mi dirà la cifra
del "cachet" normalmente praticato dagli organizzatori degli
incontri nella Belle Epoque, sarà mia cura verificare se la cifra
da Lei fornita corrisponde alle fatture emesse per la medesima
manifestazione in altre parti d'Italia. La stessa cosa dicasi per
il numero dei partecipanti alla manifestazione e per tutti gli
altri dati richiesti. Inoltre debbo sottolineare il pessimo costume
di non specificare, come è accaduto nella delibera 1707 del marzo
di questo anno, i costi precisi per ogni singola manifestazione,
sia in sede previsionale, sia poi nel consuntivo. Su questo aspetto
dovrei dilungarmi troppo; mi riservo comunque di farlo al momento
opportuno, limitandomi per ora a censurare questo sistema che è un
buon espediente per eludere non solo il controllo delle
manifestazioni, ma anche il controllo dei singoli costi,
consentendo di slittare da una voce all'altra - nel nostro caso da
un incontro cosiddetto di prestigio ad un altro - pur rimanendo nei
limiti puramente figurativi. Ed ecco le domande che Le ho
posto:
1) per quale ragione non è stato previsto il costo relativo ad
ogni singola manifestazione nell'allegato calendario, alla delibera
n. 1707 del 7.3.1985;
2) se, pur trattandosi di preventivi di massima non era il caso
di collocare accanto a ciascuna manifestazione la cifra del
relativo importo di spesa
3) a quanto ammonta, con dati consuntivi, la spesa reale
sostenuta per la manifestazione "Incontri nella Belle Epoque";
4) qual è il "cachet" normalmente praticato dagli organizzatori
degli "Incontri nella Belle Epoque";
5) se vi è stato, e per quale motivo, un plus-valore, o una
artificiosa dilatazione del "cachet" nella circostanza dello
svolgimento in Saint-Vincent della predetta manifestazione;
6) qual è stato il numero dei partecipanti alla
manifestazione;
7) a quanto ammonta la spesa pro-capite sostenuta al 50%
dall'Amministrazione regionale;
8) se l'Assessorato ha già predisposto la liquidazione della
quota di competenza regionale e sulla base di quali note e/o
fatture regolari.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Nel gennaio 1984 la Giunta regionale
chiese alla direzione della SITAV di studiare iniziative idonee ad
un rilancio dell'immagine dell'azienda e dell'ambiente,
evidentemente deteriorati dall'inchiesta giudiziaria. Esperti del
settore, valutata la situazione specifica, suggerirono di
organizzare manifestazioni culturali con forma e rigore
scientifici, supportandole con una adeguata campagna di
comunicazione pubblicitaria.
L'iniziativa fu approvata dagli organi regionali e societari e
venne stanziata la cifra di 650 milioni per il 1984 ed altrettanto
per il 1985. voglio precisare che tale stanziamento era già
esistente nei calendari precedenti, 1982-83, per campagne
pubblicitarie tipo Slot-Fortuna, campagna Gold River, che si
facevano nelle televisioni private, come tutti ricordate. Da parte
dell'Amministrazione regionale si è chiesto, in base a quanto era
successo, di annullare queste campagne pubblicitarie televisive e
di presentare in sostituzione una campagna pubblicitaria diversa,
di natura culturale.
La campagna è stata presentata, siamo andati in Commissione, la
Giunta regionale ha approvato questo indirizzo presentato dalla
SITAV. Sono stato di persona con il Dirigente dell'Assessorato,
dott. Tambosco, poiché allora il funzionario addetto alle
manifestazioni era assente, ed anche da parte del Direttore
dell'Ufficio del Turismo della valle d'Aosta c'è stato un parere
favorevole, per quanto allora una certa agenzia di pubblicità, di
cui adesso mi sfugge il nome, avesse presentato l'indirizzo di
certe manifestazioni culturali.
In pratica si è deciso di dare un indirizzo istituzionale di
ricostruzione di immagine all'voce di spesa che gli anni precedenti
era destinata ad obiettivi di promozione vendite. Vorrei anticipare
che quando c'è un budget, in modo particolare il budget di una
percentuale delle vincite che abbiamo ogni anno, è già stabilito
nella convenzione che serve per fare promozione per la Casa da
Gioco. Quindi, se l'impostazione e la spesa di questo budget è
completamente sbagliata, dovremo avere logicamente dei risultati
negativi anche a livello di incassi. L'ho voluto subito riferire
perché è da sottolineare che, nell'anno 1984, gli incassi del
Casinò sono incrementati da £ 49 miliardi e 75 milioni del 1983, a
£ 54 miliardi e 510 milioni, quindi con 5 miliardi in più; questo
escluso i giochi tradizionali, sia ben chiaro.
Pertanto la pubblicità sull'immagine non ha danneggiato le
vendite, anzi ne ha favorito lo sviluppo, visto che gli incrementi
si sono tutti verificati nel secondo semestre. Dico di più: nel
primo semestre di questo anno l'introito è passato da 22 a 27
miliardi, 5 miliardi in più. Non è il discorso dell'ottimismo o del
non ottimismo; pregherei l'Assemblea del Consiglio regionale,
escluso l'interpellante poiché ritiene di portare il discorso in
un'altra sede, di considerare che noi diciamo, in qualità di
maggioranza che abbiamo scelto un'altra strada; possiamo aver
sbagliato anche perché sono le prime mostre che si fanno e le prime
iniziative culturali di questo rilievo, però l'obiettivo che ci
siamo dati è stato raggiunto, e queste ne sono già le prove
tangibili.
Mi si potrà dire che è solo riferito al vile danaro, ed adesso
proseguo anche per altre questioni. Gli incontri della Belle Epoque
si sono articolati in tre mostre: Chini, ceramista toscano;
Fellini, disegni del film "La nave va"; Capiello, pittore
cartellonista italiano. Sono stati accompagnati da
conferenze-stampa, vernissages e comunicazioni pubblicitarie. La
spesa è distribuita in tutta una serie di voci quali, per le
mostre, trasporto e assicurazione delle opere, allestimenti,
progettazione e realizzazione, cataloghi, cura e stesura dei testi,
stampa, manifesti, vernissages; ci sono poi la comunicazione e la
pubblicità che costituiscono le spese maggiori, anche perché
avevamo concordato che la spesa maggiore fosse in pubblicità;
conferenze-stampa, cartelle e riproduzioni, cene e ospitalità,
inserzioni pubblicitarie su quotidiani e settimanali. Siamo in
possesso della raccolta dell'inserzione a pagamento e degli
articoli pubblicati non a pagamento da giornalisti e critici, che
sono a disposizione di tutti i Consiglieri regionali. La spesa
relativa agli incontri ammonta a circa 1 miliardo 300 milioni, i
compensi sono stati pagati a consulenti, curatori, allestito-ri,
sulla base di contratti preventivi e di regolari fatture, mentre la
quota dell'agenzia pubblicitaria è nella misura del 15%.
Voglio precisare una cosa: non ho assolutamente contatti con il
dott. Conca, se non esclusivamente a livello di Amministratore
regionale, e con la SITAV in quanto interlocutore, ma non ho mai
scavalcato nessuno a livello di competenze che sono istituzionali.
Certamente, ci sono stati periodi in cui gli Amministratori
regionali, il Presidente della Giunta ed il sottoscritto, hanno
avuto contatti perché erano assenti i funzionari regionali addetti
alle manifestazioni. Da quando è tornato il dott. Pau, egli ha
contatti con il Presidente della Giunta e con il sottoscritto per
parlare di queste manifestazioni.
Quindi respingo le affermazioni del Consigliere Aloisi, poiché
sono subdole e veramente denigratorie, perché mai l'Assessore
Borbey si è comportato con lo scopo di voler scavalcare qualcuno.
Questa è una affermazione gratuita da parte del Consigliere Aloisi;
lui continuerà su questa strada, noi riteniamo di continuare, in
qualità di Amministratori regionali, sulla strada che abbiamo
percorso finora, ed il responso della popolazione valdostana è
sempre stato affermativo, per come ci siamo mossi, per come
lavoriamo per il bene della valle d'Aosta.
Si fa notare che, nel 1984, il consuntivo del calendario è stato
inferiore al preventivo, per cui i 650 milioni non si sono spesi
completamente tutti, mentre nel 1985 non si è ancora raggiunto la
metà del preventivo; siamo ancora quindi non a fatture complete, ad
una spesa di circa 340-350 milioni. Posso dire che queste fatture
vengono controllate dal Commissario ed in questo momento dal dott.
Pau, per poi essere trasmesse all'Assessorato alle Finanze, che è
l'Assessorato che controlla queste fatture; mi risulta che, per
l'ultima mostra di Capiello, ci sono da parte del Commissario e del
Pau, dei rilievi per alcune voci, che verranno controllate assieme
ai funzionari dell'Assessorato alle Finanze, chiamando i
responsabili della società SITAV.
Le mostre sono state visitate da 4000 persone: ritengo che sia
un numero abbastanza esiguo, e in questo posso dare ragione
all'interpellante, però il discorso non era impostato, già a
livello di Regione e SITAV, sulla quantità di visitatori, ma sulla
qualità dei visitatori, ed in modo particolare noi volevamo fare
pubblicità al fatto che in valle d'Aosta si facevano determinate
manifestazioni culturali, e farlo sapere in tutta Italia e in tutta
Europa.
La stampa ha dedicato alle mostre - ed è qui l'importante - 138
articoli non a pagamento, redazionali, su quotidiani, settimanali e
periodici, che sono tutti raccolti. Questi dati risultano da
Istituti pubblici di controllo della diffusione; avevamo incaricato
un Istituto di raccoglierli. A questi articoli vanno aggiunti 14
servizi radiofonici e televisivi, tutti registrati, che sono a
disposizione di chi vuole andare a controllare. Gli articoli sui
giornali sono stati redatti da alcuni giornalisti e critici fra i
più importanti, come per es. Oreste Del Buono, Angelo Dragone,
Manlio Cancogni, Raffaella Del Grada, Irene Bignardi, Arturo
Quintavalle, Antonello Trombadori e molti altri. Non si conoscono
critiche negative nè all'organizzazione nè all'iniziativa in sè;
critiche negative, date già anche da noi, si riferiscono piuttosto
al numero, che ritenevamo insufficiente, di clienti che hanno
prenotato l'albergo per la visita delle mostre ma, rispetto
all'obiettivo principale di cui ho già parlato in precedenza,
questo va in secondo ordine in confronto alla critica positiva da
parte della stampa.
Le dichiarazioni di compiacimento - permettetemi di dirlo dato
che l'interpellanza era articolata e quindi ho dedicato un giorno a
fare delle ricerche insieme al dott. Pau ed ai funzionari del
Centro Congressi di Saint-Vincent - sono pervenute verbalmente,
telefonicamente e per iscritto da ambienti sociali estremamente
qualificati e differenziati - ora qualcuno potrà sorridere su
queste cose, ma io ci tengo a dirle - in particolare dal mondo
della pubblicità e delle relazioni pubbliche ai massimi livelli
nazionali, e ne voglio citare alcuni, documentabili: l'attuale
Primo Presidente della Cassazione, la famiglia Agnelli di Torino
che, riqualificata l'immagine, ha voluto scegliere Saint-Vincent
come sede di iniziative da lei patrocinate che si terranno
nell'autunno-inverno prossimi, (la famiglia Agnelli non aveva più
voluto venire a Saint-Vincent, da due anni a questa parte); gli
Assessori alla Cultura del Comune di Milano e della Regione
Toscana; il Consiglio Nazionale della Federazione Nazionale delle
Relazioni Pubbliche; la Direzione generale di alcune grandi aziende
come ad es. la Cinzano, la Martini & Rossi, la Fiat,
l'Olivetti; noti imprenditori come Mandelli e Merloni; banchieri,
direttori ed amministratori di grandi banche come la Banca
Popolare; la San Paolo di Torino, la Banca Nazionale del Lavoro di
Roma; galleristi italiani e francesi, svizzeri, tedeschi,
statunitensi. In particolare c'è stato riconosciuto il merito di
aver avviato per primi il revival della Belle Epoque, che è stato
poi ripreso e continuato da altre località ed istituzioni quali
Venezia, Teatro della Fenice, Montecarlo e Firenze. Il consenso
generale si è concretato nella richiesta di avere la mostra di
Capiello, l'ultima che è stata fatta, presentata da Palazzo Medici
Riccardi di Firenze con il patrocinio della Regione Toscana;
Palazzo Bottini di Livorno, patrocinio Comune di Livorno; Accademia
di Brera, patrocinio Accademia più Milano. L'altro ieri, dato che
quattro giorni fa è stata inaugurata la mostra di Capiello, portata
dalla valle d'Aosta a Firenze, è giunto questo messaggio: "Sono
lieto comunicare successo inaugurale mostra Leonetto Capiello,
organizzato dal Centro Culturale di Saint-Vincent insieme con
provincia di Firenze a Palazzo Medici Riccardi - stop - tale
prestigiosa iniziativa è indubbiamente destinata ad unanime
consenso mondo artistico culturale fiorentino. Cordialità Conti,
Presidente Provincia di Firenze".
Termino dicendo che abbiamo anche noi delle grosse perplessità,
però rifiutiamo il tono che si usa in questa aula adesso, per cui
tutto quello che si fa sia solo per sprecare denaro pubblico: è
solo da incoscienti che possono venire lanciate queste accuse.
Cerco di essere ottimista perché il lavoro è pesante però, se si
vuole instaurare in valle d'Aosta un sistema denigratorio ed
intimidatorio, Borbey è sempre pronto a respingerlo.
Queste mostre saranno a Firenze dal 20.6. al 25.7.; a Livorno
dal 30.7. all'1.9.; a Milano dal 12.9. al 24.10.. Se sarà possibile
ottenere l'affidamento delle opere dai collezionisti e dai musei
per un periodo prolungato, la mostra continuerà in altre città che
l'hanno richiesta. Infine la municipalità di Tolosa ha deliberato
in questi giorni di organizzare con la Regione valle d'Aosta ed il
Centro Culturale di Saint-Vincent una mostra dei pittori
postmacchiaioli: Modigliani, Momellini, Pelizza, ecc., che sarà
allestita nel 1986, ed è l'ultima mostra che è concordata fra la
Giunta regionale e il Centro Congressi Saint-Vincent, sarà l'ultima
mostra di questa serie della Belle Epoque e come primo obiettivo a
livello di interventi culturali. Poi se ne riparlerà di nuovo a
livello di Commissione competente, di Giunta regionale e di Centro
Culturale.
Ci pare di poter concludere dicendo che l'iniziativa Incontri
della Belle Epoque ha qualificato il Centro Culturale di
Saint-Vincent e riteniamo la Valle d'Aosta stessa, come operatore
culturale affidabile e credibile, sia come partner che come
espositore di opere detenute da musei e collezionisti, creando i
presupposti indispensabili per una ulteriore e sempre più
qualificata attività. Sotto questo profilo è da tener presente che
la pubblicità sull'immagine, pubblicità istituzionale, costituisce
un vero e proprio investimento i cui frutti si distribuiscono negli
anni.
Contrariamente quindi alla tesi sostenuta nella interpellanza,
gli obiettivi di riqualificazione della immagine sono stati
completamente centrati in breve tempo, fra le più grandi
difficoltà. Il pubblico denaro ha contribuito sicuramente al
conseguimento di un risultato di interesse generale per tutta la
Valle d'Aosta.
Avevo preparato ancora altre risposte che erano polemiche, ma
ritengo che dobbiamo dare il buon esempio, io in particolare che
sono molto impulsivo e devo trattenermi per non essere troppo
polemico. Abbiamo cercato di operare, con le capacità che abbiamo,
positivamente nell'accettare l'impostazione di queste mostre che
ritenevamo potessero portare maggior prestigio all'immagine di
Saint-Vincent, della valle d'Aosta e del Centro Culturale. Certo,
queste mostre hanno avuto anche dei grossi difetti, è una
esperienza che abbiamo fatto, la prima, per cui chiediamo al
Consiglio di scusarci se ci sono state delle manchevolezze ed anche
se non c'è stato un rapporto diretto volto a prevedere i possibili
errori - anche perché siamo stati carenti di funzionari che
potessero essere sul luogo tutti i giorni - e già prima
preventivare e discutere le varie impostazioni di queste
manifestazioni culturali. Certamente, attualmente può esserci una
carenza di presenza, in modo particolare a livello istituzionale,
dei funzionari che un domani saranno preposti alle manifestazioni e
che potranno avere una competenza specifica; vi è comunque la
garanzia che il politico sicuramente non travalicherà il
funzionario: su questo vi diamo la più alta garanzia.
Per quanto concerne le spese, abbiamo anche noi dei dubbi che,
in alcune consulenze, i costi siano abbastanza elevati, così come
riteniamo eccessiva la percentuale del 15% per la pubblicità, anche
se si dice essere logica e corrente a livello nazionale quando si
fanno queste manifestazioni. Riteniamo che questa percentuale
dovesse essere prima decisa e concordata con l'agenzia. Sono delle
pecche che per primi riconosciamo e di cui ci scusiamo verso il
Consiglio regionale. Speriamo che a settembre, quando faremo il
concorso, ci sarà il funzionario previsto dall'ultima legge di
ristrutturazione dell'Assessorato; speriamo anche che il concorso
lo vinca una persona competente nel settore che ci possa aiutare a
migliorare, però in buona fede abbiamo fatto tutto il possibile per
spendere bene il denaro pubblico.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Caro Assessore, avevo preparato
quattro righe di replica dove dicevo che Lei ha un grosso difetto:
quello di non essere sincero. Purtroppo devo rivedere questa mia
affermazione, perché Lei è stato molto sincero quando dice che
avete molte perplessità, quando dice che queste mostre hanno avuto
molti difetti, quando dice che non vi è stato controllo, ed in
pratica dà ragione all'interpellante quando questi sostiene che la
gestione dei giochi americani viene fatta quasi all'insaputa,
scavalcando quello che dovrebbe essere anche l'interessamento da
parte della Regione.
Lei afferma: "Respingo queste affermazioni subdole e
denigratorie", ma alla fine mi dà perfettamente ragione su tutti i
punti da me richiesti, ai quali Lei non ha risposto, ma in pratica
mi ha dimostrato che questa interpellanza era assolutamente
necessaria. Dirò di più: è proprio per questo motivo che mi
ritengo, anche riconoscendo una certa ammissione di colpevolezza da
parte dell'Assessore, insoddisfatto delle risposte che non mi sono
state date e mi riservo di chiedere la nomina di una Commissione di
inchiesta per verificare tutta la problematica organizzativa e
gestionale delle manifestazioni al Casinò di Saint-Vincent, con i
relativi preventivi e costi, suffragati da regolari fatture, e
naturalmente avendo la possibilità anche di ascoltare i
responsabili, che sono il Commissario regionale e l'Ispettore
regionale alle manifestazioni.
