Classificazione
EDILIZIA
Edilizia residenziale



Oggetto del Consiglio n. 555 del 26 giugno 2014 - Resoconto
OGGETTO N. 555/XIV - Interpellanza: "Problematiche
verificatesi a seguito della sentenza emessa dalla Corte
costituzionale in merito al requisito della residenza in Valle
d'Aosta per l'accesso all'edilizia residenziale pubblica".
Presidente -
Chiede la parola la Consigliera Fontana,
prego, ne ha facoltà.
Fontana (PD-SIN.VDA) -
Grazie Presidente.
La Consulta ha dichiarato incostituzionale e discriminatoria la
legge regionale n. 3 del 2013: "Disposizioni in materia di
politiche abitative", che penalizza proprio coloro che si trovano
in condizioni di maggiore difficoltà e disagio abitativo e si pone
in contrapposizione con le politiche di intervento sociale, quali,
ad esempio, il sostegno agli affitti con il reperimento di alloggi
di proprietà di privati da parte dei Comuni. La legge n. 3
determina un'irragionevole discriminazione sia nei confronti dei
cittadini dell'Unione, ai quali dev'essere garantita la parità di
trattamento rispetto ai cittadini degli Stati membri, sia nei
confronti dei cittadini dei Paesi terzi, che siano soggiornanti per
lungo periodo, i quali godono dello stesso trattamento dei
cittadini nazionali. Per quanto riguarda l'accesso alla procedura
per l'ottenimento di un alloggio, la discriminazione è vietata dal
diritto comunitario del Trattato di Lisbona, in quanto determina
una compressione ingiustificata della loro libertà di circolazione
e soggiorno. Chiediamo all'Assessore competente come intende
risolvere il problema verificatosi alla luce della sentenza della
Consulta e se tutto ciò comporti una revisione delle graduatorie in
essere e dei mutui prima casa. Grazie.
Presidente -
La parola all'Assessore Baccega.
Baccega (SA) -
Grazie Presidente.
Certo è stato per me un esordio col botto quello della sentenza
della Corte costituzionale, il testo è giustamente molto chiaro: la
Regione non può su materie che influiscono sui diritti primari dei
cittadini, qual è la casa, introdurre eccessive
discriminazioni...per l'accesso all'ERP basate sugli anni di
residenza. Credo che l'Amministrazione bene abbia fatto quando ha
deciso di non costituirsi in giudizio ed attendere l'esito,
appunto, della sentenza, perché è stata una scelta ponderata che
teneva conto del quadro giuridico che era emerso, anche con
sentenze precedenti, e quindi si era preferito evitare di
insinuarsi in un contenzioso giuridico che ci avrebbe visti
sicuramente soccombenti.
In riferimento alla sentenza, l'intenzione è quella di procedere
con sollecitudine alla modifica della norma della legge regionale
n. 3, che appunto è stata dichiarata incostituzionale, pertanto, si
deve sicuramente procedere a ridurre tale requisito: quello della
residenza per otto anni anche non consecutivi indicati nella legge
n. 3 per la richiesta di accesso all'edilizia residenziale
pubblica. Va peraltro sottolineato che la Corte ha riconosciuto
proprio nella sentenza - leggo testualmente -:
"le politiche
sociali delle Regioni legate al soddisfacimento dei bisogni
abitativi ben possono prendere in considerazione un radicamento
territoriale ulteriore rispetto alla residenza".
La
ratio
della norma della legge n. 3 la conosciamo tutti,
perché credo che abbiamo dibattuto a lungo su quell'argomento,
l'articolo 19, comma 1, lettera b), tendeva a voler riconoscere a
quei nuclei familiari nati, cresciuti, che avevano radicamento, che
avevano prodotto PIL in Valle d'Aosta, pagato le tasse in Valle
d'Aosta da più tempo, una maggiore attenzione in questo senso. La
modifica della norma che intendiamo portare con sollecitudine
all'esame di questo Consiglio regionale quindi sarà anche
l'occasione per aggiornare altri punti della legge regionale n. 3,
per migliorarne alcuni aspetti alla luce della recente legislazione
statale in materia di politiche abitative.
Lunedì scorso ho avuto un confronto costruttivo con le parti
tecniche e politiche dell'ARER e del Comune di Aosta, che sono
quelle maggiormente coinvolte nella problematica e si è stabilito
un percorso che in brevissimo tempo ci porterà a presentare le
modifiche alla legge n. 3, già nel mese di luglio, con il dovuto
passaggio in commissione e il coinvolgimento di tutti i gruppi che
vorranno essere coinvolti in questo percorso. Se un Comune in
questa fase dovesse emanare oggi un nuovo bando pubblico, non
potrebbe assolutamente inserire, se non come forma di punteggio
premiante - e questo potrebbe farlo - una discriminazione basata
sugli anni di residenza. Gli uffici dell'Assessorato stanno inoltre
approfondendo con gli uffici legali dell'Amministrazione eventuali
effetti sui bandi di assegnazione delle case di ERP emanati dai
Comuni, che naturalmente potrebbero essere di differente tipo a
seconda dello stato in cui si trova il bando; tanto per dirne una,
il bando di Valpelline è stato bandito con la legge n. 3; il bando
del Comune di Aosta 2009-2011 invece è bando 2009, aggiornamento
2011 ed è in fase un ulteriore aggiornamento che ha visto 305
domande. Ecco perché, quindi, si vuole fare in fretta: perché
bisogna dare delle risposte certe rispetto ai percorsi.
In ogni caso noi crediamo che quest'immediata modifica
legislativa procederà a reintrodurre comunque un periodo congruo di
anni di residenza necessari per l'accesso alle case di edilizia di
ERP; inoltre si ritiene opportuno che i Comuni, con i quali si
stanno già, peraltro, approfondendo le singole situazioni,
soprassiedano temporaneamente all'approvazione di nuove
graduatorie, con l'obiettivo di arrivare appunto a fine luglio ad
emanare una norma che possa regolarizzare tutte le situazioni in
essere. Grazie.
Presidente -
Per la replica, la Consigliera Fontana, ne
ha facoltà.
Fontana (PD-SIN.VDA) -
Ringrazio l'Assessore per le
risposte puntuali, ma veramente sono molto preoccupata, anche
perché, quando c'è stata la discussione sulla legge n. 3, più
volte...noi abbiamo sempre affermato che non si devono andare a
fare le leggi...cioè ad essere più realisti del re, almeno prendere
esempio dalle leggi nazionali, noi invece ci andiamo sempre ad
intestardire a fare di testa nostra e questi sono i risultati! È
vero che voi mi dite adesso: "noi al più presto modificheremo
questa legge". Noi abbiamo detto mille volte che ci sono cose che
non vanno nella legge n. 3, ho portato una marea di emendamenti, vi
ho supplicati - allora non c'era lei, ma mi rivolgo a Marco Viérin,
che era Assessore - su determinate cose che non andavano, nei
corridoi mi si diceva: "hai ragione", poi nei fatti, quando c'era
da approvare queste modifiche, non ce n'era per nessuno, tutti
bocciati; adesso, alla luce di questo, penso che avevamo
ragione.
Al di là di tutto, comunque, io sono preoccupata anche per
un'altra cosa: perché intanto bisognava consegnare questi alloggi,
la gente era già pronta a traslocare, sono stati rimandati perché
c'erano dei problemi con i lavori, è stato detto che saranno finiti
per quest'estate, mi sembra che certe dichiarazioni...ho visto
l'Assessore Marzi, che ha detto che in autunno dovrebbero essere
consegnati. Io mi chiedo: voi consegnate questi alloggi, ma ci
saranno una marea di ricorsi se la graduatoria rimane quella! Io
non ho capito se viene rivista, viene data con le vecchie regole?
Non ho capito bene, forse non ho seguito molto bene quello che mi
ha detto lei, perché adesso mi metto anche nei panni di quelle
persone che si sono sentite dire che hanno diritto, invece adesso,
se si rivedrà la graduatoria, magari la graduatoria verrà
ribaltata. Noi qui facciamo un danno veramente enorme a questi
cittadini che si aspettano la casa, cioè stiamo veramente attenti
quando facciamo le leggi! Delle volte è meglio metterci un mese in
più e fare le cose ponderate che avere la fretta, perché, come ha
detto lei, non siete ricorsi in giudizio perché avete capito che
avevate torto, era forse meglio avere un pochino di umiltà,
mettersi lì e fare le cose ponderate e non arrivare a questi
livelli! Io comunque mi auguro veramente che si consegnino queste
case e che non ci siano problemi almeno per quelle persone che
aspettano da anni questa benedetta casa. Grazie.
Presidente -
Passiamo al punto successivo, il punto
15.
