Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1133 del 9 febbraio 2000 - Resoconto
OGGETTO N. 1133/XI Iniziative per la riduzione dei tempi di
attesa per le visite specialistiche e i ricoveri ospedalieri.
(Interpellanza)
Interpellanza
Preso atto che a seguito della
convenzione dell’USL con il "Day Hospital" i tempi
di attesa per gli interventi di chirurgia vascolare sono stati
dimezzati;
A conoscenza, tuttavia, delle lamentele che ancora persistono da
parte dei cittadini valdostani per i lungi tempi di attesa che
ancora persistono per le visite specialistiche, per i ricoveri, per
le cure ed interventi in altre unità operative e strutture
ospedaliere;
Preso atto che nelle conferenze stampa settimanali
dell’USL non è stata data nessuna comunicazione in
merito al lavoro di monitoraggio che l’USL stessa si
era impegnata a svolgere trimestralmente per contenere i tempi di
attesa;
il sottoscritto Consigliere regionale
Interpella
l’Assessore competente per conoscere:
1) quali sono i tempi di attesa oggi esistenti per quanto
riguarda la richiesta di visite specialistiche e ricoveri
ospedalieri in tutte le unità operative;
2) quali iniziative intende mettere in atto nei confronti
dell’USL affinché siano riportati alla normalità i
servizi per evitare agli assistiti i sacrifici che oggi sono
costretti a sopportare e quindi garantire a tutti gli uomini e
donne il diritto alla salute.
F.to: Beneforti
PrésidentLa parole au Conseiller Beneforti.
Beneforti (PVA-cU)
Abbiamo presentato questa interpellanza
perché le liste di attesa nella sanità sono sempre all'ordine del
giorno, perché purtroppo l'inefficienza e il degrado permangono.
Questo nonostante gli impegni presi dall'USL e anche gli impegni
presi in questa sede. L'USL in occasione della conferenza stampa di
fine ottobre dello scorso anno denunciava quali erano i tempi di
attesa e si impegnava a svolgere un approfondito lavoro di
monitoraggio, per giungere ad una riduzione degli stessi. Ma di
fronte alla situazione che abbiamo, il lavoro di monitoraggio che
avrebbe dovuto svolgersi trimestralmente non ha dato esito
positivo. Infatti non ci risulta che i tempi di attesa siano stati
ridotti o contenuti.
È vero, un passo avanti è stato fatto per la Chirurgia
vascolare, dove le attese sono state ridotte a seguito con la
convenzione con il day hospital, ma per il resto niente è stato
modificato, anzi ci risulta che niente è stato fatto per modificare
la situazione che esisteva e che esiste. Infatti le lamentele degli
assistiti continuano, sia di coloro che non hanno le risorse per
curarsi a pagamento, sia di coloro che sono costretti a pagare una
prestazione quando il sistema sanitario ne prevede la gratuità.
Non mi dilungo in questa illustrazione; le domande contenute
nell'interpellanza sono chiare e precise. Noi intendiamo conoscere
qual è la vera situazione sui tempi di attesa per le visite
specialistiche e i ricoveri ospedalieri, e nello stesso tempo
conoscere quali provvedimenti intende mettere in atto nei confronti
dell'USL la Giunta, per garantire il diritto alla salute dei
cittadini valdostani, ciò anche alla luce delle risoluzioni e delle
leggi approvate dal Consiglio regionale in questi ultimi tempi.
Termino qui riservandomi di tornare sull'argomento nel tempo
concesso per la replica.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Il tema dei tempi di attesa è un tema
ricorrente e a scanso di equivoci oggi non dirò che tutto va bene,
non posso dirlo per correttezza, ma non posso neppure accettare che
il Consigliere Beneforti sostenga che tutto è all'insegna
dell'inefficienza e del degrado, perché è vero, i tempi di attesa
ci sono ancora, ci saranno ancora, anche se stanno diminuendo, ma i
tempi di attesa non sono dovuti all'inefficienza e al degrado, e
questo posso garantirlo perché ci sono degli elementi di
valutazione tecnici che vengono monitorati continuamente, mese per
mese, dalla Direzione sanitaria ospedaliera, che verifica se le
prestazioni del singolo medico sono in linea con i parametri
stabiliti dal piano sanitario nazionale. Parametri che
stabiliscono, come si sa, un tot di prestazioni specialistiche in
rapporto al numero degli specialisti ambulatoriali e al personale
in servizio.
Fornirò un tabulato all'interpellante, in modo che possa
verificare la situazione al 31 dicembre di quest'anno; nel tabulato
sono evidenziate le situazioni definite critiche dall'USL, che
portano a vere e proprie contestazioni mensilmente da parte della
Direzione sanitaria al singolo primario dell'unità budgetaria,
contestazioni che a volte hanno un esito positivo, nel senso che
comunque spronano i primari ad attivarsi per la riduzione della
lista di attesa, altre che non possono avere soluzione in tempi
brevi perché dipendono da valutazioni e da organizzazioni
ospedaliere che attendono delle risposte dalla stessa direzione
generale. La situazione è migliorata rispetto ad alcuni mesi fa, ma
non è ancora soddisfacente. Vorrei però fare il punto della
situazione sulla normativa in materia.
Ai sensi del comma 10 dell'articolo 3 del decreto legislativo n.
124/98, le regioni devono disciplinare i criteri secondo i quali i
direttori generali delle aziende USL ospedaliere determinano entro
30 giorni dall'efficacia della disciplina regionale il tempo
massimo che può intercorrere fra la data della richiesta delle
prestazioni di cui ai commi 3 e 4 e l'erogazione delle stesse.
Tutte le regioni hanno disciplinato questo; la Provincia autonoma
di Trento - che tante volte portiamo ad esempio - ha previsto per
alcuni esami di un certo livello (ecodoppler, elettroneurografia,
risonanza magnetica) tempi superiori a 100 giorni, mentre la
Regione Toscana come noi ha stabilito in 60 giorni, limite
massimo.
Questo per dire che questi sono limiti massimi entro i quali le
aziende devono dare delle prestazioni, e sono tempi che le regioni
hanno definito dai 60 ai 100 giorni perché riguardano - poi lo
spiegherò - prestazioni non urgenti, e riguardano esclusivamente
prestazioni di diagnostica strumentale di laboratorio e altre
prestazioni specialistiche erogate in regime ambulatoriale, nonché
ricoveri diurni.
La Regione Valle d'Aosta con delibera n. 2891/98 ha determinato
i seguenti criteri per la definizione dei tempi massimi:
prestazioni urgenti, l'effettuazione deve avvenire con carattere di
urgenza nell'arco della giornata di presentazione del paziente o in
periodo immediatamente successivo; le prestazioni urgenti
differibili possono essere differibili di qualche giorno, ma
l'effettuazione deve avvenire in tempi brevi, entro 7 giorni,
mentre per le prestazioni programmabili il tempo massimo di attesa
tra la data di richiesta della prestazione e l'erogazione della
stessa non può essere superiore ai 60 giorni.
Va sempre chiarito che quando si parla di tempi di attesa
bisogna ricondurre ogni singolo tempo di attesa a queste tre
tipologie, e posso assicurarvi che le prestazioni urgenti e le
prestazioni urgenti differibili sono sempre esaudite, secondo le
determinazioni della Giunta regionale: o nell'arco della giornata o
nell'arco dei 7 giorni, mentre le prestazioni programmabili non
tutte rientrano ancora nei 60 giorni previsti dalla Giunta
regionale, alcune di queste sono al di là e bisogna intervenire
specificatamente su questo.
Questo per essere chiari, perché l'assistenza viene data.
Purtroppo spesso e volentieri si tenta di far passare per urgenti o
per urgenti differibili prestazioni che tali non sono, e ciò
implica dei problemi di tipo organizzativo a livello di pronto
soccorso che conosciamo.
Ultimamente, sul tema dei tempi di attesa il Centro per i
diritti del cittadino ha preso posizione e pubblicato anche un
documento molto critico, che in sostanza dice che la legge n.
124/98 non è assolutamente rispettata dalle regioni, dalle aziende
USL e dalle aziende ospedaliere.
Dice il Centro per i diritti del cittadino che al Policlinico
Gemelli bisogna aspettare 242 giorni per effettuare un'ecografia
pelvica, all'ospedale S. Camillo 240 giorni per una risonanza
magnetica e 270 giorni per una visita angiologica. Il C.D.C. -
Centro per i diritti del cittadino - alza la voce sui tempi troppo
lunghi per gli esami degli accertamenti diagnostici; l'osservatorio
organizzato nei mesi scorsi ha dimostrato che in molte regioni la
normativa non viene applicata. E non viene applicato neppure quanto
è stabilito dal piano sanitario nazionale, che i tempi di attesa
devono variare da 2 a 7 giorni per gli esami diagnostici e 48 ore
per le visite specialistiche. Poi fa una serie di esempi di
strutture monitorate, che vanno dall'Ospedale di Bolzano
all'Ospedale di Bari passando lungo l'Italia, ma non è il caso di
dilungarci su questo.
Cosa sta succedendo nella sanità? Nella sanità, e l'articolo di
oggi su "La Stampa" riguardante il pronto soccorso lo dimostra
chiaramente, si assiste ad un fenomeno di eccesso di domanda
rispetto alle disponibilità delle strutture stesse e i tentativi
difficili sono di ridurre la domanda, di ospedalizzare il meno
possibile e di dare delle prestazioni a livello territoriale
migliori.
Quali sono gli strumenti? Gli strumenti che noi abbiamo attuato
e stiamo attuando consistono in un accordo siglato con i sindacati
nel mese di dicembre, recepito con delibera di Giunta, che
riguardava le integrazioni salariali di competenza della Giunta
regionale, accordo nel quale si dice che nel trasferire 800 milioni
all'USL per il salario integrativo, il cosiddetto "salario di
risultato", la Regione pone quattro obiettivi principali, due di
questi riguardano la riduzione del tasso di ricovero ospedaliero e
l'altro la riduzione dei tempi di attesa, oltre che il rientro del
disavanzo e la soddisfazione dell'utenza. Si dice chiaramente in
questo accordo che la Giunta regionale trasferirà questi fondi
all'USL, la quale a sua volta con accordi aziendali li trasferirà
ai singoli operatori, ai medici e a tutto il personale non medico,
a condizione che venga assicurato il raggiungimento di questi
quattro obiettivi. Poi nella delibera di Giunta approvata 15 giorni
fa abbiamo aggiunti altri obiettivi di secondo livello, che devono
essere oggetto di accordo di programma con l'azienda, ma i quattro
principali sono questi.
Spetta all'azienda, e lo sta iniziando a fare, predisporre la
contrattazione dei singoli budget per le singole unità operative,
fotografare i tempi di attesa ad oggi, verificare fra sei mesi se i
tempi di attesa sono diminuiti secondo quanto concordato, perché
l'azienda deve concordare con il primario qual è il tasso di
abbattimento, per rientrare nei 60 giorni là dove sono fuori di
tale tempo, e per diminuire comunque all'interno dei 60 giorni,
essendo stato definito questo tempo il tempo massimo.
Vi assicuro che rispetteremo fedelmente questo accordo, perché
non trasferiremo i fondi se gli obiettivi non saranno raggiunti,
oppure li trasferiremo solo per coloro che hanno raggiunto questi
obiettivi, perché i tempi di attesa sono determinati esclusivamente
dai medici: in gran parte dai medici ospedalieri, che decidono se
richiamare a visita periodica il paziente due mesi o sei mesi dopo,
oltre che dai medici del territorio?
(interruzione del Consigliere Beneforti, fuori
microfono)
? gli studi privati, è tutto vero, non per niente la "riforma
Bindi" su questo aspetto sicuramente inciderà perché si continuerà
a fare l'attività libero-professionale, ma la si farà all'interno
delle mura e una parte del "revenu" sarà distribuito all'azienda
ospedaliera, che potrà riutilizzare queste entrate anche ai fini
della riduzione delle liste di attesa.
Il secondo strumento che vogliamo attuare è quello della
convenzione con i medici di medicina generale e i pediatri in
libera scelta. Finalmente stiamo coprendo tutte le zone scoperte di
pediatria, questa è una buona notizia; in questo modo dovremmo
ridurre per esempio l'accesso abnorme al pronto soccorso pediatrico
e alle prestazioni di pediatria a livello di ricovero.
Si sta per concludere a livello nazionale l'accordo di lavoro,
che punta molto sulla deospedalizzazione e sugli incentivi
economici ai medici di base per evitare il ricovero, così come gli
incentivi economici per evitare l'aumento della spesa farmaceutica
che è lievitata enormemente. Stiamo raggiungendo risultati
abbastanza lusinghieri per quanto riguarda la copertura della
specialistica ambulatoriale, che è una materia ancora aperta,
perché alcuni di questi - coloro che hanno i titoli - passeranno al
rapporto di lavoro di dipendenza, stiamo per definire la questione,
mentre gli altri rimarranno specialisti ambulatoriali ma con uno
stretto collegamento con l'area territoriale dell'azienda USL, in
modo che siano coordinati dal responsabile dell'area
territoriale.
Ultimamente si è riusciti ad inserire un cardiologo a Donnas,
Châtillon, e farà anche alcune ore nell'Ospedale di Aosta
contrariamente a quanto avveniva finora, perché lo specialista
ambulatoriale era considerato solo extraospedaliero, ma abbiamo
voluto dare questa integrazione, e si stanno recuperando alcuni
specialisti che anche in virtù dell'opzione che devono fare,
decidono di non optare per il rapporto esclusivo e si pongono sul
mercato come specialisti ambulatoriali, rimanendo nell'area della
libera professione. Queste sono le iniziative che abbiamo già in
parte messo in atto e che vogliamo sicuramente tentare di
raggiungere.
Ringrazio l'interpellante perché mi dà l'occasione di dire in
questa sede che il problema dei tempi di attesa è il problema che
ho posto con più forza ai sindacati medici e ai sindacati non
medici, perché l'accordo è stato siglato da tutti, come condizione
sine qua non per il trasferimento dei fondi integrativi che abbiamo
stanziato. È una condizione "sine qua non"; non si ragiona più in
termini di progetti obiettivi singoli, si ragiona in termini di
risultato finale e questo sarà il solo indicatore che terremo in
considerazione per il trasferimento dei fondi.
È una scommessa che dobbiamo vincere tutti, perché i medici
hanno tutto l'interesse a stare al gioco, hanno tutto l'interesse a
rispettare gli accordi siglati in tutti i sensi. È una scommessa a
volte raggiungibile in alcuni settori con pochi interventi, a volte
difficilmente raggiungibile perché ci sono delle condizioni che
esulano dall'aspetto organizzativo ma che incidono, mi riferisco
alle sale operatorie e quant'altro, che è un tema a sé stante,
perché se oggi la situazione della sala operatoria è più o meno
stabile e fissa, domani mattina potremmo trovarci noi in difficoltà
per mancanza di anestesisti. Voi avete letto cosa sta succedendo
all'Ospedale di Ivrea, dove c'è una chiusura delle sale operatorie
quasi totale per la fuga di 5 anestesisti.
Pertanto oggi noi parliamo di questo problema, ma dobbiamo star
certi che non tutto è così staticamente classificabile, dobbiamo
sempre monitorare il tutto secondo la situazione, momento per
momento. Ad oggi si può dire che le condizioni ci sono in quasi
tutti i settori per la riduzione delle liste di attesa per le
visite ambulatoriali.
Se così non fosse, a fine anno dovremmo trovare altri
accorgimenti. Vi ricordo che il piano sanitario nazionale dice tra
le righe che se non vengono rispettati questi tempi di attesa, il
cittadino può presentarsi in qualunque ambulatorio, pubblico o
privato, e chiedere il rimborso all'amministrazione dell'USL.
È l'ultima cosa che vorremmo fare, perché questo significherebbe
camuffare il mercato della sanità; sarebbe una fase molto delicata
questa del sistema, perché nel momento in cui io, struttura
pubblica, non riesco a dare una risposta nei termini previsti dalla
Regione, il cittadino va nella struttura privata accreditata o non
accreditata, e chiede il rimborso pur secondo le tariffe fissate
dall'Amministrazione regionale.
Vi potete immaginare dove andrebbero a finire i disavanzi del
sistema pubblico. È l'ultima spiaggia quella, perché l'obiettivo
finale è di dare delle risposte in termini certi; ripeto però che
facciamo opera di convinzione nei confronti dei cittadini, perché
quando qualche paziente si lamenta perché per una risonanza
magnetica nucleare ha avuto la prenotazione a 70 o 80 giorni, dal
suo punto di vista ha perfettamente ragione, ma vista dalla parte
del sistema i tempi sono perfettamente in linea con quanto prevede
la legge n. 124. Ripeto, la Provincia autonoma di Trento ha fissato
in 100 giorni il termine massimo per la risonanza magnetica
nucleare. E questo perché spetta sempre al medico decidere se la
risonanza è urgente, e in quel caso deve farla immediatamente, se è
urgente differibile, in quel caso deve farla entro 7 giorni, oppure
se è una visita programmabile.
Però mi rendo conto che è difficile spiegare al cittadino che ha
male al ginocchio che deve aspettare 60 giorni prima di avere la
risposta, per cui l'obiettivo nostro è di dare una risposta al
cittadino e non al sistema! Bisogna cercare quindi di conciliare
queste due problematiche molto complesse.
Président
La parole au Conseiller Beneforti.
Beneforti (PVA-cU)
Ringrazio l'Assessore per la risposta
che ha dato, ma devo dire con tutta sincerità che non sono
soddisfatto. Quando mi dice che i tempi di attesa sono in linea con
i parametri nazionali, e mi porta l'esempio di altre province e
regioni italiane dove di tempi di attesa sono più lunghi di quelli
che esistono in Valle d'Aosta, io dico che non si deve stare a
guardare chi sta peggio di noi, ma si deve guardare anche chi sta
meglio di noi e quali servizi dobbiamo dare noi alla nostra
comunità.
Assessore, noi abbiamo la delibera n. 2891/98, dove è stato
indicato quali sono i tempi di attesa: è stata applicata questa
delibera sì o no? Ritengo che questa delibera non sia stata
applicata, perché i tempi sono tutti superiori ai 60 giorni.
Come non è vero? Vada a rileggersi quello che è stato detto
nella conferenza stampa, quello che dicono di continuo nelle
conferenze stampa i rappresentanti dell'USL, nell'ultima quella di
ottobre, dove ci si impegnava a fare un certo controllo, un certo
monitoraggio; i tempi sono tutti superiori ai 60 giorni. Ora,
andare a dire ad un cittadino che per certe visite specialistiche,
che è vero non sono urgenti, ma dirgli che deve aspettare 60
giorni, 90 giorni o 100 giorni, credo che il cittadino valdostano
si chieda perché debba aspettare tanto!
Mi si dice che i tempi di attesa sono determinati dai medici, e
questo lo so anch'io; ma quali provvedimenti si prendono anche nei
confronti dei medici, perché rispettino i tempi stabiliti da una
delibera? Si dice che adesso abbiamo stabilito il trasferimento di
fondi integrativi a chi rispetta i tempi; ma io credo che questi
atti repressivi non servano, perché quei medici che devono fare le
visite ospedaliere e che determinano i tempi di attesa, sono coloro
che hanno fuori dall'ospedale gli ambulatori privati e hanno
un'attività loro privata che gli rende più di quella che esplicano
all'interno dell'ospedale; sono proventi che sono superiori ai
fondi integrativi che gli vengono dati, pertanto l'ospedale gli
serve soltanto per farsi conoscere e farsi una clientela
all'esterno dell'ospedale. Mi auguro che la "legge Bindi", che
prevedeva la scelta per il medico fra pubblico e privato venga
applicata nel più breve tempo possibile e si riporti una certa
normalità nella situazione.
Assessore, io non ci credo agli impegni dell'USL, di questa USL,
perché tutti i lunedì si sente fare una conferenza stampa dove si
cerca di giustificare le situazioni che si vengono a creare, e non
c'è una volta che si ammetta un fatto che è avvenuto; tutte le
volte si menziona il fatto ma si porta anche la giustificazione,
come a far capire che loro fanno il loro dovere e che chi reclama,
reclama anche ingiustamente nei confronti dell'USL.
Che si siano fatti dei passi in avanti, che si faccia la
copertura di tutte le zone di pediatria, ma vorrei vedere che non
si mettessero in atto certe cose; però sono convinto che la
scommessa dei fondi integrativi si perderà. E sono anche convinto
che le responsabilità ricadranno sì sull'USL, ma ricadranno anche
sulla sua persona, Assessore, ricadranno sulla Giunta regionale,
perché comunque la responsabilità politica vi rimane tutta! Non si
può delegare, come si cerca di delegare, all'USL e quindi la
responsabilità politica vi rimane tutta.
Ritengo che sia giunto il momento di dire basta ad una
situazione che non è più sostenibile. Assessore, non ritiene che
sia tempo di nominare il Direttore generale? Eppure anche lei ha
più volte riconosciuto in questa sede che il male della sanità
derivava dal commissariamento, lo avete scritto, ci sono i
documenti! Non ritiene che il Direttore sanitario del Presidio
ospedaliero, a cui è affidata la gestione dell'Ospedale regionale e
quindi tutte quelle cose di cui abbiamo parlato fino ad adesso, non
possa più essere una figura precaria qual è? Una figura che fra
l'altro salta fra il pubblico e il privato; dove va ad esercitare
la libera professione? Il Direttore sanitario, che deve far
rispettare certe delibere, è lui il primo che va a prestare la
libera professione dal privato; come fa a dire agli altri medici di
restare in ospedale mentre lui va fuori? E questa è la Direzione
sanitaria del Presidio ospedaliero della Valle d'Aosta!
Il Direttore generale e il Direttore sanitario del presidio sono
due figure indispensabili per dare una svolta alla politica
sanitaria nella nostra regione; o si affrontano questi argomenti,
oppure la situazione non si risolve e non se ne esce. Ma non
ritiene, Assessore, che l'USL debba rispettare quella famosa
delibera, perlomeno la n. 2891?
Mi si viene a dire che a Bolzano prevedono 200 giorni mentre noi
ne prevediamo 100; ma a Bolzano possono fare tutto quello che gli
pare. Se la Giunta regionale qui ha fatto una delibera dove sta
scritta una cosa, credo che questa delibera debba essere
rispettata. O ci dimostrano il perché non si può rispettare, oppure
questa va rispettata?
(interruzione dell'Assessore Vicquéry, fuori
microfono)
? si sente dire che manca sempre il personale, sia medico che
infermieristico, e lo sappiamo che manca, e poi su 48 se ne
bocciano 39 a francese?
Cottino
(fuori microfono)
? su una dictée da
seconda elementare?
Beneforti (PVA-cU)
? ma io non vado a vedere la dictée da
seconda elementare, caro amico Cottino! Io dico che trovo più
illegale far mancare il personale nei servizi e non dare le
prestazioni agli ammalati, che promuovere ad una prova di francese.
E poi questi dell'USL li sento dire in televisione: "? sa, non
hanno superato la prova di francese?" con un candore che fa
spavento, e sono i primi che prendono il bilinguismo e non sanno il
francese e dicono che gli altri non lo sanno! Perché quelli che
parlano in televisione hanno superato la prova di francese? Voglio
vedere quanti di loro parlano il francese, eppure prendono
l'indennità di bilinguismo! E si scandalizzano perché gli altri non
superano la prova di francese!
Termino perché se n'è parlato sempre tanto di questo problema e
se ne parlerà ancora. Invito la Giunta a riflettere sui contenuti
della nostra interpellanza, a farsi carico delle responsabilità
politiche che le competono e a seguire la situazione esistente, che
a volte le viene fatta apparire diversa da quella che è. Avevamo in
precedenza già chiesto all'Assessore che il problema delle liste di
attesa fosse esaminato a livello della commissione competente, per
poter fare un approfondimento più serio e più concreto che non fare
un dibattito fra noi, per vedere dove sono le cause e vedere quali
sono i provvedimenti definiti da prendere perché questa situazione
possa cambiare.
