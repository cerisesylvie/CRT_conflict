Classificazione
ASSISTENZA SANITARIA E OSPEDALIERA



Oggetto del Consiglio n. 1331 del 24 febbraio 2022 - Resoconto
OGGETTO N. 1331/XVI - Ritiro di mozione: "Impegno a
predisporre un "piano per la salute mentale" con uno specifico
voucher per la prevenzione e la cura del disagio psicologico e
psichico e il rafforzamento dei relativi servizi
territoriali".
Bertin (Presidente) -
Punto n. 48. Per l'illustrazione,
ha chiesto la parola il consigliere Ganis.
Ganis (LEGA VDA) -
La crisi sanitaria dovuta alla
pandemia ha aumentato le richieste di aiuto per i disagi e i
disturbi mentali. Lo scorso settembre una nota rivista scientifica
evidenziava che durante la pandemia i casi di depressione e di
ansia sono aumentati del 28 e del 26 percento. L'Ordine nazionale
degli psicologi, in collaborazione con l'Istituto Piepoli, dopo una
ricerca su un campione di cinquemilaseicento persone, ha
evidenziato che la pandemia ha influito pesantemente sulla salute
mentale delle persone e molte delle quali, circa il 27 percento,
che dovevano avviare un percorso rieducativo, non l'ha fatto per
motivi economici. Inoltre, tra le molteplici richieste ricevute, la
pandemia da Coronavirus ha aumentato quelli che segnalano problemi
d'ansia, disturbi dell'umore o depressione, quelli
dell'adolescenza, problemi di coppia con figli, disturbi legati a
una patologia fisica e disturbi di infanzia.
Detto questo, lo scorso dicembre, a livello nazionale, un gruppo
di esponenti politici aveva proposto di introdurre una forma di
sostegno per la salute mentale nella legge di bilancio, poi
approvata a fine anno, con un emendamento, il cosiddetto "bonus
psicologico" bocciato in Senato. Il bonus era suddiviso in due
sussidi: uno era quello di offrire un contributo forfettario ogni
due anni di euro 150, l'altro prevedeva il bonus sostegno da 400 a
1600 euro da erogare in base all'ISEE, un bonus
una tantum
che sarebbe stato di grande supporto a chi soffre e si trova in un
momento di grande difficoltà economica.
In base a queste considerazioni, tenuto conto dell'importanza di
questa misura di aiuto per chi soffre, è stata lanciata una
petizione
on-line
per il bonus psicologico che riprende
l'emendamento bocciato nella legge di bilancio e che nel giro di
pochi giorni ha già raggiunto circa trecentomila firme. Diversi
gruppi politici, a livello nazionale, sperano che il bonus per la
salute mentale venga inserito nel cosiddetto "decreto
Milleproroghe", oppure nel nuovo decreto Sostegni annunciato dal
Presidente del Consiglio, questo a dimostrazione dell'impegno e
della volontà da parte della politica di contrastare questa
problematica.
Vorremmo evidenziare inoltre che alcune Regioni hanno avviato
dei piani per la tutela della salute mentale. La Regione Lazio, ad
esempio, ha avviato il progetto "AiutaMente" con cui la Regione ha
stanziato circa 11 milioni di euro per la salute mentale dei
ragazzi messi a dura prova dalla pandemia e che prevede una serie
di azioni che saranno realizzate nel triennio 2022/2025 attraverso
un
voucher
per assistenza, accesso alle cure per la salute
mentale e prevenzione del disagio psicologico, psichico,
potenziamento degli sportelli di ascolto presso le scuole e
rafforzamento dei servizi territoriali per la salute mentale.
Come sappiamo, la Valle d'Aosta ha sempre avuto dei numeri molto
significativi rispetto al numero dei suicidi e dei casi di
depressione, numeri che sono stati aggravati dalla pandemia in
corso. Questa problematica è stata evidenziata e confermata anche
dall'Assessore alla sanità, sottolineando che l'emergenza sanitaria
da Covid, l'isolamento fisico, l'interruzione della
routine
scolastica, universitaria e lavorativa e il venir meno di una
percezione di instabilità così importante in una fase della vita
tipicamente caratterizzata da molti cambiamenti siano la causa
principale degli aumenti di ansia e di depressione anche tra i
giovani. Per questo motivo riteniamo sia necessario che anche la
nostra Regione tuteli la salute mentale dei nostri cittadini
attraverso l'elaborazione di un vero e proprio piano per la salute
mentale e che preveda un voucher per l'assistenza psicologica.
Detto questo, la nostra iniziativa andava in una direzione ben
precisa: quella di riconoscere, come abbiamo detto, una misura di
sostegno a chi soffre, come era già stata evidenziata
nell'interpellanza presentata al Consiglio regionale dal nostro
gruppo.
In questi giorni apprendiamo dagli organi di stampa, e la
notizia ci delizia, che il bonus per la salute mentale sarà una
realtà, infatti è stato inserito nel decreto Milleproroghe, dopo
essere stato in un primo momento escluso dalla legge di bilancio
2022. Dopo aver messo in evidenza l'importanza della mozione da noi
presentata, appurato che il bonus diventerà una realtà a vantaggio
di chi soffre di queste patologie, dispiaciuti in parte che la
nostra Regione non ha potuto farsi portavoce di quest'iniziativa,
tenuto conto che una risoluzione era stata proposta dal nostro
gruppo e nel Consiglio precedente non è stata presa in
considerazione, come primo firmatario, ritiro la mozione.
Il Consiglio prende atto del ritiro della mozione.
Presidente -
Sospendiamo brevemente per arieggiare i
locali.
La seduta è sospesa dalle ore 18:01 alle ore 18:13.
