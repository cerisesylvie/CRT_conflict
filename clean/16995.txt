Classificazione
AMBIENTE
Inquinamento
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 366 del 27 gennaio 1999 - Resoconto
SÉANCE DU 27 JANVIER 1999 (MATIN)
OGGETTO N. 366/XI Problemi di inquinamento elettromagnetico
causato dalle linee elettriche. (Interpellanza)
Interpellanza Preso atto che sono sempre più numerose le prese
di posizione di associazioni e di singoli cittadini nel problema
dell'inquinamento elettromagnetico;
Rilevato che numerose linee elettriche presenti in Valle d'Aosta
non rispettano le distanze minime dai fabbricati stabilite
dall'art. 5 del Decreto del Presidente del Consiglio dei Ministri
del 23.4.1992;
Ritenuto che ci si debba attivare affinché i titolari delle
linee (ed in particolare l'ENEL) si attivino tempestivamente per
attenuare gli effetti dell'inquinamento in questione;
il sottoscritto Consigliere regionale
Interpella
l'Assessore competente per sapere:
1) se si ritiene il problema meritevole di interessamento da
parte dell'Ente pubblico regionale;
2) in caso affermativo, se non si ritenga di prendere contatto
con l'ENEL e con gli altri eventuali proprietari delle linee, al
fine di censire tutte le situazioni a rischio, di adottare i
provvedimenti necessari e di effettuare i lavori utili a diminuire
l'entità del fenomeno, rispettando quanto meno le previsioni
normative in materia.
F.to: Curtaz
Président La parole au Conseiller Curtaz.
Curtaz (PVA-cU) Posso cortesemente chiedere quale Assessore
risponderà a questa interpellanza, per sapere solo a chi
rivolgermi?
In questo periodo i problemi dell'inquinamento elettromagnetico
sono all'ordine del giorno anche dell'opinione pubblica per la
vicenda di Hône, della quale ci siamo tutti interessati a vari
livelli, ma non solo; ci sono delle altre iniziative di cittadini
preoccupati per questa tematica e cito un esempio. Come Capogruppo
ho ricevuto una comunicazione per conoscenza di un amministratore
condominiale di un edificio in Comune di Gressan, che segnala un
problema analogo e invia una lettera all'ENEL affinché si
provveda.
Il punto è che questo problema d'inquinamento trova già una
soluzione normativa, che è contenuta nell'articolo 5 del DPCM 23
aprile 1992, dove però sono previsti dei tempi di risoluzione di
questi problemi piuttosto lunghi. Se non ricordo male, è previsto
che i proprietari, l'ENEL, o chi per essa, intervengano a risolvere
queste questioni entro il 31 dicembre 2004. Però inviterei anche a
riflettere che quando la normativa dice "entro", non significa
nell'immediatezza del termine finale, significa che ci si può
attivare fin da subito, anche perché attivarsi tardivamente e
comunque in prossimità del termine finale significa trovare il
sistema per ottenere delle deroghe, delle proroghe, eccetera.
Quindi ritengo che ci sia proprio lo strumento normativo per
imporre all'ENEL soprattutto due cose: di fare un censimento di
tutte le situazioni a rischio, che immagino siano almeno qualche
decina in Valle d'Aosta, forse di più, però sarebbe meglio
conoscerle; di capire poi attraverso una concertazione, attraverso
una pressione nei confronti degli enti proprietari delle linee
elettriche, quali provvedimenti intendono adottare e quali lavori
intendono effettuare per portare a soluzione questo problema, sulle
cui conseguenze siamo tutti un po' oggi senza certezze definitive
in campo scientifico.
Però inviterei a stare un po' attenti, perché forse faccio un
azzardo dal punto di vista scientifico, anzi lo faccio sicuramente,
ma a me sembra tanto che questa questione dell'inquinamento
elettromagnetico somigli alla discussione che si faceva circa 10-15
anni fa sull'amianto, quando si cominciava ad avere dei dubbi, ma
nessuno aveva certezze scientifiche sulla nocività dello
stesso.
Poi si è scoperto, attraverso l'evoluzione della scienza medica,
che l'amianto aveva degli effetti cancerogeni quando per anni
abbiamo costruito scuole, edifici pubblici e privati anche
utilizzando l'amianto.
Ci sono dei segnali poco rassicuranti rispetto a questo
problema. Io credo quindi che al di là di queste scadenze di legge
possa essere, e in questo senso va l'interpellanza, sollecitata
l'ENEL per un intervento propedeutico, quanto meno a degli
interventi conoscitivi, per portare a soluzione un problema che
prima o poi deve essere affrontato e possibilmente risolto.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) L'interpellanza del Consigliere Curtaz e la sua
esposizione sono come al solito corrette, e questo gli fa onore, e
condivido quanto il Consigliere ha affermato. Il problema è
all'attenzione del Governo regionale, che ha incaricato l'ARPA di
seguire questa tematica.
In merito do lettura di una nota che la stessa mi ha fatto
pervenire:
"Il problema dell'inquinamento elettromagnetico in generale e in
particolare dei campi elettrici magnetici a 50 hertz prodotti dagli
elettrodotti, è uno degli aspetti del rischio ambientale su cui
oggi è più sensibilizzata l'opinione pubblica. Per questo motivo,
per il fatto che in Valle d'Aosta sono numerose le linee elettriche
ad alta tensione e per tutto quanto previsto dalla vigente
normativa, l'interessamento da parte dell'ente pubblico regionale è
doveroso".
La normativa vigente, che è quella già citata dal Consigliere
Curtaz, il DPCM 23 aprile 1992, "Limiti massimi di esposizione al
campo elettrico e magnetico generale e la frequenza industriale
nominale 50 hertz negli ambienti abitativi e negli ambienti di
lavoro", stabilisce i limiti di esposizione all'articolo 4 e le
distanze di rispetto dagli elettrodotti all'articolo 5. Inoltre
l'articolo 7 impone l'obbligo agli esercenti degli elettrodotti di
presentare al Ministero dell'ambiente relazioni sui criteri
d'intervento. Queste due scadenze già citate all'articolo 7 sono
una entro 18 mesi, pertanto esattamente entro il novembre 1993, e
l'altra entro ulteriori 12 mesi, cioè entro il novembre 1994. A noi
non risulta lo stato dell'arte, tant'è che l'ARPA ha chiesto
informazioni con una lettera specifica all'ENEL sede di Roma e
all'ENEL sede di Aosta, per avere informazioni in merito.
Il secondo DCPM è quello del 1995, già citato, che prevede le
azioni di risanamento senza peraltro specificare esattamente,
quando parla all'articolo 5 di azioni di risanamento da adottare
entro il 31 dicembre 2004, se il completamento si riferisce a tutte
le azioni di risanamento o solo a quelle definite prioritarie,
perché la normativa parla di azioni prioritarie ma non specifica
esattamente.
Cosa c'è da dire? C'è da dire che i limiti di esposizione e le
distanze minime sono in realtà cautelative solo per quanto riguarda
gli effetti acuti, immediati della esposizione a campi a 50 hertz.
Il grosso dibattito oggi in corso riguarda la possibilità
d'insorgenza di effetti per esposizione continuativa a livelli di
esposizione molto inferiori rispetto a quelli in grado di generare
effetti acuti.
Il Consigliere Curtaz dice che non ci sono certezze giuridiche
dal punto di vista scientifico; è vero, questa è la dimostrazione.
Se ci sono alcune risposte sugli effetti acuti immediati
all'esposizione, ed è il caso di Hône che stiamo esaminando,
(perché ho incaricato il Servizio di medicina legale di prendere in
considerazione le istanze presentate dai cittadini che abitano e
avremo delle risposte anche lì probabilmente dal punto di vista
scientifico e dal punto di vista medico-legale non totalmente
esaustive), non ce ne sono per quanto riguarda l'esposizione
continuativa, su cui la ricerca scientifica non ha ancora prodotto
nulla di concreto.
Come ho detto, l'ARPA su indicazione del Governo regionale, sta
svolgendo quest'attività di supporto ad amministrazioni comunali e
a cittadini su casi specifici di problemi connessi alla vicinanza
degli elettrodotti alle abitazioni. Ho già citato il Comune di
Hône; siamo a conoscenza di questa istanza di alcuni cittadini di
Gressan, ci ricordiamo del dibattito che si è svolto l'anno scorso
riguardo a cittadini in Viale della Pace ed è una materia comunque
che sta suscitando vieppiù l'attenzione da parte dei cittadini, la
cui soglia di attenzione ovviamente si sta giustamente alzando.
L'ARPA effettua queste misure di livelli di campo elettrico e
magnetico e con l'uso di modelli matematici previsionali
appositamente messi a punto può stimare l'effetto ambientale
dell'installazione di nuove linee o di variazioni proposte.
Per rispondere alla prima questione dico che l'ARPA, proprio su
sollecitazione dell'Assessorato, ha preso contatto con l'ENEL per
l'aggiornamento sullo stato di avanzamento degli adempimenti e
delle opere di bonifica previste dalla normativa nazionale; c'è
stato un incontro ultimamente con i responsabili dell'ENEL di Aosta
e dell'ENEL di Torino. Non ne conosco ancora l'esito perché
l'incontro è recentissimo.
Sempre l'ARPA sta lavorando alla redazione di un rapporto
complessivo sull'esposizione a campi a 50 hertz della popolazione
regionale in prossimità degli elettrodotti, in modo da quantificare
l'estensione del problema, evidenziare le situazioni più
problematiche e indicare priorità di intervento, perché questa è
una attività prevista per il 1999, per la quale dovrà essere
incaricato un professionista esterno convenzionato, non essendoci
professionalità interne in grado di farlo.
Questo è un obiettivo che è stato dato dall'Amministrazione
regionale per il 1999 all'ARPA, pur non in modo formale ma in
seguito a una serie di incontri.
In conclusione, confermo che l'interessamento
dell'Amministrazione regionale c'è, aspettiamo la risposta tecnica
degli incontri tecnici tra l'ARPA e l'ENEL, dopo di che ci
riserviamo di prendere le opportune misure. A nessuno sfugge che
l'ampiezza del fenomeno non si risolve in Valle d'Aosta, perché se
è vero che questi DPCM fissano delle date a così lunga scadenza - e
qui concordo con il Consigliere Curtaz che quando le date dicono
entro una tale data, non significa che gli interventi debbano
essere effettuati dieci minuti prima della scadenza di questa data,
ma dovrebbero iniziare prima - a nessuno sfugge per onor del vero
che l'ENEL nella sua complessità ha sicuramente dei contatti a
livello ministeriale molto più forti rispetto a quelli che possono
esserci a livello regionale.
Noi faremo la nostra parte, perché la Valle d'Aosta sicuramente
dal punto di vista ambientale e orografico ha dei problemi di
attraversamento di linee elettromagnetiche che devono essere
seguite con molta attenzione. Pertanto mi impegno a prendere
successivamente contatti con l'ENEL nel momento in cui avremo un
documento tecnico su cui dibattere.
Président La parole au Conseiller Curtaz.
Curtaz (PVA-cU) Prendo atto della risposta direi interlocutoria
dell'Assessore. Prendo atto positivamente della sua buona
disponibilità manifestata nel seguire il problema. Mi riservo di
tornare su questo problema quando ci saranno questi dati più
precisi, che l'ARPA dovrebbe ottenere attraverso questi contatti
con l'ENEL, quindi mi riservo di tornare più dettagliatamente sul
problema.
Chiedo all'Assessore se volesse avere la cortesia di farmi avere
questa lettera dell'ARPA e portare a conoscenza del sottoscritto o
forse della commissione consiliare competente gli esiti di questi
incontri che l'ARPA ha con l'ENEL.
