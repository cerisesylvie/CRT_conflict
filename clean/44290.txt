Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1343 del 9 marzo 2022 - Resoconto
OGGETTO N. 1343/XVI - Interrogazione: "Rispetto della
normativa in materia di privacy nelle modalità di raccolta dei dati
sanitari del personale dipendente della Regione".
Bertin (Presidente) -
Punto n. 10 all'ordine del giorno.
Risponde il Presidente della Regione, ne ha facoltà.
Lavevaz (UV) -
Si chiede con quest'interrogazione se le
modalità - si parla di rispetto della normativa in materia di
privacy nelle modalità di raccolta dei dati sanitari - di raccolta
dei dati sanitari del personale non violi la privacy dei dipendenti
che avrebbero potuto esibire il
green pass
o l'esenzione
entrando regolarmente. È stato valutato di controllare
l'adempimento dell'obbligo di certificazione verde per gli
ultracinquantenni in modo centralizzato da parte del personale
assegnato all'ufficio innovazione e tecnologia del dipartimento
personale e organizzazione, espressamente autorizzato a fini
privacy, mediante interpello della piattaforma INPS, Greenpass50+,
considerato il numero elevato di dipendenti regionali ricadenti
nell'obbligo vaccinale, e ritenuto necessario semplificare le
modalità di verifica e di accesso quotidiano ai luoghi di lavoro,
differenziate a legislazione vigente per categorie di appartenenza
e per età anagrafica.
La piattaforma INPS reca lo stato vaccinale per ciascun
dipendente a tempo determinato o indeterminato, assicurando
aggiornamenti quotidiani nei casi di modificazioni delle situazioni
dei singoli, tali da consentire la puntuale verifica
dell'adempimento dell'obbligo. Da parte dell'Amministrazione non
c'è stata una raccolta di dati sanitari del personale, ma le
informazioni sono trattate per le finalità imposte dalla legge.
L'utilizzo di tale piattaforma INPS è stato autorizzato dal decreto
del Presidente del Consiglio dei ministri del 12 ottobre 2021, sul
cui schema il Garante per la protezione dei dati ha espresso parere
favorevole, nonché dalle linee guida in materia di condotta delle
pubbliche amministrazioni per l'applicazione della disciplina in
materia di obbligo di possesso ed esibizione della certificazione
verde Covid-19 da parte del personale, emanate con decreto del
Presidente del Consiglio dei ministri in data 18 ottobre 2021,
d'intesa con la Conferenza unificata.
Si chiede poi se sia stata valutata la possibilità di attendere
un aggiornamento della piattaforma, prima di raccogliere dati
particolarmente sensibili. La piattaforma inizialmente forniva solo
le informazioni riguardo lo stato vaccinale e non la guarigione in
assenza di vaccinazione. Dopo l'entrata in vigore dell'obbligo
vaccinale, la piattaforma ha reso noto la disponibilità anche del
dato relativo alla guarigione. Si evidenzia, peraltro, che
attraverso la suddetta piattaforma, non è possibile conoscere la
situazione sanitaria sottostante, dato che la piattaforma evidenzia
per entrambi gli stati solo la regolarità rispetto all'obbligo
vaccinale con un segno verde. Per questo, in un primo momento, per
agevolare il completamento della verifica e per garantire
l'efficace organizzazione degli uffici, era stato richiesto ai
dipendenti over50 che all'esito della prima verifica massiva non
risultavano in regola con la vaccinazione, di comunicare al proprio
dirigente responsabile, entro il 14 febbraio 2022, l'eventuale
possesso della certificazione verde da avvenuta guarigione o della
documentazione medica attestante l'esonero dell'obbligo vaccinale
o, in mancanza, di non essere in queste situazioni.
Si precisa peraltro che i dirigenti già delegati al trattamento
dei dati, ai sensi della deliberazione della Giunta regionale n.
785 del 19 giugno 2018, hanno esclusivamente visionato la
documentazione attestante l'avvenuta guarigione o l'esonero
dall'obbligo vaccinale nelle forme previste dalla normativa
vigente, senza raccogliere e conservare il dato, ma limitandosi ad
annotare la scadenza di validità della documentazione esibita dal
dipendente, utile a garantire la veridicità e l'attualità dei dati
rispetto all'obbligo di verifica.
Si chiede infine quali garanzie siano state fornite rispetto
alla cancellazione dei dati già raccolti. Con la circolare n. 5 del
16 febbraio ultimo scorso, nel rispetto del principio di
minimizzazione dei dati da trattare, è stato richiesto ai dirigenti
responsabili di provvedere a cancellare anche le eventuali
informazioni relative alle date di scadenza delle certificazioni
annotate, non essendo più necessarie ai fini dell'attività di
verifica.
Presidente -
Per la replica il consigliere Manfrin.
Manfrin (LEGA VDA) -
Vede, presidente Lavevaz, il
problema è fondamentalmente uno: il fatto che siano state emesse
due circolari differenti, una il 31 di gennaio e una il 16 di
febbraio. Il problema è anche questo: sono due circolari che
trattano lo stesso tema e che dispongono due scelte che sono
completamente opposte una all'altra. Questo tipo di raccolta
obiettivamente poteva essere superato semplicemente con una
verifica: sappiamo e oggi abbiamo visto che al lungo elenco di
verifiche agli ingressi è stato inserito anche quella di "Lavoro
50+", quindi le persone che sono al di sotto dei cinquant'anni
hanno il
green pass
normale, quelle che sono sopra i
cinquant'anni hanno o il green pass rafforzato, oppure hanno la
guarigione, l'esenzione o quant'altro; con quella modalità si
sarebbe tranquillamente potuto superare quella difficoltà, nella
maniera peraltro con cui si era trattata fino a ora.
Risulta abbastanza incomprensibile il fatto che si sia voluto
raccogliere un dato così sensibile e si sia voluti entrare nella
vita sanitaria delle persone, dopodiché due settimane dopo si vada
nella direzione opposta dicendo: "No, guardate, ci siamo sbagliati,
in realtà c'è stato un aggiornamento e quindi non c'è più bisogno
di raccogliere questi dati, cancellate tutto e va bene così",
perché a due settimane di distanza obiettivamente risulta un po'
strano.
Secondo me, soprattutto quando si tratta della privacy delle
persone, ancorché dei dipendenti, ancorché della necessità di fare
le verifiche che la legge ci impone, ci auguriamo ancora per poco,
il problema è quello di andare veramente con i piedi di piombo e,
prima di raccogliere un dato così sensibile, di utilizzare tutte le
strategie possibili per evitare di entrare pesantemente nella vita
delle persone. Che una persona sia guarita, che una persona abbia
un'esenzione o che una persona abbia completato il ciclo di
vaccinazione, se ne ha titolo può entrare, a prescindere da quello
che è il suo
status
, quindi andare a chiedere questi dati
obiettivamente, soprattutto per tenerli e conservarli, magari per
utilizzarli per vietargli l'ingresso successivamente, è una cosa di
cui non ne vediamo l'utilità, dal momento in cui questa verifica
avrebbe potuto ottenersi tranquillamente utilizzando l'applicazione
in ingresso per coloro i quali non avevano avuto questa
comunicazione da parte della piattaforma. Tutto qui.
