Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 1877 del 29 marzo 1996 - Resoconto
SEDUTA ANTIMERIDIANA DEL 29 MARZO 1996
OGGETTO N. 1877/X Situazione occupazionale e produttiva dello
stabilimento valdostano della società "Birra Heineken S.p.A.".
(Interpellanza)
Interpellanza Richiamato il protocollo di intesa fra la Regione
Autonoma della Valle d'Aosta e la Società "Birra Heineken S.p.A."
approvato con delibera di Giunta n. 396 del 27 gennaio '95;
Preso atto che la Società Heineken S.p.A. ha acquistato dal 1995
ad oggi diversi stabilimenti, alcuni dei quali localizzati
nell'Italia settentrionale;
Avuto notizia che la Direzione aziendale ha comunicato alle
R.S.U. dello stabilimento una minor produzione per l'anno in corso
e che di conseguenza le Forze Sindacali hanno indetto lo sciopero
per gli straordinari;
Considerato che il mantenimento e il potenziamento di tale
attività ha una enorme rilevanza sia occupazionale che finanziaria
per la nostra Regione.
Il sottoscritto Consigliere regionale
Interpella
la Giunta regionale per conoscere:
1) se l'Amministrazione regionale è a conoscenza di tali
fatti;
2) se esistono delle difficoltà per il rispetto del protocollo
d'intesa sottoscritto fra l'Amministrazione regionale e la Soc.
"Birra Heineken S.p.A.";
3) quali provvedimenti intende intraprendere l'Amministrazione
regionale onde mantenere sia il livello occupazionale che quello
produttivo nel rispetto del protocollo di intesa.
F.to: Marco Viérin
Presidente Ha chiesto la parola il Vicepresidente del Consiglio
Marco Viérin.
Viérin M. (PpVA) Sono venuto a conoscenza che ci sono dei
problemi all'interno dello stabilimento Heineken di Pollein. Preso
atto che la società ha acquistato dal '95 ad oggi diversi
stabilimenti soprattutto alcuni localizzati nell'Italia
settentrionale, e che l'acquisto di questi stabilimenti chiaramente
crea forti preoccupazioni perché il gruppo in passato, quando ha
acquistato altri stabilimenti, ha poi proceduto alla chiusura di
molti di essi, non solo fra quelli acquistati ma anche fra quelli
già di proprietà; avuto notizia che la direzione aziendale ha
comunicato alle forze sindacali e alla RSU dello stabilimento una
minor produzione per l'anno in corso, ed anche una minore
occupazione; considerato che possiamo e dobbiamo entrare nel
merito, perché c'è un protocollo di intesa fra la regione Valle
d'Aosta e l'azienda, un protocollo che spero non sia solo
rispettato da una delle parti e cioè rispetto da parte della
regione degli impegni assunti e non dell'azienda, ricordo a tale
proposito che nel protocollo di intesa la società dichiara la
propria disponibilità ad effettuare investimenti (e c'è un
allegato), a raggiungere una produzione industriale nei prossimi
anni (e c'è un altro allegato) e a mantenere i livelli
occupazionali; premesso tutto questo in maniera specifica, spero di
avere delle risposte altrettanto specifiche dall'Assessore.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) La prima domanda dell'interpellanza è se
l'amministrazione è a conoscenza di tali fatti. L'amministrazione è
a conoscenza e già in data 11 marzo si è svolto un incontro fra i
rappresentanti sindacali e l'assessorato, nel corso del quale si
sono esaminati i problemi dell'Heineken, in particolare per ciò che
riguarda lo stabilimento di Pollein.
La seconda questione chiede se esistono difficoltà per il
rispetto del protocollo. Il protocollo d'intesa in effetti
prevedeva una serie di operazioni, per quel che riguarda la società
questa doveva trasferire la sede legale entro il 28 febbraio '95,
doveva effettuare investimenti che sommati per tutto il periodo
fino al 2000 ammontavano a 88 miliardi, e sottoscrivere aumenti di
capitale per la società che doveva acquisire i terreni, e
rispettare anche la produzione industriale prevista nell'allegato
al protocollo.
La regione era impegnata ad acquistare entro sei mesi una
partecipazione nella società proprietaria dei nuovi terreni, a
finanziare gli investimenti previsti una volta realizzati.
Nel corso del '95 i punti che erano richiamati dal protocollo
sono stati verificati, vale a dire la società ha trasferito la sede
legale in Valle d'Aosta il 20 febbraio, quindi la sede legale è
stata trasferita da poco in Valle d'Aosta, e questo ha consentito
di quadruplicare le entrate tributarie della regione.
La regione per conto suo ha predisposto gli atti per rendere
possibile l'erogazione dei mutui ed è in corso la verifica della
documentazione per l'erogazione degli stessi, per un mutuo
dell'importo massimo di 7,5 miliardi. La regione ha provveduto ad
acquisire le quote della società proprietaria dei terreni fino al
49 percento con un intervento di 2,352 miliardi.
Rispetto alla situazione produttiva, la società sostiene che nel
corso del '95 c'è stata una riduzione delle vendite di 200mila
ettolitri, e che tale riduzione comporta che ci siano ancora
livelli di stock di magazzino da smaltire nel corso del '96. Quindi
la riduzione a 636mila ettolitri rispetto ai 776 del '95 viene
motivata con questa riduzione delle vendite nel nord Italia.
La società prevede comunque che, in aggiunta a quanto concordato
finora con le organizzazioni sindacali, possa essere verificata la
possibilità di aumentare di altri 40mila ettolitri.
Sono stati effettuati investimenti nel '95 per 3,5 miliardi,
sono previsti investimenti nel '96 per 3,3 miliardi.
Quindi per quel che riguarda il rispetto del protocollo, la
parte sostanziale finora è stata rispettata. La regione ha
comunque, in relazione agli impegni presi per la produzione e per
l'occupazione, presentato formale richiesta alla società di
conferma dei programmi di produzione e di investimento, proprio ai
fini di una verifica degli impegni assunti.
Indubbiamente i movimenti che stanno avvenendo nel grande
mercato europeo della birra possono avere a che vedere con questa
situazione; per il momento però le motivazioni fornite sono legate
a situazioni congiunturali dell'anno precedente.
Presidente Ha chiesto la parola il Vicepresidente del Consiglio
Marco Viérin.
Viérin M. (PpVA) L'intervento dell'Assessore mi ha lasciato, non
trovo il termine, perplesso, sfiduciato, non lo so; è un termine
troppo forte che non posso dire in quest'aula....
Presidente ... ti ha lasciato senza birra...
Viérin M. (PpVA) ... senza birra. Ho voluto fare una premessa
all'inizio, richiamando sia il protocollo di intesa che toccando
alcuni altri aspetti, fra cui quello che la società ha acquisito
nel '95 e nel '96, quindi prima della firma del protocollo e dopo
la firma del protocollo, stabilimenti in Italia di gruppi diversi.
Quindi mi aspettavo che lei, assessore, facesse al Consiglio una
relazione sull'andamento di questa società.
Non vorrei vedere qui una cosa déjà vue come quello della Cogne,
spero vivamente di no, perché sarebbe un vero peccato.
Riprendendo il suo intervento, lei ci dice che l'amministrazione
è a conoscenza dei fatti ed ha fatto una riunione l'11 marzo; so
che in quella data è stata fatta una riunione fra l'Assessore e le
organizzazioni sindacali, però l'Assessore non mi ha detto che è
stata fatta una riunione urgente con l'azienda. Posso capire che
per mantenere i voti è importante una riunione con i sindacati, ma
penso che ai dipendenti e ai lavoratori interessi di più cosa vuol
fare l'azienda. Se l'amministrazione regionale non avesse siglato
un protocollo di intesa da un punto di vista finanziario,
occupazionale, produttivo, non avrei nulla da eccepire; ma qui noi
siamo chiamati in prima persona.
Difficoltà nel rispetto del protocollo: è vero, il trasferimento
della sede legale e l'aumento di capitale sono due punti del
protocollo che sono stati rispettati; ma ci sono altri punti molto
importanti ancora da attuare. Al contrario la regione ha fatto
tutto quello che doveva fare per rispettare il protocollo
d'intesa.
Venendo ai dati, mi sembra di essere io a dover dare
informazioni all'Assessore e non viceversa ed inizio toccando i tre
aspetti del protocollo che l'azienda ad oggi non ha rispettato.
1) Aspetto finanziario: l'azienda ha comunicato alle RSU che gli
investimenti nel '96 saranno di 3,2-3,3 miliardi, ma per sapere
quanto doveva investire l'azienda è sufficiente andare a vedere il
protocollo di intesa e guardare l'allegato, dove appare la cifra di
4,580 miliardi, quindi manca più di 1 miliardo, mentre la Finaosta
ha erogato mutui e prestiti obbligazionari per oltre 25-30
miliardi, quindi ha rispettato in pieno i suoi impegni. E qui c'è
la prima discordanza fra le cose concordate nel protocollo.
2) Il discorso occupazionale: nell'87 i dipendenti erano 174
fissi, ma non voglio prendere questo dato, voglio prendere quello
dell'anno in cui è stato stipulato il protocollo d'intesa,
altrimenti non sarei corretto, e prendo il '95. In quest'anno erano
157 fissi e la media di occupazione di 155-160 dipendenti, perché
la media occupazionale va calcolata anche con i 5-6 mesi che fanno
i lavoratori a tempo stagionale. Quindi gli stagionali erano circa
una trentina e i fissi 147, per una media di 155-160
dipendenti.
Ad oggi l'azienda ha comunicato alle organizzazioni sindacali
che non ci saranno stagionali, al massimo ci saranno alcune unità,
e i fissi sono già diminuiti di 4-5 unità perché sono sotto i 144.
Alla fine anziché avere 155-160 dipendenti, avremo 145 dipendenti
di media, cioè 10-15 unità in meno, mentre il protocollo di intesa
prevede il mantenimento dell'occupazione.
3) Le entrate per il bilancio regionale: la produzione è legata
direttamente al bilancio regionale, sappiamo che i 9/10
dell'imposta sulla fabbricazione rientrano nelle casse regionali.
La produzione, prendo anche qui il dato del '95, è stata di 800mila
ettolitri; l'Assessore mi dice che l'azienda produrrà nel '96
630mila ettolitri e probabilmente 40mila ettolitri in più se le
cose si mettono nella maniera giusta. Ma ricordo che solo 9 mesi fa
l'azienda, che conosceva benissimo la situazione economica e di
mercato, ha siglato un protocollo d'intesa per una produzione di
895mila ettolitri; ciò vuol dire che l'azienda ha intenzione di
produrre 265mila ettolitri in meno.
Calcoliamo che il ritorno alla regione è di circa 30mila lire ad
ettolitro, vediamo quanti miliardi perdiamo per strada, anche da un
punto di vista finanziario. Il gruppo Heineken versa annualmente
circa di 84 miliardi fra sede legale e imposta di fabbricazione,
questo vuol dire 75 miliardi per le casse della regione e penso che
sia il secondo introito diretto dopo quello del Casinò per il
bilancio regionale. Ed ecco qui l'importanza della cosa.
Tutto questo si lega al fatto di conoscere almeno alcune
situazioni, Assessore. Perché sono preoccupato?
Perché nel '95 e nel '96 tanti stabilimenti sono stati acquisiti
dal gruppo, e precisamente nel '95 l'Interbrev di Bergamo, quindi
molto vicino ad Aosta, ma se fosse un piccolo stabilimento non
sarei preoccupato, invece questo stabilimento produce un milione di
ettolitri e li produrrà anche quest'anno. In più questo
stabilimento ha molti spazi liberi ed ha già dei buonissimi
impianti, ed è stato acquistato dopo la firma del protocollo. In
più, ad inizio del '96 ci sono già trattative forti ed accordi
pressoché definitivi per l'acquisizione del gruppo Moretti, che ha
tre stabilimenti, uno a Udine, uno a Bologna e l'altro a
Baralgiano, in Basilicata, che per la sua distanza dall'Italia del
nord ci può interessare di meno, però sono cinque stabilimenti che
creeranno una difficoltà nel gruppo, cioè la sovrapproduzione. Non
vorrei che alcuni stabilimenti acquistati possano avere parte della
produzione che doveva essere destinata allo stabilimento di
Pollein: questo sarebbe un grave danno per la regione, sia dal
punto di vista occupazionale che finanziario, nonché una presa in
giro.
Termino ricordando all'Assessore che il 22 giugno '94, prima
della firma del protocollo, in risposta ad una mia interpellanza in
materia mi diceva espressamente: "Sottolineo l'importanza di questa
visita (la visita che l'Assessore aveva fatto allo stabilimento)
che ci ha consentito di capire i problemi, l'efficienza
dell'azienda e il volume di investimenti fatti, che rendono questa
azienda a nostro giudizio ben piantata in Valle". La mia
preoccupazione è che l'impianto in Valle non sia più così saldo, e
spero che l'Assessore vi faccia una seconda visita.
