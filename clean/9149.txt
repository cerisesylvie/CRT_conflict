Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3671 del 20 aprile 1988 - Resoconto
OGGETTO N. 3671/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza:
Disegni di legge presentati:
D.L. n. 250, presentato dalla Giunta regionale in data 6 aprile
1988, concernente: "Trasferimenti finanziari, in conto capitale,
della Regione ai comuni della Valle d'Aosta per l'attuazione dei
programmi di investimento in opere pubbliche di loro competenza"
(1^ e 2^ Commissione)
D.L. n. 521, presentato dalla Giunta regionale in data 6 aprile
1988, concernente: "Disciplina dell'azione amministrativa" (1^
Commissione)
D.L. n. 522, presentato dalla Giunta regionale in data 6 aprile
1988, concernente: "Norme sullo stato giuridico e sul trattamento
economico del personale regionale - Modificazione della disciplina
sulle aspettative ed i permessi a favore dei dipendenti regionali
chiamati a ricoprire cariche elettive" (1^ Commissione)
D.L. n. 523, presentato dalla Giunta regionale in data 6 aprile
1988, concernente: "Interventi della Regione Autonoma Valle d'Aosta
nella costruzione di edifici di culto" (1^ e 2^ Commissione)
D.L. n. 524, presentato dalla Giunta regionale in data 6 aprile
1988, concernente: "Norme per la tutela dell'ambiente naturale,
agrario e forestale" (2^ e 3^ Commissione)
D.L. n. 525, presentato dalla Giunta regionale in data 6 aprile
1988, concernente: "Modificazioni ed integrazioni alla legge
regionale 19 agosto 1984, n. 46, recante la disciplina della
vendita di giornali e riviste e indirizzi di programmazione per la
formazione dei piani comunali" (3^ Commissione)
D.L. n. 526, presentato dalla Giunta regionale in data 6 aprile
1988, concernente: "Modificazione della legge regionale 6 giugno
1977, n. 41, recante norme per la concessione di contributi
regionali per l'incremento ed il miglioramento delle attività delle
imprese artigiane" (1^ e 3^ Commissione)
D.L. n. 527, presentato dalla Giunta regionale in data 6 aprile
1988, concernente: "Provvedimenti per lo sviluppo della attività di
estrazione e lavorazione del marmo e delle pietre affini" (1^ e 3^
Commissione)
D.L. n. 528, presentato dalla Giunta regionale in data 6 aprile
1988, concernente: "Ulteriore stanziamento per la realizzazione
della nuova scuola alberghiera regionale in Comune di Châtillon"
(1^ e 3^ Commissione)
D.L. n. 529, presentato dalla Giunta regionale in data 6 aprile
1988, concernente: "Aumento della spesa per l'applicazione della
legge regionale 6 agosto 1988, n. 38: "Finanziamento impianto
funiviario Chardonney-Laris" ed integrazioni alla legge regionale
28 dicembre 1984, n. 84 e successive modificazioni: "Finanziamento
ripristino collegamento Aosta-Pila" (1^ e 3^ Commissione)
D.L. n. 530, presentato dalla Giunta regionale in data 6 aprile
1988, concernente: "Rifinanziamento della legge regionale 16 giugno
1978, n. 22 concernente l'adesione della Regione al Consorzio
garanzia fidi fra gli albergatori della Valle d'Aosta e successive
modificazioni e integrazioni" (1^ e 3^ Commissione)
D.L. n. 531, presentato dalla Giunta regionale in data 6 aprile
1988, concernente: "Aumento, per l'anno 1988, degli stanziamenti
previsti per l'applicazione della legge regionale 22 aprile 1986,
n. 16 concernente interventi per il recupero e la valorizzazione
dei sentieri di montagna in funzione dello sviluppo del turismo
escursionistico" (1^ e 3^ Commissione)
D.L. n. 532, presentato dalla Giunta regionale in data 6 aprile
1988, concernente: "Modifica della legge regionale 30 ottobre 1987,
n. 87 concernente l'intervento regionale a favore delle società
minori che gestiscono impianti di risalita" (1^ e 3^
Commissione)
D.L. n. 533, presentato dalla Giunta regionale in data 6 aprile
1988, concernente: "Disciplina dell'attività di guida turistica e
accompagnatore turistico" (3^ Commissione)
D.L. n. 534, presentato dalla Giunta regionale in data 6 aprile
1988, concernente: "Ordinamento della professione di guida della
natura" (3^ Commissione)
D.L. n. 535, presentato dalla Giunta regionale in data 6 aprile
1988, concernente: "Concessione di finanziamenti a tasso agevolato
per la realizzazione di una struttura alberghiera in località
Stafal di Gressoney-La-Trinité" (1^ e 3^ Commissione)
D.L. n. 536, presentato dalla Giunta regionale in data 6 aprile
1988, concernente: "Adesione della Regione al Consorzio garanzia
fidi fra gli importatori e case di spedizioni operanti presso la
circoscrizione doganale di Aosta" (1^ e 3^ Commissione)
D.L. n. 537, presentato dalla Giunta regionale in data 7 aprile
1988, concernente: "Disciplina sull'attribuzione dell'indennità di
bilinguismo al personale ispettivo, direttivo e docente delle
istituzioni scolastiche ed educative della Regione Valle d'Aosta"
(1- e 5^ Commissione)
D.L. n. 538, presentato dalla Giunta regionale in data 7 aprile
1988, concernente: "Norme in materia di polizia locale" (1^
Commissione)
D.L. n. 539, presentato dalla Giunta regionale in data 7 aprile
1988, concernente: "Adesione della Regione Valle d'Aosta al
Consorzio garanzia fidi tra esercenti attività di lavoro autonomo -
Concessione di contributo in conto interessi" (1^ e 3^
Commissione)
D.L. n. 540, presentato dalla Giunta regionale in data 7 aprile
1988, concernente: "Nuove misure dell'indennità regionale
corrisposta al personale direttivo e docente in servizio nelle
scuole materne ed elementari della Regione per il prolungamento
d'orario derivante dall'insegnamento della lingua francese" (1^ e
5" Commissione)
D.L. n. 541, presentato dalla Giunta regionale in data 7 aprile
1988, concernente: "Disposizioni urgenti in materia di raccolta e
stoccaggio provvisorio di rifiuti solidi urbani e per
l'incenerimento dei rifiuti speciali a base organica nonchè dagli
animali o parti di animali da distruggere" (1^ e 2^
Commissione)
D.L. n. 542, presentato dalla Giunta regionale in data 7 aprile
1988, concernente: "Aggiornamento del piano sanitario della Regione
Valle d'Aosta per il triennio 1983/1985" (4^ Commissione)
Proposta di regolamento n. 16, presentata dalla Giunta regionale
in data 7 aprile 1988, concernente: "Norme in materia di polizia
locale" (1^ Commissione)
Disegni di legge vistati:
D.L. n. 487, concernente: "Promozione di una fondazione per
l'attuazione di iniziative culturali e l'organizzazione di convegni
attinenti i rapporti tra diritti, società ed economia e contributo
regionale alla fondazione medesima".
D.L. n. 504, concernente: "Rifinanziamento della legge regionale
6 luglio 1984, n. 30 e 12 dicembre 1986, n. 62, recanti interventi
regionali in materia di agricoltura in corrispondenza di
autorizzazione a contrarre mutui passivi".
Disegni di legge non vistati:
Riapprovazione con modificazioni della legge regionale
concernente: "Disposizioni concernenti il personale direttivo e
amministrativo addetto ai corsi di addestramento professionale
alberghiero" (D.L. n. 482)
Deliberazioni vistate: n. 5
Riunioni delle Commissioni:
Conferenza dei Capigruppo: 1
Commissione per il Regolamento: 1
1^ Commissione: 1
2^ Commissione: 1
3^ Commissione: 1
4^ Commissione: 1
5^ Commissione: 2
Signori Consiglieri,
sono giornate, quelle in cui stiamo vivendo, in cui la cronaca è
portatrice di notizie di odio e di violenza, dalle terre
palestinesi occupate da Israele, a Tunisi, ad Algeri, a Napoli.
Crepitii di mitra, esecuzioni, bombe, dirottamenti. Poi sabato
pomeriggio la sconcertante notizia del barbaro assassinio,
rivendicato dalle Brigate Rosse, del Senatore democristiano prof.
Roberto Ruffilli, esperto per la Democrazia Cristiana per i
problemi dello Stato.
Per un attimo abbiamo creduto di essere ripiombati nella cupa
atmosfera dei terribili giorni del sequestro di Aldo Moro, avvenuto
il 16 aprile 1978, proprio alla vigilia, come oggi, della
presentazione alle Camere di un nuovo Governo.
Come dieci anni fa con Moro, le Brigate Rosse hanno voluto
portare un ennesimo attacco al cuore della Democrazia Cristiana e
dello Stato, colpendo un uomo di grande valore che da anni stava
dando il suo alto contributo di studioso nella progettanda riforma
istituzionale, il fedele collaboratore del neo Presidente De Mita
per la parte riguardante appunto le modifiche della nostra
Costituzione. Vorrei qui ricordare un passo del commosso discorso
commemorativo pronunciato dal Presidente De Mita lunedì pomeriggio
a Forlì, che bene tratteggia la figura morale del Senatore
Ruffilli: "Un uomo buono, così schivo, lontano da ogni tentazione
di protagonismo. Un fine intellettuale quasi a disagio e sempre in
prestito nella politica, dove si muoveva in punta di piedi. Un uomo
che sapeva unire la ricchezza e il rigore intellettuale con quella
umanità capace di sdrammatizzare le situazioni più tese. Anche voci
di origine politica e culturale diverse dalla sua hanno
riconosciuto che Roberto Ruffilli sapeva incarnare quelle virtù
della politica che, soprattutto per un cristiano, sono virtù
obbligate: la mitezza, la tolleranza e la disponibilità al
dialogo".
Questa Assemblea esprime il suo profondo sdegno per questo
ennesimo fatto di sangue, per questo vile gesto contro un onesto
servitore dello Stato.
Nei giorni 5 e 16 aprile ho partecipato a Riva del Garda ai
lavori della conferenza dei Presidenti dei Consigli regionali,
tutti incentrati sulle problematiche connesse all'avvio della
riforma istituzionale.
Nel corso della riunione è stato elaborato ed approvato un ampio
documento, inoltrato poi al Presidente del Consiglio dei Ministri,
al Ministero per gli affari regionali e le riforme istituzionali ed
ai Presidenti dei due rami del Parlamento.
Nel documento in questione si sottolinea la necessità
dell'ampliamento della sfera dei poteri regionali, la creazione di
un rapporto più funzionale tra lo Stato e le Regioni, un
collegamento politico fra le Regioni ed il Parlamento Europeo, al
fine di rendere permanenti e continuativi i legami fra le realtà
regionali, nonché una presenza più significativa delle Assemblee
legislative nel dibattito ormai avviato sulla riforma dello
Stato.
Il documento elaborato è stato inviato a tutti i Capigruppo.
Sono altresì pervenuti a questa Presidenza due esposti da parte
di alcuni cittadini, l'uno in ordine al depuratore consortile in
Comune di La Salle, frazione Derby, e l'altro in ordine alla
progettata funivia Stafal-Gabiet nell'alta Valle del Lys.
È mancato nei giorni scorsi, a Pont-Saint-Martin, Bono Badéry,
nota figura di partigiano combattente.
Alla famiglia rinnoviamo le più sentite condoglianze di questa
Assemblea.
Ha chiesto di parlare il Consigliere Ricco, ne ha facoltà.
RICCO (D.C.):
Signor Presidente, Signori Colleghi,
periodicamente l'umanità sembra esposta ad un vento di follia e di
efferatezza. È il caso questa volta della spietata esecuzione
dell'esponente palestinese, dell'ultimo assurdo episodio bellico
del Golfo Persico o dell'estenuante calvario dell'aereo del Kuwait,
conclusosi finalmente senza ulteriori spargimenti di sangue appena
tre ore fa.
L'assassinio del Senatore della DC, Roberto Ruffilli, non sembra
invece essere stato determinato da qualche influsso astrale; la
mano dei suoi assassini è stata armata da un preciso disegno, da
una lucida determinazione: quella di togliere di mezzo con un uomo
mite e generoso, come lo ha definito il Presidente Ciriaco De Mita,
le idee che
egli portava avanti, il simbolo che
rappresentava. Il compianto Sen. Ruffilli, infatti, attendeva per
conto della Democrazia Cristiana all'importante e impellente
progetto di riforma istituzionale dello Stato.
Le Brigate Rosse hanno quindi voluto eliminare il protagonista,
per loro troppo scomodo, di un'azione coraggiosa e determinante in
favore del rinnovo dello Stato democratico...
Con il barbaro assassinio di Roberto Ruffilli le Brigate Rosse
hanno ripetuto il disegno già tragicamente portato a compimento
dieci anni or sono con l'uccisione di Aldo Moro.
Gli uomini migliori, ed è ancora una volta la Democrazia
Cristiana a pagarne il prezzo, vengono tolti di mezzo, soprattutto
per le idee che rappresentano. E allora noi, nel piangere i nostri
morti, in questo momento nel quale vorremmo abbandonarci ai
sentimenti di profondo dolore che ci riempiono il cuore, dobbiamo
trovare la forza d'animo necessaria per continuare, non solo con
maggiore decisione la lotta contro l'eversione non ancora doma, ma
per continuare altresì con maggiore determinazione nell'impegno
civile e democratico che muoveva uomini come Aldo Moro e Roberto
Ruffilli.
A nome della Democrazia Cristiana valdostana tutta, non solo, ma
a nome di tutti gli animi civili e democratici che popolano la
nostra Valle, mi associo alle nobili parole con le quali il
Presidente del Consiglio ha voluto ricordare i tratti salienti
della vita e delle opere del Senatore Roberto Ruffilli.
Siamo sgomenti, il suo assassinio ci ha profondamente colpiti e
non abbiamo abbastanza parole per esprimere tutto il nostro sdegno
e i sensi del nostro cristiano cordoglio. Ma una cosa ci sentiamo
di dire in questo tragico momento: l'intenzione degli spietati
assassini di colpire con Roberto Ruffilli, come già con Aldo Moro e
con le altre vittime dell'eversione, i simboli che questi martiri
civili rappresentano, cade nel vuoto; noi non cederemo, né di
fronte alle minacce, né di fronte alle prospettive di morte.
Voglio qui citare un motto di Emilio Chanoux, pronunciato in
altre circostanze difficili, ma sempre in favore della causa della
libertà, della giustizia e del progresso civile: "Tomber bien bas
pour regarder bien haut"; un motto che singolarmente ricorda un
verso di Rostand, che lo scomparso Sen. Ruffilli amava
particolarmente, che cioè la vera speranza nasce proprio nella
notte, quando bisogna forzare l'aurora a nascere.
Termino sottoscrivendo di cuore queste nobili parole del
Presidente De Mita: "L'impegno che assumiamo solennemente davanti
ai cittadini è di continuare sulla strada della più intransigente
difesa della libertà e della giustizia. Le forze dell'eversione
siano sicure di una cosa: non prevarranno mai".
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Mi associo alle parole del Presidente
del Consiglio per la deprecazione dei numerosi atti di terrorismo
che hanno insanguinato in questi giorni numerose località di questo
mondo. In particolare mi pare di dover fare un collegamento fra
l'assassinio di Abu Jihad, braccio destro di Arafat, e l'assassinio
di Roberto Ruffilli: in entrambi i casi vengono uccise due figure
chiave che portavano avanti un qualche tentativo di soluzione di
grossi problemi.
L'uccisione di Abu Jihad rappresenta indubbiamente un colpo al
confronto che stava nascendo per la soluzione della questione
mediorientale e in questo caso credo non possa dimenticare il fatto
che è uno Stato democratico - almeno queste sembrano essere le
notizie confermate - che ha portato i suoi uomini in un altro paese
a compiere questo atto di terrorismo.
Credo che non sia quella la strada per la soluzione della
questione mediorientale; penso che tutti siano rimasti
impressionati quando hanno visto il figlio di Abu Jihad, di tre
anni, con un mitra-giocattolo in mano, che faceva il segno di
vittoria dopo l'uccisione del padre. Non è quella la strada per
risolvere i problemi fra i popoli.
L'uccisione di Roberto Ruffilli è certamente un grave colpo per
la Democrazia Cristiana, e a questo Partito rivolgiamo le nostre
più sentite condoglianze; è anche un tentativo di colpire un uomo
del dialogo. Roberto Ruffilli è l'uomo che in questi anni ha
cercato di dialogare con tutte le forze popolari, democratiche. In
questo senso gli accostamenti fatti con la vicenda del rapimento e
dell'uccisione dell'On. Moro sono sacrosanti.
Rispetto a quella data di dieci anni fa sono però cambiate molte
cose: il disegno delle Brigate Rosse potrà ancora seminare sangue e
dolore, però è indubbiamente fallito e non ha nessuno spazio in
questo paese civile e democratico.
Mi permetto di fare in coda a questo intervento anche
un'osservazione sul lungo elenco di leggi che il Presidente del
Consiglio ha prima ricordato: se non ho contato male, dovrebbero
essere 24 le leggi presentate dalla Giunta nei giorni 6 e 7 aprile.
Indubbiamente, per i lavori del Consiglio, trovarsi in chiusura di
legislatura con una mole così rilevante di leggi, non è certamente
una cosa che facilita il dibattito e l'esame approfondito. Se il
ritmo di presentazione delle leggi usato in quei due giorni fosse
stato analogo per tutti questi cinque anni, avremmo esaminato
22.000 leggi e non le 550 che di fatto abbiamo discusso.
Mi auguro che comunque, pur di fronte a questo "rash" finale, si
conservi la capacità di distinguere ciò che è importante da ciò che
lo è meno, per avere nell'ultima seduta consiliare una discussione
che sia proficua e la possibilità di concludere qualcosa di
utile.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Seppure in una tragica circostanza
come questa, tragica perchè un sussulto di violenza inaudita sembra
aver squassato il mondo intero, credo non sia il caso di lasciarci
andare, né alla retorica, né ad una enfatizzazione dei fatti, pur
non trascurando la delicatezza del momento, sia sul piano
strettamente internazionale che su quello nazionale.
Mai una serie di tragiche circostanze si è accavallata come in
questi ultimi tempi: dalla ricerca disperata di una terra come
quella operata dal popolo palestinese e, a fronte, la violenza di
un popolo che, dopo aver penato per millenni alla ricerca di una
sua terra, ora si comporta in maniera assolutamente irrazionale. E
in questo quadro inseriamo la barbara uccisione ad opera dei
servizi segreti israeliani del vice di Arafat.
Da oltre 15 giorni un aereo delle linee kuwaitiane ferma in vari
aeroporti lasciando nel dramma non solo le famiglie degli ostaggi,
ma lasciando nel dramma gli stessi governanti che non sanno più che
pesci pigliare per tirarsi fuori da una situazione così
tragica.
Per ultimo a guerra Iran-Iraq, dove l'uso dei gas ha
tragicamente portato alla ribalta in questi ultimi tempi una guerra
senza pietà, se la guerra può essere definita pietosa.
Direi che a questo aggiungiamo gli ultimi episodi di terrorismo:
uno a livello internazionale, che però ha portato all'uccisione di
cinque nostri connazionali in quel di Napoli, dove l'assassinio è
avvenuto su commissione - un killer giapponese, assoldato chissà da
quali strane organizzazioni (qualcuno dice di provenienza
mediorientale) - e l'ultimo, non meno tragico, assassinio del Sen.
Roberto Ruffilli.
Rivolgo le più sentite condoglianze alla Democrazia Cristiana da
parte dell'intero Gruppo socialista; ancora una volta il terrorismo
ha colpito, ma non stiamo qui a ripetere frasi che per anni abbiamo
sentito in aule come questa.
Credo che da parte nostra sia necessario, in questa tragica
spirale di violenza, riaffermare il valore delle istituzioni
repubblicane nate dalla Resistenza ed anche dalla nostra
istituzione autonomistica.
Il terrorismo lo si combatte ridando credibilità alla classe
politica, con una linearità di comportamenti che devono essere
assolutamente cristallini e trasparenti; una classe politica
travagliata e, se vogliamo, non più credibile come quella italiana
non può sicuramente essere un baluardo invalicabile per un
terrorismo sempre più feroce. Credo che anche da questi banchi
possa partire un appello ad un modo diverso di essere e ad un modo
diverso di fare politica.
Di fronte a questa ondata di violenza è bene ricordare una frase
che comparve su un muro sbrecciato nei lontani giorni della guerra
civile spagnola, una frase che è un monito e che noi dobbiamo
assumere come elemento costante di riferimento: "No pasaran".
PRESIDENTE:
Ha chiesto di parlare il Vicepresidente De
Grandis, ne ha facoltà.
DE GRANDIS (P.R.I.):
Il Partito Repubblicano intende
associarsi alle condoglianze ai familiari del Sen. Ruffilli e alla
Democrazia Cristiana, cui il Senatore apparteneva.
Siamo rimasti profondamente colpiti da questo barbaro
assassinio, che porta ancora una volta a meditare su quanto la
democrazia debba riflettere sull'opportunità di mettere in atto una
iniziativa necessaria perchè questo terrorismo infame abbia a
finire una buona volta.
Proprio in questo periodo in cui sono avvenuti tutti questi
fatti di sangue, che ricordava il Consigliere Torrione, dovremmo
essere indotti a riflettere sul la necessità che questa nostra
democrazia e questa nostra libertà sono sempre costantemente
minacciate in campo nazionale e in campo internazionale, e che per
esse noi dobbiamo spendere tutto il nostro impegno.
Mi sono venute in mente le parole di Pietro Calamandrei che
affermava, al termine di un suo pensiero: "Ora e sempre
resistenza". Se è vero che la resistenza armata contro la dittatura
e il nazi-fascismo è terminata nel 1945, è altrettanto vero che la
resistenza deve esserci tuttora: la resistenza oggi significa lotta
contro il terrorismo, lotta contro le ingiustizie sociali, lotta
contro la corruzione.
Noi tutti, uomini politici che abbiamo chiesto ed ottenuto la
fiducia dei cittadini per rappresentarli nei consessi democratici,
dovremo quindi riflettere sulla necessità di questa resistenza
continua, giorno per giorno; senza questo impegno profondo, questi
fatti di sangue, non solo sono destinati a continuare, ma possono
addirittura diventare ancora più numerosi e più gravi.
Ed è con questo impegno che, rinnovando le condoglianze alle
famiglie di tutti coloro che sono caduti in questi bagni di sangue
nelle varie zone d'Europa e del Medio Oriente, il Partito
Repubblicano rinnova le condoglianze ai familiari e alla Democrazia
Cristiana.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
L'assassinio del Sen. Ruffilli sicuramente
riapre una ferita dolorosa nella società italiana, quella provocata
dalle Brigate Rosse negli anni di piombo; ma una domanda ci viene
spontanea ed è quella di chiederci se in questi ultimi tempi lo
Stato non abbia abbassato la guardia davanti al terrorismo, non
abbia dato per scontato risultati che forse scontati non sono,
soprattutto quando ci si rende conto che l'autorità morale di
questo Stato italiano, rispetto a quella che aveva nel 1978 il
Presidente del Consiglio Moro e la coalizione che vedeva riuniti
molti partiti dietro il cosiddetto accordo di quasi tutto l'arco di
forze presenti in Parlamento, è molto, molto diversa.
Vediamo uno Stato che è incerto davanti al terrorismo, perchè un
mese fa era stato scoperto un attacco delle Brigate Fosse all'On.
De Mita ed è stato forse un atteggiamento di troppa sicurezza per
averlo sventato abbassare la guardia nei confronti di atti
successivi. Oggi quell'autorità morale è inficiata dalle continue
crisi di governo, dal gioco delle parti, da cinque partiti che
amministrano la vita del Paese, provocando crisi, facendosi
dispetti, senza un minimo di dignità, né di correttezza rivolta
all'elettorato.
Abbiamo dei partiti sfasciati dagli scandali, i cui segretari
vengono rinvia ti a giudizio perchè coinvolti in scandali, come è
il caso. del Partito Socialista Democratico Italiano, e quei
partiti sono ancora lì ad amministrare le fortune e le sfortune
d'Italia.
Credo che dalla Valle d'Aosta possa partire anche un elemento di
dignità, un elemento di correttezza e anche un elemento di autorità
morale; ed anche qui abbiamo i metodi e i modi per farlo, in questo
Consiglio e nella campagna elettorale che ci avviamo a vivere.
Ma altrettanto gravi sono le notizie dal Medio Oriente, dalla
guerra Iran-Iraq con le migliaia di persone stroncate dai gas, come
si faceva nella prima guerra mondiale; abbiamo l'assassinio di Abu
Jihad, uno dei leader dell'Organizzazione per la liberazione della
Palestina, che viene decisa da un governo. Non sono talmente
sconvolto dalla morte di un palestinese, perchè purtroppo capita
spesso di questi tempi, quello che mi pare veramente drammatico è
che per la prima volta, per ammissione delle stesse fonti di
notizie americane, sicuramente non filopalestinesi, questo
assassinio è stato votato dal Governo, come potevamo votarlo noi
qua.
Ricorda purtroppo, questo evento drammatico, una ricorrenza di
quarant'anni fa nel giorno di oggi, che è la rivolta del ghetto di
Varsavia. Non credo che si possano fare dei paralleli storici e
trarne delle conseguenze di tipo politico, ritengo però che sia
importante notare come le stesse parole si usino oggi come si
usavano quarant'anni fa per gli ebrei del ghetto di Varsavia: si
parla di deportazione di palestinesi dai territori occupati in
Libano, si parla di assassini su mandato del Governo; le stesse
parole si ripropongono a quarant'anni di distanza.
Se un Governo come quello israeliano sceglie una strada come
quella dell'assassinio con votazione, penso che tutti noi, come
cittadini di questo mondo, e soprattutto come uomini politici
valdostani, dobbiamo sentirci sfidati e rispondere correttamente.
Abbiamo già perso un'occasione qualche mese fa di testimoniare le
nostre scelte in questo settore, cioè che vogliamo usare parole di
pace, usare il dialogo, la discussione, il dibattito e non i mezzi
della violenza. Ma credo che altre occasioni avremo in futuro,
perchè un ambasciatore di Israele non viene in Valle d'Aosta per
fare una visita di cortesia agli amici del Lyons, viene per fare il
"business", viene per fare magari degli impianti di irrigazione
oppure a fare propaganda per altri suoi prodotti.
Credo che su questi temi noi possiamo dare una risposta chiara a
chi usa metodi che non approviamo e vedremo se in quella occasione
chi rappresenta le istituzioni valdostane saprà comportarsi con più
coraggio e con più dignità.
Penso che la Valle d'Aosta possa fare molto in questo campo e
possa fare molto anche mantenendo, come dicevo prima, una autorità
morale che anche in Valle d'Aosta è attesa dalla gente. Il
presentare decine e decine di provvedimenti di legge sfruttando la
scadenza dei termini del Consiglio, non è certo un modo di
comportarsi correttamente.
Invito il Presidente della Giunta e il Presidente del Consiglio
a rendersi conto di questa emergenza legislativa e constatare
insieme all'opposizione che questo metodo di legiferare non va a
vantaggio dei valdostani.
Tutti abbiamo assistito con un po' di disagio alla litania che
ha fatto all'inizio di questa riunione il Presidente del Consiglio
leggendo quella infinità di leggi: spero che nel Consiglio fissato
per i giorni 6 e 7 maggio prossimi la litania non dobbiamo cantarla
e suonarla alla dignità di questo Consiglio.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN (U.V.):
Je m'associe aux paroles du Président du
Conseil et à celles des autres Conseillers régionaux qui ont voulu
prendre la parole avant pour condamner les actions criminelles et
les actes de terrorisme, auxquels nous avons assisté et que nous
vivons encore aujourd'hui.
Tout particulièrement je voudrais m'arrêter sur le meurtre du
Sén. Ruffilli, homme d'étude, homme d'université, qui essayait de
travailler pour contribuer à la solution des différents problèmes
concernant la vie politique, économique et sociale de l'Italie,
problèmes qui affligent depuis longtemps et qui grâce à sa
contribution pouvaient trouver une solution. A sa famille et à la
Démocratie Chrétienne nous exprimons toutes nos condoléances.
Je veux en cette occasion rappeler aussi la figure de Bono
Badéry, homme de la Résistance qui a travaillé après la guerre pour
le développement de la Vallée d'Aoste et tout particulièrement pour
le développement de la Vallée du Lys. A sa famille nous exprimons
nos condoléances.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
A nome del Partito
socialdemocratico voglio associarmi al dolore dei familiari del
Sen. Ruffilli e a quello della Democrazia Cristiana.
Credo che il Sen. Ruffilli sia stato prestato alla politica ed è
stato assassinato con il metodo nazista, con tre colpi di pistola.
Crediamo che il disegno strategico e politico delle Brigate Rosse
sia fallito; forse ne esistono ancora delle schegge, come qualcuno
alcuni mesi fa le ha definite, ma credo che ormai le Brigate Rosse
debbano prendere atto di questo fallimento.
Voglio associarmi anche al dolore per le vittime del vile
attentato che si è verificato a Napoli; lo voglio dire con molta
amarezza e non voglio approfittare di questa occasione per fare
della polemica, ma credo che l'imprudenza e la faziosità di alcuni
Consiglieri, che mi hanno preceduto poc'anzi, nell'attribuire la
responsabilità dell'omicidio - che noi condanniamo - del braccio
destro di Arafat ai servizi segreti di Israele, non vada
sottaciuta.
Crediamo fermamente in un dialogo democratico e lo ha affermato
ieri sera in una intervista Peres, il quale ha detto che il popolo
di Israele cerca la collaborazione, la via della pace e siamo
convinti che questa è la strada giusta.
Vorrei ancora dire al Consigliere Sandri, che ha approfittato di
questa commemorazione per attaccare il Partito socialdemocratico,
definendolo un partito degli scandali, che è ancora al Governo, che
avrebbe fatto meglio ad interessarsi di quello che succede in Valle
d'Aosta, e mi riferisco agli scandali del Casinò, della Multibox,
al concorso truccato sulla pelle di migliaia di disoccupati in
Valle d'Aosta. Queste sono responsabilità politiche di questa
Giunta;
Inoltre non si possono rivolgere al Partito socialdemocratico
certe accuse, perchè è ancora tutto da dimostrare. La Democrazia
Cristiana, il Partito Socialista, il Partito Comunista hanno
ministri e assessori coinvolti, se il Consigliere Sandri voleva
riferirsi allo scandalo di De Mico. Non è stato corretto da parte
del Consigliere Sandri, in una occasione come questa, attaccare il
Partito socialdemocratico.
Crediamo nella socialdemocrazia e se ci sono degli uomini che
sono coinvolti negli scandali abbiamo il dovere, come lo hanno
altri partiti, di metterli fuori, perchè crediamo nel principio
della socialdemocrazia e non è questo il momento di cui
approfittare, come ha fatto il Consigliere Sandri, attaccando il
nostro Partito ed attaccando il popolo di Israele. Se poi il
Consigliere Sandri voleva parlare di scandali, avrebbe fatto bene a
parlare degli scandali di casa nostra.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Mi associo a nome del Movimento Sociale
Italiano alle parole di condanna e di cordoglio nei confronti
dell'assassinio del Senatore democristiano e vorrei fare alcune
brevi considerazioni.
Non condivido le dichiarazioni che ha fatto il Consigliere
Baldassarre dicendo che è stato un assassinio nazista; è stato un
assassinio e basta, perchè gli assassini sono tutti uguali.
Alcune considerazioni invece su quelle che sono le nostre
istituzioni: ritengo importante oggi, di fronte a questi importanti
avvenimenti, sottolineare che ci troviamo di fronte ad uno Stato
che non è più Stato, di fronte ad una istituzione, ad una
Repubblica "nata dalla Resistenza", come ho sentito citare prima,
che ormai è una Repubblica superata, che fa acqua da tutte le
parti, che non bisogna cercare di tamponare, ma che è necessario
modificare. Allora ecco l'opportunità, la necessità di cambiare le
nostre istituzioni, che devono essere riproposte su basi nuove, più
decise e concrete.
In questo contesto, da anni proponiamo e portiamo avanti il
discorso della pena di morte. Non lo dico con enfasi o per citare
dei paroloni, ma è importante riflettere attentamente su questa
richiesta di dare la pena di morte a coloro che danno la morte a
degli innocenti, la pena di morte a coloro che commettono crimini
assurdi, attentati. C'è la necessità di cambiare le istituzioni per
avere delle leggi più serie, delle leggi più serie, delle leggi che
siano veramente uguali per tutti e che non avvenga, come avviene
oggi, che dei brigatisti, dei terroristi, gente che ha ucciso
decine di persone siano in libertà, mentre ci sono dei "poveri
Cristi" in galera per piccoli reati, che pagano pesantemente.
Questa è la giustizia di questa democrazia.
Noi portiamo avanti questo discorso: cerchiamo di cambiare le
istituzioni, di migliorare le istituzioni, proprio per dare quella
giustizia che ognuno di noi vuole che sia fatta.
Un breve accenno sulla questione palestinese. Il Movimento
Sociale Italiano ha espresso le sue posizioni in merito: siamo
perchè ci sia uno Stato libero palestinese, perchè anche i
Palestinesi hanno diritto ad una terra loro. Contemporaneamente
chiediamo che venga riconosciuto lo Stato di Israele, perchè fino a
quando questo non avverrà, non si risolverà mai il problema
palestinese e il problema del Medio Oriente. C'è una valutazione di
principio che deve essere portata avanti, deve essere analizzata e
deve trovare l'accordo fra le due nazioni: i Palestinesi devono
riconoscere lo Stato di Israele e a sua volta lo Stato di Israele
deve riconoscere la necessità di un nuovo Stato palestinese. Questa
mi sembra sia la soluzione più logica per cercare di risolvere quel
dramma.
Un aspetto che ritengo essenziale e che deve colpire la
coscienza di tutti noi è quello della necessità della revisione
delle nostre istituzioni per creare uno Stato più serio, più
giusto, più democratico, perchè questa non è democrazia. Quando
vediamo terroristi con dieci omicidi sulla coscienza, che sono
liberi, quando sentiamo delle interviste come quelle dell'On.
Piccoli della Democrazia Cristiana - che purtroppo è doveroso
citare anche in questo momento - che si è espresso in favore del
perdonismo, del lassismo nei confronti dei terroristi, mi domando a
quale situazione si va incontro. Occorre uno Stato che abbia
l'autorità per garantire la libertà e la democrazia a tutti i
cittadini.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI (P.L.I.):
A nome del Partito Liberale, visto che
la discussione è stata talmente ampia che non credo opportuno
riprenderla, mi associo alle parole di lutto del Presidente.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ (A.D.P.):
Brevemente, a nome degli A.D.P.,
desidero associarmi alle parole di cordoglio del Presidente del
Consiglio e dei colleghi che mi hanno preceduto, per condannare gli
atti di terrorismo che purtroppo hanno tormentato in questi giorni
il nostro Paese.
In particolare anche noi desideriamo deplorare con forza e con
fermezza l'assassinio del Sen. Ruffilli, uomo di cultura, di
capacità e di serietà indiscussa.
Con l'occasione desideriamo porgere le più sentite condoglianze
ai familiari della vittima e alla Democrazia Cristiana.
PRESIDENTE:
Ha chiesto di parlare il Consigliere Berti,
ne ha facoltà.
BERTI (Art. e Comm. vald.):
Desidero associarmi anch'io
alle parole di condanna al terrorismo e a tutte quelle deviazioni
che ci sono nel mondo, per ultima anche quella della morte del Sen.
Ruffilli. Mi associo alle condoglianze alle famiglie.
