Classificazione
ASSISTENZA SANITARIA E OSPEDALIERA
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 1011 del 23 novembre 1994 - Resoconto
SEDUTA ANTIMERIDIANA DEL 23 NOVEMBRE 1994
OGGETTO N. 1011/X Costo del ticket per le visite medico-sportive
eseguite in Valle d'Aosta. (Interrogazione)
Interrogazione Verificato che in Valle d'Aosta il prezzo del
ticket per le visite medico-sportive ha un costo superiore
rispetto, ad esempio, a quello stabilito dalla Regione
Piemonte;
Considerato che tali visite sono indispensabili per lo
svolgimento dell'attività agonistica nelle varie discipline
sportive;
Tenuto conto che l'importo di tale ticket grava sia sulle
società sportive sia sulle singole persone che praticano sport
agonistico;
il sottoscritto Consigliere regionale
Interroga
l'Assessore competente per sapere:
1) se è a conoscenza di tale situazione;
2) le motivazioni di tale maggiore importo;
3) se sono allo studio interventi volti a uniformare il prezzo
del ticket all'importo pagato, ad esempio, in Piemonte.
F.to: Lanièce
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Desidero chiarire in via preliminare che, ai sensi
di quanto previsto dall'articolo 8, comma 15, della legge 537/93,
legge finanziaria 1994, tutti i cittadini sono soggetti al
pagamento del ticket sulle prestazioni sanitarie fino all'importo
massimo di 100mila lire.
Tenuto conto che il certificato di idoneità sportiva costa
all'USL lire 78mila, ne discende che l'ammontare del ticket è
completamente assorbente dell'intero costo del certificato.
Va poi precisato che attualmente vengono effettuati due tipi di
visita: la visita denominata di tipo A, che comprende l'esame delle
urine, l'ECG a riposo, con un costo di lire 28.600; la visita
denominata di tipo B, che comprende l'esame delle urine, l'ECG a
riposo, l'ECG sotto sforzo, la spirometria, con un costo di lire
78mila.
Si evidenzia inoltre che il tariffario di cui al DPR 23 marzo
1988, n. 119, fissa un importo per la medicina sportiva di lire
70.300, che, adeguato secondo gli indici ISTAT maturati negli anni
trascorsi dal 1988 ad oggi, porta un valore superiore a quello
attualmente corrisposto dall'USL, che abbiamo detto attualmente di
lire 78.000.
Per quanto riguarda la situazione della Regione Piemonte, sono
stati contattati gli uffici che seguono la materia e, allo stato
attuale, ci risulta quanto segue: il costo del ticket nelle
strutture convenzionate con le Unità sanitarie locali è pari a
quello corrisposto dalla Regione Valle d'Aosta. Esisterebbero - uso
il condizionale - delle strutture private, che eseguono tali
prestazioni a costi notevolmente inferiori, sulle 50mila lire
circa, anche attraverso strutture mobili appositamente attrezzate.
La Regione Piemonte ha adottato una deliberazione che prevede
l'abbassamento del ticket a 50mila circa, ma la stessa
deliberazione è stata bloccata dal Commissario di governo e a
tutt'oggi non se ne conosce l'esito; si sa semplicemente che non è
ancora in vigore. Se si ricorda il Consigliere Lanièce, già in
passato questo Consiglio regionale aveva tentato una manovra di
questo genere addirittura con una legge regionale, prendendosi in
carico direttamente il costo del ticket dei cittadini, ma il
disegno di legge era poi stato bocciato dal Presidente della
Commissione di Coordinamento, proprio perché non è materia di
competenza delle amministrazioni regionali e non c'è dubbio che
questa deliberazione della Giunta regionale Piemonte verrà
bocciata.
Concludo dicendo che posso assicurare il mio personale
interessamento già nel corso di un incontro che avrò domani mattina
con gli altri assessori regionali alla sanità a Roma, per capire
esattamente qual è la posizione di tutte le regioni, soprattutto le
regioni limitrofe, perché non va confuso il settore pubblico con il
settore privato. Nel privato esisterebbero - uso di nuovo il
condizionale - queste società che effettuano prestazioni sportive,
ma nessuno può dire oggi qual è il grado di competenza e di serietà
di questa società, soprattutto quali sono le qualifiche
professionali che hanno i medici che effettuano le visite sportive,
in quanto, specialmente per la visita di tipo B, è assolutamente
necessario che la certificazione sia svolta da un medico
specializzato in medicina sportiva e presso le strutture
convenzionate non c'è dubbio che questa qualifica esista; presso le
strutture private non siamo in grado di garantirla.
Si dà atto che, dalle ore 10,40, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (GA) Ringrazio l'Assessore Vicquéry per aver dato delle
lucidazioni all'intero Consiglio, dato che mi ero informato anch'io
in merito alle varie tariffe. In effetti questa interrogazione è
sorta a seguito di notizie che mi erano giunte da alcune strutture,
fra cui cito una di Ivrea, che offriva un pagamento di 50mila lire
con il ticket, e il centro di medicina sport di Torino, che per
queste visite medico-sportive richiedeva un pagamento di 60mila
lire. Quindi, dopo aver appreso che alcune associazioni sportive,
soprattutto della Bassa Valle, si erano rivolte a queste strutture,
mi sono chiesto per quale motivo queste associazioni dovevano
andare fuori Valle per fare una visita medico-sportiva, che è
indispensabile per svolgere l'attività agonistica. Mi sembra che
questo sia un argomento importante, perché qualsiasi persona che
vuole fare agonismo, deve essere assoggettata a questa visita;
quindi una visita importante anche perché, se fatta bene, può
prevenire dei disturbi a volte addirittura mortali.
Mi sono fatto carico di portare in Consiglio questa richiesta
per sapere la volontà da parte dell'Amministrazione. Mi sembra che
l'Assessore, nel terminare il suo discorso, abbia detto giustamente
che si farà promotore presso gli altri assessori per verificare la
possibilità di capire come mai ci siano delle differenze di prezzo.
So che il prezzo è stabilito dal DPR del 1988, ma non riesco a
capire come mai in altri luoghi il prezzo sia inferiore, per cui mi
sono chiesto: o questi altri luoghi che eseguono queste visite
fanno una visita di bassa qualità, ed allora è giusto che venga
fatto un invito rivolto a tutti i Valdostani a non andare in questi
centri dove viene fatta una visita che ha una bassa qualità;
oppure, se non sono visite di bassa qualità, chiedo che si
verifichi la possibilità attraverso, ad esempio, interventi
dell'Amministrazione regionale, dell'USL, o la volontà delle varie
regioni, di abbassare leggermente il costo di queste visite
medico-sportive. Pertanto ho apprezzato la volontà dell'Assessore
Vicquéry di verificare questa possibilità.
