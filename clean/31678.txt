Classificazione
INFORMAZIONE
Radiotelecomunicazioni
TRASPORTI E VIABILITÀ
Autostrade e trafori alpini



Oggetto del Consiglio n. 660 del 15 luglio 2009 - Resoconto
OGGETTO N. 660/XIII - Interpellanza: "Stato di attivazione
del servizio di telefonia mobile nei tratti in galleria
dell'autostrada Aosta-Monte Bianco".
Interpellanza
Richiamato il dibattito avvenuto in Consiglio regionale il 17
dicembre 2008, durante il quale, a seguito di una mozione
presentata dal gruppo del Popolo della Libertà, il Presidente della
Regione aveva individuato i motivi della mancata copertura per la
telefonia mobile nei tratti in galleria dell'Autostrada Aosta-Monte
Bianco nella mancata attivazione della linea da parte di alcuni
gestori, in particolare TIM, Vodafone e H3G;
Atteso che la mozione sopraccitata era stata ritirata con
l'impegno verbale da parte della Giunta di intervenire nuovamente
presso la RAV Spa, gestore del tratto autostradale, affinché
sollecitasse i gestori di telefonia mobili mancanti ad attivare la
linea;
Constatato che:
- alla data odierna gli utenti delle compagnie telefoniche
sopraddette ancora non trovano copertura nei tratti in
galleria;
- risulta di fondamentale importanza ai fini di una maggiore
sicurezza attivare il segnale per il telefono cellulare;
il sottoscritto Consigliere regionale
Interpella
il Presidente della Regione per sapere:
1) se sono stati avviati contatti con i gestori di telefonia
mobile durante questi mesi e, in caso di risposta affermativa,
quali sono state le risposte;
2) quali sono gli intendimenti concreti della Giunta per
l'attivazione del servizio, considerato che assolve la duplice
funzione di migliorare la sicurezza ed offrire un servizio
apprezzato da pendolari e turisti.
F.to: Zucchi
Président
- La parole au Conseiller Zucchi.
Zucchi (PdL)
- Questo è un argomento che è stato trattato
alla fine dello scorso anno e che era stato sottoposto
all'attenzione dell'aula dal nostro gruppo tramite una mozione, che
a seguito delle repliche del Presidente della Regione era stata
ritirata di fronte ad una presenza parziale di coperture
telefoniche nelle gallerie esistenti nel tratto fra Aosta e il
Monte Bianco, per cui in qualche modo, sia per una questione di
sicurezza, sia per una questione di immagine di servizio turistico,
si riteneva utile e credo anche necessario fornire queste gallerie
delle adeguate coperture telefoniche per i motivi che ho detto. In
quella occasione il Presidente ci illustrò che erano state poste
delle iniziative nei confronti dei principali gestori della
telefonia mobile, affinché questi ultimi si attivassero per dare il
servizio nella propria interezza. Al tempo della risposta,
Presidente Rollandin, mi ricordo che soltanto un gestore, ossia la
Wind, aveva ottemperato agli inviti e che c'era l'impegno da parte
del Governo regionale di sensibilizzare nuovamente nel corso degli
ultimi mesi i gestori principali: Tim, Omnitel, Vodafone e Tre a
dare comunque delle risposte e a dare seguito a delle necessità sia
di sicurezza, sia di servizio.
Con questa iniziativa si vuole sapere qual è lo stato dell'arte,
passati alcuni mesi, per sapere se, di fronte alle richieste e ai
solleciti che sicuramente sono stati compiuti nell'interesse
collettivo da parte del Governo regionale nei confronti dei gestori
della telefonia mobile, ci sono stati dei passi avanti e se
possiamo pensare anche noi, come accade negli Stati a noi
limitrofi, come in Francia succede, di vedere delle coperture, ma
non solo in Francia anche in Italia naturalmente, sul territorio
nazionale, anche gallerie di lunga percorrenza come nel caso nostro
sono dotate di appositi ripetitori per dare questo servizio senza
interruzione della continuità... per sapere se ci sono dei passi in
avanti, delle novità in questo senso.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio il collega
Zucchi per aver voluto riportare l'attenzione su un tema che è
sicuramente di grande interesse e ne ha già spiegate le
motivazioni, che condivido. Dobbiamo dire che, purtroppo, tutte le
sollecitazioni fatte, come abbiamo ripetuto, in questi termini
hanno trovato risposte negative, nel senso che non c'è ad oggi...
abbiamo visto anche con il Ministero competente se c'era la
possibilità e con la società di gestione, con la RAV, di
obbligarli, ossia di fare una pressione per vedere se le società,
attualmente Vodafone e H3G che hanno già il servizio, ma non lo
attivano, potevano essere obbligate a fare questo servizio... non
ci sono strumenti possibili. L'ultima possibilità che stiamo
verificando è se utilizzare il servizio che anche nelle gallerie
dovrebbe essere dato per la Protezione civile... in modo tale da
chiedere l'intervento del Ministero competente e della Presidenza
del Consiglio dei ministri per l'attivazione di una presa di
posizione ufficiale per l'intervento. Spiego anche perché, non è
purtroppo l'unico caso, non è l'unica galleria che è in questa
situazione. Le condizioni.... anche da parte della RAV non hanno
potuto utilizzare mezzi "coercitivi" che tendessero a risolvere il
problema, in quanto l'ANAS non ha mai avuto la possibilità di
impegnarsi in prima persona e di obbligare questo servizio, perché
non è ripreso negli obblighi delle società committenti, è una
possibilità, ma non un obbligo. Evidentemente il buon senso portava
a dire: nel momento in cui io ti lascio esercire, vuol dire che
questo esercizio lo usi; non è così, purtroppo, soprattutto in
alcune zone come la nostra, laddove l'interesse delle società è
molto marginale (secondo le società), quindi non attivano il
servizio che è già pronto; questa è ad oggi purtroppo la
situazione. Come ho detto, però stiamo cercando di "obbligarle"
passando attraverso il discorso della Protezione civile, nel senso
che ci potrebbe essere un servizio che la discontinuità del sistema
potrebbe pregiudicare: il servizio della Protezione civile e quindi
di attivare questo meccanismo. È l'ultima strada che stiamo
perseguendo per ottenere il risultato. Mi spiace, ma ad oggi non
posso che confermare che purtroppo non sono stati fatti passi
avanti, se non con tutti i tentativi che ho detto per arrivare al
risultato auspicato da tutti e sottoscriviamo quanto il collega ha
già detto nell'interesse generale.
Président
- Pas de réplique?
