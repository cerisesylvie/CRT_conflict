Classificazione
STATUTO



Oggetto del Consiglio n. 2560 del 7 giugno 2023 - Resoconto
OGGETTO N. 2560/XVI - Interpellanza: "Posizione del Governo
regionale in merito al disegno di legge di attuazione all'autonomia
differenziata delle Regione a Statuto ordinario".
Marguerettaz (Presidente) -
Punto n. 30 all'ordine del
giorno. Per l'illustrazione, la parola al collega Lavy.
Lavy (LEGA VDA) -
È la seconda volta, dopo qualche mese,
che porto in quest'aula il tema dell'autonomia differenziata,
questo DDL che si sta facendo strada nelle stanze romane e che ha
lo scopo di cambiare un poco l'assetto istituzionale dello Stato
italiano e appunto già in quell'interpellanza si era potuto un poco
approfondire la tematica perché questo DDL riguarda le Regioni a
statuto ordinario però, con la determinazione dei livelli
essenziali di prestazione, costi e fabbisogni standard, si ha anche
una ripercussione sulla legge 42/2009 che è quella sul federalismo
fiscale che, per alcuni articoli, riguarda anche le Regioni a
statuto speciale.
Già allora avevo posto la questione al presidente Testolin per
capire se c'erano stati degli studi e degli interessamenti per
capire gli eventuali effetti di quest'applicazione del DDL, per
capire quali sono i costi e i fabbisogni standard,: Il Presidente
allora non mi aveva risposto, spero che ora magari una risposta
invece ci sia, però in questa fase è importante anche tracciare un
minimo la linea per capire dove si voglia andare, perché si sta
vedendo anche a livello nazionale, da parte dei sindacati e delle
associazioni, tutta una sorta di prese di posizione, alcune di
queste assolutamente bizzarre, altre magari un poco più fondate,
contro questo DDL a struttura differenziata.
C'è anche addirittura una raccolta firme per cambiare gli
articoli 116 e 117 della Costituzione, c'è qualcuno che dice che
con questa riforma ci sarebbe un nuovo centralismo, quello
regionale, e da un lato mi dico: meno male, sarebbe addirittura
l'ora che questo possa avvenire. C'è poi anche la Banca d'Italia
che si stupisce del fatto che con questa riforma i bilanci dello
Stato dimagrirebbero; grazie, se si passano competenze alle
Regioni, magari anche con trasferimento di personale, è ovvio che
le Regioni devono trattenere sul loro territorio maggiori imposte,
e poi c'è anche una questione finanziaria perché, per esempio, la
Regione Veneto sta portando avanti un tipo di richieste come il
mantenimento dei 9 decimi dell'IRPEF sul proprio territorio.
Ecco perché comunque noi dobbiamo essere pronti a rilanciare,
come avevo già detto l'altra volta; il fatto di puntare ad avere
un'autonomia impositiva per modificare le aliquote delle varie
imposte credo debba essere l'obiettivo principale che la Regione
Valle d'Aosta deve avere: Tra tutte queste prese di posizioni, ce
n'è una che mi ha stupito più di tutte perché, sa benissimo già
allora Presidente Lavevaz e poi anche il Presidente Testolin quando
avevo portato quest'iniziativa in quest'Aula, si erano detti
assolutamente favorevoli: il presidente Lavevaz al festival della
Regione aveva detto che era una cosa interessante questo DDL, che
doveva essere approfondito e che non si poteva stare a guardare, e
anche il presidente Testolin aveva detto certe parole, molto
concrete, per cui come Regione a statuto speciale si doveva in
qualche modo nelle sedi opportune dare un sostegno a questo tipo di
riforma, però qualche settimana fa c'è una signora che invece ha
preso una posizione alquanto bizzarra, e leggo proprio un estratto
di quest'intervento: "Lo Stato sta costruendo ipotesi di autonomia
differenziata, ma è un modello sbagliato, se ci sono tot persone ci
va una scuola, se ce ne sono tot ci va un Ospedale. Noi vogliamo
affermare il nostro particolarismo, il modello delle scuole di
villaggio".
Ora al di là del pressappochismo di queste dichiarazioni che
dimostrano che questa signora il testo del DDL non l'ha neanche mai
letto, stupisce che questa signora sia la Presidente dell'Union
Valdôtaine, che il giorno 18 maggio - il famoso momento di
réunion, réunification, recomposition
, chiamatelo come
volete - abbia detto queste parole e la domanda è: ma lei,
presidente Testolin, si è confrontato con la sua Presidente di
partito per quanto riguarda la presa di posizione sull'autonomia
differenziata? Sì o no? Evidentemente no, perché se lei ha detto
una cosa e il Presidente del suo partito dice l'esatto contrario,
sinceramente tutto ciò mi stupisce. Che confronto c'è all'interno
dell'Union Valdôtaine? Che confronto c'è con il Governo
regionale?
Le dichiarazioni sull'autonomia differenziata: la presa di
posizione era già stata fatta da parte sua e che il suo Presidente
di partito non le vada dietro, e anzi, la smentisca assumendo una
posizione totalmente contraria alla sua, mi lascia alquanto senza
parole.
Quindi
des deux l'une
, delle due posizioni una per forza
è sbagliata, non è quella corretta, quindi quali delle due persone,
tra lei e la Presidente Machet, dice delle castronerie? Perché
altrimenti parliamoci chiaro!
È per questo che c'è stata la volontà di portare nuovamente
un'iniziativa, perché se lei, Presidente, dice che s'impegna a
favore di quest'autonomia differenziata, che saprà benissimo che
avrà mille ostacoli perché cambiare l'assetto dello Stato in questo
modo preoccupa, perché finalmente c'è un cambiamento di alcuni
assetti, e tutte queste critiche non sono altro che una
dimostrazione che la strada è quella giusta... se il suo leader di
partito la sconfessa, qualche domanda me la pongo, poi leader del
partito che comunque sull'autonomia si è sempre battuta.
Ecco perché allora è necessario che ci sia una nuova
puntualizzazione su questa presa di posizione perché ora, nelle
sedi opportune, si dovrà dire se si è a favore o no, lei aveva
detto che era a favore, il suo Presidente di partito no.
Ma alla luce di tutto, anche delle prese di posizione che ho
citato prima, chiedo a lei, Presidente, un minimo d'iniziativa per
capire effettivamente come ci si vuole muovere nelle sedi opportune
per sostenere, o no - perché ora ho il dubbio - il DDL
sull'autonomia differenziata.
Presidente -
Per la risposta, la parola al presidente
della Regione Testolin.
Testolin (UV) -
Vede, è singolare la sua presentazione
dell'interpellanza, perché lei nell'interpellanza dà il tema,
"Vediamo cosa ci dice", e poi nell'illustrazione dell'interpellanza
pone delle questioni specifiche, alcune delle quali sono inerenti a
un discorso all'interno di quest'aula, altre lo sono decisamente di
meno, ma possono essere motivo di confronto politico in una
situazione che può essere caratterizzata dalla presenza anche dei
leader di partito piuttosto che altro.
Per cui, per quanto mi concerne, se lei ha necessità di avere
delle risposte puntuali, come quelle sui costi standard o sui
servizi standard, mi fa una domanda puntuale e io le risponderò in
maniera precisa; perché se lei mi ripresenta un'interpellanza
identica a quella che ha presentato non più tardi di un mese e
mezzo-due mesi fa, le risposte sono esattamente quelle che le ho
dato due mesi e mezzo fa, capisce?
Quindi, se la conferma deve essere quella che le cose che le ho
detto sono per me uguali a un mese fa, questa è la risposta
definitiva.
Per il resto, quando ci saranno delle informazioni di sviluppi
delle iniziative di confronto all'interno delle speciali e di
presentazione a quelle che saranno le controparti competenti, in
primis il Ministro Calderoli, per quanto riguarda la presentazione
d'istanze da parte della nostra Regione assieme alle altre Regioni
a Statuto speciale, sarà sicuramente informato all'interno di
questo Consiglio.
Per il resto, se le domande vogliono essere di un altro tenore,
penso che i tavoli nei quali devono venire discusse siano
altri.
Presidente -
Per la replica, la parola al collega
Lavy.
Lavy (LEGA VDA) -
Presidente Testolin, non credevo che
per dare delle risposte politiche avesse bisogno di una risposta
scritta, perché io le ho fatto la questione politica, poi
nell'interpellanza c'era anche una domanda più specifica, ed è
ovvio che, se ripresento un'iniziativa simile a quella di due mesi
fa, vuol dire che ci sono state delle evoluzioni, altrimenti non
l'avrei mica presentata.
Sinceramente se in qualche modo dovessi riportare tutte le
dichiarazioni che vengono fatte da chiunque, non finiremmo più; poi
è ovvio, però, che mi preoccupa che un Presidente di partito, del
suo partito, prenda una posizione che è totalmente contraria
rispetto a quello che ha detto lei in Aula e non credo che lei
abbia bisogno di un testo scritto per rispondere su questo.
Dica: "Ha sbagliato la presidente Machet", ha sbagliato lei,
perché altrimenti c'è evidentemente una spaccatura fra ciò che dice
il movimento e ciò che dice lei; fa capire a che livello è
purtroppo l'Union Valdôtaine: allo sbando più totale.
Invece sulle questioni più tecniche, mi preoccupa anche una
cosa, l'altra volta è vero, io la questione della determinazione
dei LEP l'avevo già posta - con le eventuali ripercussioni sulla
legge 42/2009, sul federalismo fiscale e quant'altro - ma il fatto
è che se lei ora in qualche modo non ha pensato che io potevo
richiedere questa questione, vuol dire che questa questione non è
minimamente stata affrontata, quindi c'è un menefreghismo totale
rispetto a quello che viene detto qua.
Io le ho posto quella questione proprio perché l'avevo
approfondita e ne ero venuto a conoscenza dopo la presentazione
dell'iniziativa, perché, approfondendo il tema, avevo scoperto che
c'è quest'ipotetica ripercussione sulla legge 42/2009.
L'ho posta in aula, allora non mi aveva risposto perché non
aveva gli elementi per farlo ma, fossi un Presidente, io una
domanda me la farei dicendo: "Andiamo a controllare se
effettivamente ci sono delle ripercussioni o no", perché non è che
si scherza con il fuoco qua, si devono dare delle risposte
serie.
Mi auguravo da parte sua anche un minimo appunto, di sentirmi
dire: "L'altra volta non ero stato in grado di darle queste
risposte perché non me l'aveva chiesto in modo scritto, non avevo
avuto il tempo di prepararmi, questa volta le dico che abbiamo
controllato e non ci sono effetti, ci sono effetti o chissà
cosa".
Così no. Lei si trincera dietro quelle parole: "Ma se vuole
delle risposte puntuali le domande me le metta per iscritto", ma io
credo che un Presidente di Regione sappia benissimo rispondere
anche senza avere dei fogli, soprattutto poi se queste domande sono
politiche e non tecniche, perché una domanda che le ho fatto, è una
domanda politica, ma come al solito qui non si vuole prendere
posizione, perché ovviamente uno dice una cosa, un altro dice
l'altra e "Ma sì, chi se ne frega, andiamo avanti così". Quando fra
tot anni l'autonomia differenziata sarà legge, si dirà: "Eh, ma io
l'avevo detto". Se invece ci saranno problemi, si dirà: "Eh, ma lei
l'aveva detto".
È una maniera per proteggersi; capisco da un lato, però se si fa
politica e si hanno certi ruoli, certe posizioni devono essere
prese.
Quindi io la invito veramente di nuovo, Presidente, ad
approfondire il tema sull'autonomia differenziata, sulle eventuali
ripercussioni dei LEP, per la determinazione dei LEP sulla legge
42/2009, la invito perché magari non ci sono ripercussioni, ma, se
nessuno fa uno studio per capire quali possano essere queste
ripercussioni, una volta che ci saranno sarà troppo tardi. Per una
volta diamoci una sveglia e poi, come ho detto, vogliamo rilanciare
un minimo su queste tematiche? Siamo sempre qui ad aspettare che si
muovano gli altri, ma la Valle d'Aosta è sempre stata un faro e
deve essere un faro e come ho detto la volontà di arrivare ad
un'autonomia impositiva è l'obiettivo, non possiamo accontentarci
della normale amministrazione, di stare a vedere gli altri e dire:
"Che bello, c'è l'autonomia differenziata, noi cosa facciamo? Boh?
".
Chiediamoci cosa sta facendo il Sudtirolo, per esempio,
chiediamocelo, informiamoci, magari su questo si potrebbe
presentare anche una prossima iniziativa.
È preoccupante questa morte totale della politica, per cui,
anche per dare delle risposte politiche, si deve avere un foglio
scritto.
