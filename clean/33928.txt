Classificazione
ACQUE
Acque pubbliche



Oggetto del Consiglio n. 1939 del 27 luglio 2011 - Resoconto
OGGETTO N. 1939/XIII - Interpellanza: "Realizzazione di un
nuovo acquedotto per l'alimentazione della rete idrica del comune
di Aosta".
Interpellanza
Appreso dagli organi di informazione della volontà da parte
del Comune di Aosta di realizzare un nuovo acquedotto per
alimentare ulteriormente la rete idrica della città;
Constatato che per l'impianto sopra citato si preannuncia un
investimento di circa 20 milioni di euro, finanziato con fondi
regionali per il servizio idrico integrato, e che si prevede la
captazione dell'acqua della centrale CVA di Valpelline;
Sottolineata la sempre maggiore importanza di un uso
razionale delle risorse idriche e finanziarie a
disposizione;
Constatato, ad esempio, che l'acquedotto della comunità
montana Grand Combin, convenzionato con il Comune di Aosta al fine
di garantire il fabbisogno idrico di quest'ultimo, è sotto
utilizzato;
i sottoscritti Consiglieri regionali
Interpellano
l'Assessore competente per conoscere:
1) la portata prevista del nuovo acquedotto previsto dal
Comune di Aosta;
2) a quanto ammonta il fabbisogno idrico della città di
Aosta;
3) il ruolo della controllata regionale CVA nel progetto
voluto dal Comune di Aosta;
4) se è intenzione dell'Amministrazione regionale realizzare
un'indagine sulle risorse idriche a disposizione, al fine di
ottimizzare lo sfruttamento delle fonti idriche già
impiegate.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente. Qualche tempo fa
abbiamo appreso dagli organi di informazione la volontà da parte
del Comune di Aosta di realizzare un nuovo acquedotto per
alimentare la rete idrica della città. Credo che l'obiettivo sia
quello di eliminare i pozzi, dai quali adesso viene pompata l'acqua
che alimenta in gran parte l'acquedotto di Aosta, obiettivo
positivo, anche perché pompare dai pozzi ha un costo più alto e
anche la qualità dell'acqua credo non sia la stessa, di per sé
l'obiettivo è assolutamente condivisibile. Abbiamo constatato che
per questo nuovo acquedotto si vogliono impiegare circa 20.000.000
di euro, finanziati con i fondi regionali per il servizio idrico
integrato, e che si prevede la captazione dell'acqua della centrale
di Valpelline, portando l'acqua fino ad Aosta. Constatiamo anche
che l'acquedotto di Aosta ha da lungo tempo una convenzione con la
Comunità montana Grand-Combin per alimentare in parte il proprio
acquedotto. L'acquedotto di tale Comunità montana è
sottoutilizzato, nel senso che è utilizzata una parte, circa il 60
percento, e ha ancora un 40 percento di potenzialità superiore che
al momento non viene utilizzato da nessuno. Fra l'altro,
l'obiettivo del Comune di Aosta nel realizzare questo nuovo grande
investimento sarebbe quello di fare un acquedotto intercomunale, da
quanto ho appreso dai giornali, con i Comuni di Sarre,
Saint-Christophe e Quart, ma al momento bisogna dire che il comune
di Saint-Christophe è servito integralmente dall'acquedotto della
Comunità montana già esistente, che funziona bene e che ha avuto
anche in questi anni dei notevoli investimenti legati sia
all'utilizzo del Comune di Aosta che degli altri. Ci chiedevamo
pertanto qual era la portata prevista dal nuovo acquedotto per il
comune di Aosta e a quanto ammonta il fabbisogno idrico reale della
città.
Visto che veniva coinvolta la CVA in questa operazione, poi ci
chiedevamo il ruolo della stessa in tale disegno e soprattutto - è
anche un invito -, visto che l'acqua è una risorsa importante e
deve essere utilizzata in modo razionale, che d'altra parte le
risorse finanziarie per gli enti pubblici stanno sempre diminuendo
e pertanto è importante utilizzare bene le risorse a disposizione,
ci chiedevamo se è intenzione dell'Amministrazione regionale
realizzare un'indagine sulle risorse idriche a disposizione, al
fine di ottimizzare lo sfruttamento delle fonti idriche già
impegnate, come ad esempio quella del Grand-Combin, che potrebbe
servire il Comune di Aosta in modo maggiore. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Ringrazio il collega Bertin per
tale iniziativa, che, insieme al Consigliere Cerise, ha voluto
portare all'attenzione del Consiglio, perché questo è un tema che
viene trattato da oltre 30 anni, quindi è molto importante, basti
pensare che esso è "partito" con il lancio dell'idea
dell'acquedotto del Monte Bianco, 30 anni fa, quindi partiamo da
lì. Tramontata quella ipotesi già nel 2004 - faccio un po' di
cronistoria per portarci nell'argomento -, il Comune di Aosta aveva
affrontato il tema della ricerca di acqua da destinarsi al consumo
umano a monte della città di Aosta attraverso uno studio di
fattibilità per la captazione in quota di risorse idriche sull'asta
del Buthier e adduzione al sistema di distribuzione dell'acqua
potabile nella città di Aosta. Il progetto prevedeva il prelievo di
circa 100 litri/secondo dal sub-alveo del torrente Buthier nel
comune di Roisan per integrare le disponibilità comunali, quindi lì
c'era l'idea di integrare l'acqua dei pozzi con questa necessità di
litri/secondo mancanti. Nel 2006 poi il Comune di Aosta e la
Regione concordarono di puntare alla sostituzione integrale dei
pozzi cittadini, ipotizzando di utilizzare alcune centinaia di
litri al secondo dell'acqua proveniente dall'invaso di Place
Moulin, ossia quella idea che era quella dell'acquedotto del Monte
Bianco, di non portare nei rubinetti della popolazione di Aosta
acqua da pozzo, ma portare acqua derivante direttamente dai nostri
monti. Questa idea divenne uno degli obiettivi di razionalizzazione
dell'approvvigionamento idrico regionale e con la legge regionale
del 18 aprile 2008, n. 13: "Disposizioni per l'avvio del servizio
idrico integrato e il finanziamento di un programma pluriennale di
interventi nel settore dei servizi idrici". È la legge con un
impegno finanziario di 180.000.000 di euro, e della quale abbiamo
già approvato in Giunta tre piani attuativi, dobbiamo ancora
approvare il quarto. L'intervento è stato inserito fra quelli di
rilevanza regionale all'articolo 3, comma 1, lettera b) della
stessa legge, che fra gli altri prevede la realizzazione di un
approvvigionamento idrico della piana di Aosta e relativa
connessione con l'acquedotto comprensoriale dei comuni di
Valsavarenche, Villeneuve, Introd e Saint-Pierre. La legge quindi
prevedeva e prevede una razionalizzazione, che non è solo per ciò
che riguarda il Comune di Aosta, ma il collegamento dei vari
acquedotti delle varie località per poter meglio utilizzare il bene
acqua. Fra marzo e luglio 2009 l'ipotesi progettuale relativa alla
realizzazione dell'approvvigionamento idrico della piana di Aosta
mediante prelievo di acqua a valle della centrale di Valpelline
prese corpo e si sviluppò a livello tecnico. Tale idea progettuale
è stata presentata ufficialmente per la prima volta nella riunione
del 6 ottobre 2009 al
Conseil de la Plaine
, i cui
rappresentanti si sono tutti espressi favorevolmente mostrando il
proprio interesse a sviluppare il progetto per l'utilità non solo
di Aosta, ma anche di altri comuni, in particolare Sarre,
Saint-Pierre ad ovest e Saint-Christophe e Quart ad est. È stata
quindi una richiesta condivisa dei Comuni che circondano Aosta:
"non guardiamo solo Aosta, ma troviamo una soluzione che possa
razionalizzare meglio gli acquedotti esistenti e permettere una
maggiore certezza di avere ogni secondo l'acqua potabile nei propri
rubinetti". In tale occasione il
Conseil de la Plaine
ha
preso atto della necessità di chiedere alla Regione di coordinare
l'intervento complessivo, il cui sviluppo avrebbe coinvolto altri
Comuni, oltre al capoluogo regionale. Successivamente si decise fra
Comune di Aosta e Regione che fosse il Comune di Aosta a completare
la progettazione preliminare dell'intervento, integrandola con la
documentazione necessaria alla verifica di assoggettabilità
ambientale, di cui all'articolo 17 della legge regionale n.
12/2009. Il Comune di Aosta ha informato che il 25 maggio di
quest'anno è stato consegnato dai professionisti incaricati lo
studio di fattibilità per l'alimentazione dell'acquedotto comunale
mediante il prelievo di acqua dal bacino di Place Moulin, per un
importo complessivo di spesa stimata in circa 20.000.000 di euro e
che lo stesso è attualmente in fase di istruttoria da parte dei
tecnici dei competenti uffici comunali.
Con riferimento poi - a questo punto rispondo puntualmente ai
quesiti - al primo quesito, sulla base di quanto riferito dagli
uffici del Comune di Aosta, il progetto prevede il prelievo e il
trattamento della portata, a pieno regime, di circa 380
litri/secondo a Valpelline, la realizzazione di una condotta che
attraversi i comuni di Valpelline, Roisan, Gignod, Aosta, Sarre e
Saint-Pierre, dove è previsto l'arrivo ai locali serbatoi e dove si
può realizzare la prevista interconnessione con l'acquedotto
comprensoriale dei comuni di Valsavarenche, Villeneuve, Introd e
Saint-Pierre; un altro ramo della condotta è previsto verso i
comuni di Saint-Christophe e Quart. Questa è la dimostrazione che
si vuole ottimizzare l'utilizzo dell'acqua potabile in buona parte
del territorio del
Conseil de la Plaine
, ma anche dei comuni
viciniori.
Con riferimento al secondo quesito, il fabbisogno idrico di
Aosta ammonta a circa 250 litri/secondo di portata massima e di
circa 180 litri/secondo di portata media, sempre secondo i dati
forniti dal Comune di Aosta.
Con riferimento al terzo quesito, la CVA è coinvolta perché
l'approvvigionamento idrico al punto di prelievo dell'acquedotto è
garantito dalle infrastrutture della società relative alla centrale
di Valpelline, quindi il Comune di Aosta in questo momento è
obbligato a fare un ragionamento con CVA, perché la captazione
avviene grazie ad opere già in essere e non da costruire, di
proprietà di CVA. Il prelievo va quindi coordinato con le normali
attività di produzione idroelettrica della CVA al fine di
minimizzare gli eventuali disagi.
Per quanto riguarda il quarto e ultimo quesito, intendo
rassicurare i firmatari dell'interpellanza, perché il progetto così
come concepito ha tenuto conto di indagini già effettuate e intende
rispondere all'obiettivo di ottimizzare lo sfruttamento delle fonti
idriche già impegnate, quelle a cui faceva riferimento il collega
Bertin dei comuni della Valpelline...e inoltre c'è il logico
coinvolgimento a pieno titolo del BIM che segue l'evoluzione della
situazione giornalmente, verificando la salvaguardia degli
interventi già effettuati dalle altre Realtà Locali.
Presidente
- La parola al Consigliere Bertin.
Bertin (ALPE)
- Grazie. Come dicevo in premessa, ritengo
utile superare la questione dei pozzi per alimentare l'acquedotto
di Aosta: è una questione di qualità dell'acqua e anche di costi,
perché bisogna pomparla dalle fonti sotterranee. La perplessità che
avevo evidenziato anche in premessa è rispetto ad un acquedotto che
viene utilizzato al 60 percento e che potrebbe essere utilizzato in
modo totale.
Secondo aspetto: mi sembra di ricordare che questo acquedotto
della Grand-Combin sia stato ammodernato e ingrandito anche in
funzione dei fabbisogni della città di Aosta, che è convenzionata
con l'acquedotto con la Comunità montana, al quale fornisce una
percentuale di acqua per Porossan e altre zone di Aosta. Pertanto
quello che mi chiedevo e che era l'invito di questa interpellanza
era usare in modo razionale le strutture già esistenti; se
l'acquedotto della Comunità montana Grand-Combin ha un potenziale
maggiore, prima di andare a fare altri interventi, utilizziamo in
modo razionale questa risorsa che è già presente e poi
dimensioniamo il resto sui reali fabbisogni, non partendo da un
progetto teorico e di grandi dimensioni per poi lasciare che tale
impianto appena realizzato non possa svolgere il ruolo che può
svolgere. Questa era l'intenzione dell'interpellanza, dalla
risposta qualche dubbio mi rimane ancora, anche se poi nel quadro
complessivo è bene intervenire con una visione più ampia rispetto
ai singoli Comuni; ma, come chiedevo nell'iniziativa, è utile
andare a vedere le strutture presenti e utilizzare al massimo
queste prima di realizzarne delle altre e soprattutto, se ne
vogliamo realizzare delle altre, farlo in funzione dell'esistente,
esistente fra l'altro fatto recentemente e pienamente funzionante,
altrimenti si creano degli sprechi che, visto il momento, non è
proprio il caso. Grazie.
