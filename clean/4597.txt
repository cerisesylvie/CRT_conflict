Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 295 del 26 maggio 1982 - Resoconto
OGGETTO N. 295/VII - PROBLEMI CONCERNENTI LA DETERMINAZIONE
DEI CRITERI PER L'ASSEGNAZIONE DEGLI ALLOGGI E PER LA
DETERMINAZIONE DEI CANONI PER L'EDILIZIA RESIDENZIALE PUBBLICA.-
(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Carral e Bajocco:
INTERPELLANZA
Con deliberazione in data 19 novembre 1981, pubblicata sulla
Gazzetta Ufficiale del 19 dicembre 1981, il CIPE ha determinato i
criteri per l'assegnazione degli alloggi e per la determinazione
dei canoni per l'edilizia residenziale pubblica.
Il primo punto dei criteri generali precisa che la normativa
regionale dovrà entrare in vigore entro sei mesi dall'approvazione
dei criteri stessi. Considerando che i criteri sono stati approvati
il 19 novembre 1981 si deve concludere che la nostra Regione
avrebbe dovuto legiferare in materia entro la fine del mese di
maggio 1982.
Entrando nel merito del provvedimento CIPE si constata che le
direttive, più che essere criteri generali, sono spesso criteri
puntuali, sono articoli di legge già formulati e pressoché
immodificabili (si vedono, per esempio, i primi sei punti della
deliberazione CIPE che lasciano margini di autodeterminazione
regionale talmente limitati da degradare la legge regionale a poco
significante regolamento di attuazione).
Si tratta perciò di un provvedimento di sospetta
costituzionalità perché invade il campo di competenze della nostra
Regione.
Tutto ciò premesso i sottoscritti Consiglieri
regionali
INTERPELLANO
la
Giunta regionale per conoscere:
1) in quale modo, e con quali tempi, si intende dare
attuazione al deliberato CIPE relativo all'assegnazione degli
alloggi e alla determinazione dei canoni per l'edilizia
residenziale pubblica;
2) se non si ravvisano, in tale provvedimento, gli estremi di
incostituzionalità perché invadono la competenza regionale.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
La legge 457, meglio conosciuta come
Piano decennale per la Casa, prevede all'art. 2 che il CIPE, su
proposta del CER, determini i criteri generali per le assegnazioni
e per la fissazione dei canoni delle abitazioni di edilizia
residenziale pubblica. Questi criteri debbono essere stabiliti
previo parere della Commissione consultiva interregionale. Con
deliberazione in data 19 novembre 1981, pubblicata sulla Gazzetta
Ufficiale del 19/12/1981, il CIPE ha determinato questi criteri
visto anche il parere favorevole espresso dalla Commissione
Consultiva interregionale nella seduta del 4.8.1981.
Il primo punto di questi criteri precisa che la normativa
regionale di attuazione dovrà entrare in vigore entro sei mesi
dall'approvazione dei criteri stessi. Se noi consideriamo che
questi sono stati approvati il 19 novembre 1981, si deve concludere
che avremmo dovuto legiferare entro la fine di questo mese.
Entrando però più nel particolare, abbiamo scritto
nell'interpellanza che i criteri determinati dal CIPE più che
criteri di carattere generale, sono piuttosto delle indicazioni
molto puntuali, in molte parti immodificabili, per cui il margine
di autodeterminazione della Regione
è
alquanto ristretto e
limitato; tanto da degradare la nostra legge regionale ad un
regolamento di attuazione dei criteri del CIPE. Questo è un fatto
che è stato fra l'altro sollevato da altre Regioni come un
provvedimento di dubbia costituzionalità, perché invade il campo di
competenza delle Regioni.
Su questo problema di una continua riappropriazione
centralistica di funzioni già trasferite alle Regioni si sta
discutendo e si è discusso anche nel recente convegno di
Saint-Pierre. Sta di fatto che il contenuto di questi criteri
generali è estremamente restrittivo rispetto alla possibilità della
Regione di legiferare.
Oltre a questo, voglio rilevare un altro elemento che è emerso
nella discussione: il recente decreto pubblicato sulla Gazzetta
Ufficiale, che ha esteso alla nostra Regione i contenuti del DPR
616, prevede che queste competenze restino allo Stato, tuttavia
scrive che la determinazione dei criteri per le assegnazioni di
alloggi e per la fissazione dei canoni deve essere determinata
d'intesa con la Regione. In pratica si sostituisce quella
formulazione, valida per le Regioni a statuto ordinario, di parere
della Commissione consultiva interregionale, con la necessità di
direttive emanate di intesa con la Regione.
Questi problemi a nostro avviso sono importanti nel senso che se
è così, è necessario che la Giunta, la Regione, si esprima nel
merito di questi criteri; ed è altrettanto urgente ed importante
che si riveda la normativa di assegnazione degli alloggi di
edilizia residenziale pubblica e la normativa che si riferisce ai
canoni.
Non è la prima volta che in quest'aula si affronta questo
argomento, per cui è urgente determinare dei criteri che siano più
confacenti. alla realtà della Valle d'Aosta.
Quei, ci sono due urgenze secondo la nostra opinione, la prima è
di arrivare al più presto ad avere dei criteri adatti alla nostra
realtà, e da questo punto di vista abbiamo già perso dei mesi
inutilmente; la seconda è quella di superare la forma restrittiva
di questi criteri generali, nei quali adesso non ho il tempo di
entrare punto per punto, ma ho scritto nell' interpellanza che
soprattutto nei primi sei punti c'è pochissimo margine per una
modificazione regionale, tant'è che la legge regionale diventa
praticamente un regolamento che attua invece i criteri fissati
dallo Stato.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
E' vero che la deliberazione del CIPE è
in data 19.11.1981, ma è altrettanto vero che la Regione non è
tenuta ad osservare il termine di sei mesi, quindi non è che siamo
fuori del tempo assegnato; i sei mesi sono fissati per le Regioni a
statuto ordinario - non per quelle a Statuto Speciale - pertanto si
era soprasseduto in attesa dell'approvazione del DPR 22.2.1982, n.
182.
Ma c'è una recentissima circolare del CER, pervenuta il
10.5.1982, dove si dice che la Gazzetta Ufficiale ha pubblicato il
DPR in oggetto nel quale all'art. 59, n. 3, viene stabilita tra
l'altro la competenza statale a determinare d'intesa con codesta
Regione i criteri per l'assegnazione e la fissazione dei canoni per
gli alloggi di edilizia residenziale pubblica.
Poiché, com'è noto, il Comitato Interministeriale per la
Programmazione Economica, su proposta del CER e sentita la
Commissione Consultiva Interregionale, con delibera 19.11.1981
pubblicata sulla Gazzetta Ufficiale, ha già provveduto ad approvare
i criteri generali per l'assegnazione e la fissazione dei canoni
degli alloggi di edilizia residenziale pubblica, cui devono
uniformarsi le Regioni a Statuto ordinario nel legiferare in
materia, vorrà valutare codesta Regione se i suddetti criteri nel
loro complesso possono ritenersi adeguati alle proprie realtà
sociali e territoriali. In caso affermativo codesta Regione vorrà
poi trasmettere una formale deliberazione di adesione che
consentirà di evitare l'avvio di un nuovo procedimento.
Resta comunque inteso che il termine di sei mesi contenuto nella
citata deliberazione del CIPE per gli adempimenti delle Regioni a
statuto ordinario, non dovrà applicarsi per la Valle d'Aosta.
Qualora invece codesta Regione ritenesse necessario che si pervenga
all'emanazione di nuovi criteri, dovrà far qui pervenire le proprie
proposte di modifica della normativa già deliberata dal CIPE".
Prossimamente in Commissione si discuterà proprio dei criteri
che, come dice giustamente il Consigliere Tonino, devono essere
adeguati alla realtà della Valle d'Aosta.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Non sono soddisfatto della risposta
dell'Assessore perché intanto è singolare il fatto che una Regione
a statuto speciale si faccia sollecitare dal CER .....
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Non è una sollecitazione questa; noi
abbiamo chiesto al CER un suo parere. Ci viene risposto che per le
Regioni a statuto ordinario è vincolante; per noi "qualora codesta
Regione ritenesse necessario che si pervenga all'emanazione di
nuovi criteri, dovrà far qui pervenire la propria proposta di
modifica alla normativa".
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Resta il fatto che questi criteri sono
usciti il novembre dello scorso anno e la Regione aspetta che il
CER gli comunichi che queste direttive non sono quelle che si
applicano nella nostra Regione. La mia opinione è che su questo
tema siamo molto in ritardo, e che invece di protestare ogni volta,
sarebbe molto più opportuno che la Regione in positivo proponesse
qualcosa di diverso. Questa è una tesi che non da oggi solleviamo
in quest'aula: mi ricordo che interpretando un articolo dell 457
più volte ho detto che la Regione, in assenza delle direttive,
poteva già apportare delle modificazioni a questi criteri.
Comunque la nostra insoddisfazione deriva dal fatto che, siano o
no sei mesi, qui siamo in ritardo e che, dal momento che altre
Regioni stanno risolvendo alcuni problemi pratici che ci sono in
questo settore, bisogna urgentemente legiferare in materia. Per cui
aspettiamo di conoscere quali sono le proposte della Giunta.
