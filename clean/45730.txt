Classificazione
AMBIENTE
TRASPORTI E VIABILITÀ
Trasporti



Oggetto del Consiglio n. 2385 del 21 aprile 2023 - Resoconto
OGGETTO N. 2385/XVI - Interpellanza: "Utilizzo delle
risultanze dello Studio di interventi infrastrutturali per la
mobilità a idrogeno in Valle d'Aosta in sede di revisione del Piano
regionale dei trasporti".
Bertin (Presidente) -
Punto n. 62. Illustra il
consigliere Aggravi.
Aggravi (LEGA VDA) -
Rispetto al titolo, l'interpellanza
ha un obiettivo un pochettino più ampio. Di fatto prende spunto da
una parte della risposta che l'Assessore ai trasporti ha dato alle
colleghe, se non erro, di PCP nello scorso Consiglio, laddove si è,
nell'ambito della risposta, annunciata una prossima revisione del
piano regionale dei trasporti, o meglio, una revisione,
integrazione, non so come definirla, che in realtà era già stato
dato all'attenzione della Commissione competente.
A fronte di questo, e di tutta una serie di considerazioni che
da quel momento in poi, di fatto, sono state oggetto di
discussione, di iniziativa e via discorrendo, che riguardano il
tema dei trasporti, con i colleghi abbiamo presentato
un'interpellanza che vorrebbe cercare di fare un po' luce sul tema
che abbiamo citato in premessa. In realtà ne abbiamo citati due, ma
potrebbero essercene anche altri, che sono comunque degli studi e
delle valutazioni che hanno attinenza con il trasporto e
soprattutto dovrebbero e potrebbero essere utili, però sentiamo poi
la risposta dell'Assessore, magari per revisionare, integrare ed
evolvere il piano regionale dei trasporti che è ancora
all'attenzione della Commissione.
Interpelliamo il Governo regionale per conoscere: se,
nell'ambito della prospettata revisione, è intenzione tenere conto
dei contenuti e risultanze in corso di definizione sullo studio di
fattibilità del tram-treno; se sempre nell'ambito di questa
revisione sia intenzione tenere conto delle risultanze dello studio
di interventi infrastrutturali per la mobilità a idrogeno in Valle
d'Aosta redatto in attuazione della legge n. 18 del 2021; quali
siano gli ambiti e le parti del piano regionale dei trasporti
rispetto all'ultima versione fornita nel febbraio 2019, oggetto di
revisione, aggiornamento e rettifica. Vorremmo capire se, a fronte
di quest'annuncio, già dei ragionamenti sono stati fatti, almeno
dal punto di vista degli ambiti e delle parti che si ritengano
debbano essere oggetto di revisione, perché effettivamente la
documentazione che è all'attenzione della Commissione, la prima
bozza, è datata febbraio 2019. E quali siano le tempistiche entro
le quali verosimilmente la nuova versione del piano regionale dei
trasporti verrà trasmesso alla competente Commissione per l'avvio
della relativa procedura in esame di approvazione.
Aggiungo un pezzo. Sulla seconda domanda, laddove si parla dello
studio per la mobilità a idrogeno, viene naturale collegarsi a
quello che è stato l'annuncio di qualche settimana fa riguardo alla
prospettata apertura di un distributore, che riguarda l'idrogeno a
Pollein per iniziativa, se non erro privata, a fronte di fondi
PNRR. Non è un elemento banale perché, come spesso lo stesso
assessore Bertschy dice, ma in realtà alcuni di quelli che parlano
di questo settore energetico dicono, "Sì, sì, è bellissimo". Questo
in realtà è il grande dibattito che si fa e anche l'Europa ha
annunciato una banca per l'idrogeno, un grande fondo; va bene, però
è una tecnologia che ha bisogno di una filiera. È un po' come dire:
"Va bene, produciamolo" e poi non è che lo mettiamo da parte e
vediamo che cosa farne, perché giustamente la filiera deve essere
completa dalla produzione al consumo. In tal senso, sulla parte
trasporti non è di banale considerazione, visto che comunque
l'idrogeno ha delle potenzialità di utilizzo nell'ambito dei
trasporti.
Aggiungo un ulteriore elemento che, in realtà, non conoscevamo
quando abbiamo redatto quest'iniziativa. Ieri nell'informale
presentazione del piano energetico, sempre di competenza
dell'assessore Bertschy, anche lì qualche ragionamento deve tenersi
con il piano regionale dei trasporti, quindi è necessario fare
delle considerazioni più ampie e direi io anche cercare di ovviare
al tempo che passa. È un po' come quando ieri ho fatto una battuta
nella relazione del disegno di legge n. 87, riguardo al piano
tutela delle acque: abbiamo un sacco di piani in bozza che però
poi, a un certo punto, raggiungono anche l'adolescenza, quindi il
problema è che in quel momento sono piani che nascono vecchi,
soprattutto sulla parte dei trasporti io direi ancora di più.
Perché il problema vero è che abbiamo una tecnologia che un po' per
le euro follie, un po' perché è giusto che ci siano delle misure
concrete, delle evoluzioni concrete in termini della tecnologia dei
trasporti e in generale di quella che è la parte energetica, o
comunque di movimento, però giustamente non possiamo far nascere
dei piani vecchi e soprattutto non tenere conto anche di quelle che
sono delle valutazioni di fattibilità, o comunque delle analisi
complessive, che comunque l'Amministrazione ha sostenuto con delle
risorse.
Presidente -
Risponde l'assessore Bertschy.
Bertschy (AV-VdA Unie) -
Grazie consigliere Aggravi e
grazie ai consiglieri che hanno presentato quest'iniziativa. Il
tema del piano regionale dei trasporti è di grande importanza e, se
non mi ricordo male, nella precedente esperienza da assessore dei
trasporti, io avevo ereditato la prima fase dal collega Restano,
avevamo iniziato nella seconda e giustamente non è solo diventato
adulto, è diventato vecchio. In questo caso forse avessimo un
piano, lo avremmo dovuto aggiornare. A questo punto cogliamo
l'opportunità per farlo bene, alla luce anche di tutti i
cambiamenti che ci sono stati in questi ultimi due o tre anni.
Il mio impegno e l'impegno del Governo è quello di da un lato
dare, se possibile, concretezza a questa fase di rivisitazione,
allo stesso tempo ovviamente di cogliere, all'interno della
riorganizzazione e riprogrammazione della strategia del piano,
quelle opportunità che si sono sviluppate e che oggi forse sono
ancora non mature, come ci siamo detti più volte, ma saranno
sicuramente le strategie del futuro. In questo caso le direttive
europee e quello che sta succedendo anche sul gas e altre
iniziative, ci dicono in maniera chiara che sui trasporti si va in
una direzione che, se non la cogliamo, ci vedrà poi in ritardo.
Posso rispondere insieme alle prime due domande: se nell'ambito
della prospettata visione del PRT sia intenzione tenere conto dei
contenuti e delle risultanze in corso di definizione dello studio
di fattibilità del tram-treno sino a Courmayeur; se nell'ambito
della prospettata visione si terrà conto degli studi di interventi
infrastrutturali per la mobilità a idrogeno in Valle d'Aosta. Sì
assolutamente, anche perché sono proprio quegli studi che servono
per superare, per quanto riguarda il tram-treno, alcune incertezze
che andavano verificate proprio attraverso questi studi e per
quanto riguarda l'idrogeno invece per lanciare definitivamente su
un documento di programmazione così importante una strategia.
Questi documenti sono stati consegnati a chi si occupa
dell'aggiornamento del piano, che è la società TPS di Perugia, che
ha ricevuto questi documenti e ovviamente li sta cominciando ad
analizzare. Credo, e poi lo diremo anche più avanti, che tra le
altre cose il piano deve aggiornare tutto quello che è successo
anche rispetto all'aumento dei costi energetici e a tutto quello
che conosciamo, anche in termini di gestione dei servizi di
trasporto dopo il Covid-19.
Quali siano gli ambiti e le parti del piano regionale dei
trasporti rispetto all'ultima versione fornita del febbraio 2019
oggetto di revisione e aggiornamento. Di ambiti ce ne sono molti:
intanto bisognerà dare risposta alle osservazioni che sono
pervenute alla VAS, quindi in primo luogo dovremo aggiornare il
piano, o quanto meno dare una risposta a queste osservazioni. Per
esempio, sulle osservazioni rispetto alla gestione dei servizi
tariffari, alla questione stessa dell'idrogeno, alle verifiche con
le società che sono state interpellate e che hanno potuto fare le
loro osservazioni rispetto alla previsione del casello, il tema
dell'elettrificazione, che allora non era certo, mentre oggi è un
punto di certezza, e potremmo parlare anche di altre cose.
Per quello che mi riguarda, il piano dovrà avere anche una parte
che riguarda gli aspetti tariffari, perché credo che se vogliamo
valorizzare i grandi investimenti che facciamo sul trasporto
pubblico su gomma, dovremmo dotare di un piano tariffario adeguato
la comunità affinché si possano utilizzare questi servizi che,
comunque, sono pagati, sono a bilancio pubblico, sono spesa
corrente, e a noi interessa di più che le persone li utilizzino
piuttosto che continuino a spendere soldi e utilizzare la loro
macchina per brevi o grandi tragitti.
Uno sguardo rivolto ai giovani, sicuramente, nel nostro piano
tariffario futuro: ne abbiamo già un po' parlato in maggioranza, ma
dobbiamo fare in modo che i giovani possano, anche per alleggerire
i costi delle famiglie, cogliere la possibilità di stare su un
mezzo pubblico, educarsi a utilizzarli e soprattutto non pesare in
maniera così importante, già a partire da quelli che sono i servizi
di trasporto scolastico. Ci sono famiglie che semplicemente perché
vivono distanti da una scuola, pagano costi altissimi di trasporto,
e questo non è corretto.
Questi sono gli elementi che verranno tenuti in considerazione.
La novità positiva sarà che utilizzeremo i
big data
per
avere delle informazioni maggiori per capire le modalità di
trasporto attuali, e questo ci aiuterà anche a fare delle scelte
nelle nostre politiche.
Quali siano le tempistiche. Come dicevo, a oggi c'è una società
incaricata che per partire ha bisogno dei dati aggiornati da parte
di tutte le aziende, compresa Trenitalia; stiamo sollecitando per
dare avvio ai lavori. La scaletta gliela dico come è scritta e poi
vediamo come ci possiamo impegnare. Entro pochi giorni dovremmo
avere a disposizione questi dati ed entro quindici giorni da questi
dati chiediamo uno schema di aggiornamento del PRT. Fase 2:
presentazione della prima bozza del PRT aggiornato entro 105 giorni
dalla data di avvio della presente fase. Fase 3: presentazione del
PRT e del rapporto ambientale definitivo entro trenta giorni dalla
data di avvio. Alla fine di questo periodo, che vuol dire una
ulteriore VAS, l'arrivo in Giunta.
Visto che il periodo è ampio, siamo ad aprile, c'è maggio,
giugno, luglio, agosto e poi arriva ottobre, io direi che quando
abbiamo un documento sul quale ci possiamo confrontare
politicamente, non vorrei prendere il solito impegno, quindi
cercheremo di raccordarci fra tutti, però di qui alla chiusura
della sessione per la pausa estiva, mi prenderei l'impegno di fare
un primo aggiornamento e di dare qualche dato a disposizione del
Consiglio regionale e delle Commissioni per verificare il lavoro
come avanza.
Per quanto riguarda l'idrogeno, c'è il tema della distribuzione,
c'è il tema della produzione, c'è anche il bando rispetto all'area
industriale dismessa, ma c'è soprattutto il tema, come per tutte le
start up
, di capire come sostenere la fase di avvio, perché
sarà un problema nazionale ed europeo, nel senso che un conto è
aprire un distributore quando si sa che il consumo esiste, un conto
è aprire un distributore quando il consumo e la filiera va creata.
Oltre all'investimento, bisognerà capire come si potrà lavorare a
livello nazionale e regionale per garantire, chiamiamoli così, dei
contributi di avvio per portare a regime il sistema di gestione dei
servizi e garantire che, fino a quando non ce n'è un utilizzo, ci
sarà un contributo pubblico che potrà garantire che la strategia,
rispetto all'idrogeno in questo caso, possa svilupparsi, altrimenti
il rischio grosso è che nessuno investa dei capitali privati per
non farne nulla.
Presidente -
Replica il consigliere Aggravi.
Aggravi (LEGA VDA) -
Ringraziamo l'Assessore per le
risposte, per averci sostanzialmente dato un'idea delle tempistiche
e anche ad ampio spettro di quelle che sono le parti oggetto di
analisi. Effettivamente è vero, lei ricordava che il tema
elettrificazione non c'era, la parte dei caselli. Molto
interessante, io penso, sarà anche capire quello di cui lei
parlava, degli aspetti tariffari, perché giustamente spesso e
volentieri, un po' per la maledizione del principio del beneficio,
si direbbe in economia, ma il trasporto pubblico tutti pensano che
sia pagato da Pantalone, in realtà Pantalone poi siamo tutti noi,
perché alla fine è un costo che si distribuisce sulla massa dei
contribuenti, ovvero sul bilancio regionale; e, come lei ricordava,
non stiamo parlando di investimenti, ma stiamo parlando di spesa
che qualcuno definisce cattiva, però poi nello stesso tempo è
necessaria, perché senza le spese correnti non si fa nulla.
Ricordo anche, come aveva ricordato spesso la collega Minelli,
lei citava i caselli, che noi avevamo anche presentato
un'osservazione e forse dovremmo anche aggiungere qualcosa in più,
perché poi nel frattempo ci sono state delle evoluzioni ed è un
tema che porterà all'attenzione del Consiglio, se non erro,
un'iniziativa del collega Lucianaz. Ma in generale direi che forse
il grande tema sarà quello di ritarare i bacini di traffico delle
valli anche dopo quello che è stato l'effetto pandemico, perché
giustamente questo piano non teneva conto di quello che poi dopo è
successo.
Sulla parte dell'idrogeno mi trova d'accordo, perché è la vera
scommessa ma la grande problematica. Al di là delle tecniche di
produzioni e del
mismatch
che c'è in termini di costi, una
delle problematiche, al di là della tecnologia, in realtà è proprio
il fatto che non ci sia una filiera di consumo. Parlo, ad esempio,
della parte dei trasporti privati e non: alcune case stanno
implementando le loro tecnologie, penso alla Toyota come anche
Hyundai o altre case stanno effettivamente spingendo anche sulla
parte privata e quindi non solo sui trattori di trazione, però c'è
la necessità che possa esserci la creazione di una filiera di
consumo. Questo potrebbe essere utile, anche, a fronte di quelli
che sono già i primi dati che ci avete fatto vedere a livello di
piano energetico.
C'è poi una parte che, secondo me, è un po' più problematica,
nel senso che per la particolarità del nostro territorio, e quindi
torno sul discorso dei bacini di traffico, ci saranno sicuramente
degli ambiti che difficilmente si potranno risolvere. Lei faceva
l'esempio sulla tariffa del giovane che si sposta, però ci sono
delle realtà dove non conviene banalmente creare un trasporto
pubblico, e quindi dobbiamo capire come gestire il trasporto
privato.
Io direi anche, senza andare oltre, ma riprendendo anche quelli
che erano gli spunti che ieri ha dato il collega Restano, che è uno
dei firmatari dell'iniziativa insieme al collega Lavy, che riguarda
anche la prospettiva e lo slancio turistico dei nostri trasporti, e
quindi perché no, anche pensare a questo. Poi c'era tutta una parte
che riguardava anche la parte delle biciclette, quindi penso che
anche su quello qualcosa vedremo. Aspettiamo di vedere le
evoluzioni ed eventualmente essere poi pronti per fare la nostra
parte.
