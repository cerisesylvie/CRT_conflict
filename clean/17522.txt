Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 66 del 5 ottobre 1988 - Resoconto
OGGETTO N. 66/IX - INIZIATIVA PER IL POTENZIAMENTO DELLA
LINEA FERROVIARIA CHIVASSO-AOSTA-PRE'-SAINT-DIDIER.
(Interpellanza).
PRESIDENTE:
Do lettura dell'interpellanza presentata dal
Consigliere Riccarand:
INTERPELLANZA
RICORDATO che nella scorsa primavera i Consigli comunali di
Aosta, Ivrea, Caluso e Chivasso hanno approvato, con voto
ampiamente unanime, un documento che:
1) sollecita l'Ente Ferrovie dello Stato alla elaborazione di un
progetto che preveda un notevole potenziamento della linea
ferroviaria Chivasso-Aosta-Pré-Saint-Didier;
2) avvia l'organizzazione di una Conferenza dei Comuni, della
Provincia e delle Regioni interessati al potenziamento della
linea;
RIBADITO che per un decisivo miglioramento del servizio occorre
elettrificare l'intera linea, raddoppiare la tratta Chivasso-Aosta,
garantire una efficiente gestione da parte dell'Ente Ferrovie dello
Stato;
EVIDENZIATO che solo un decisivo intervento dei Comuni, della
Provincia e delle Regioni direttamente interessate al potenziamento
della citata linea ferroviaria può capovolgere una situazione
caratterizzata da una più che decennale trascuratezza;
AL FINE di conoscere il ruolo che la Regione intende svolgere
nella citata Conferenza che è ormai in avanzata fase di
organizzazione;
il sottoscritto Consigliere regionale
INTERPELLA
la Giunta regionale per conoscere:
1) quali passi concreti sono stati finora attuati per garantire
una partecipazione attiva della nostra Regione alla Conferenza dei
Comuni, della Provincia e delle Regioni sulla linea ferroviaria
Chivasso-Aosta-Pré-Saint-Didier;
2) quali proposte e richieste intende presentare in tale sede la
Regione Valle d'Aosta;
3) quali disponibilità finanziarie intende impegnare la Regione
Valle d'Aosta per il potenziamento della ferrovia.
PRESIDENTE:
Ha chiesto di illustrare l'interpellanza il
Consigliere Riccarand, ne ha facoltà.
RICCARAND (N.S.):
Nella scorsa primavera, per iniziativa
di alcuni Consigli Comunali, è partita un'azione che ha
sostanzialmente due scopi: quello di sollecitare l'Ente Ferrovie
dello Stato alla elaborazione di un progetto di potenziamento della
ferrovia che da Chivasso passa attraverso Ivrea, arriva ad Aosta e
prosegue a Pré-Saint-Didier, e quello di organizzare una Conferenza
di tutti i Comuni, delle due Regioni, della Provincia di Torino,
che sono istituzionalmente interessati al potenziamento della
ferrovia.
Questa iniziativa è stata approvata all'unanimità dai Consigli
Comunali di Aosta, Ivrea, Caluso e Chivasso e recentemente mi è
pervenuto anche un documento da parte del Comune di Borgofranco, il
che significa che si sta estendendo questo tipo di iniziativa, che
credo possa essere importante e possa dare dei frutti se vi è un
impegno da parte di tutti gli organismi.
Lo scopo di questa interpellanza è di sapere, rispetto al
potenziamento della linea e rispetto a questa proposta di istituire
una Conferenza, in cui gli enti locali interessati al potenziamento
della ferrovia si ritrovino e concordino una linea comune di azione
mettendo alle strette anche i competenti organi governativi e i
responsabili dell'Ente Ferrovie della Stato, qual è stato finora il
ruolo da parte della Regione Valle d'Aosta. Mi risulta che ci sono
già stati degli incontri presso il Comune di Ivrea, presso la
Regione Piemonte, per organizzare questa conferenza, sono già stati
presi dei contatti con le FF.SS., però non so ufficialmente qual è
il ruolo svolto in questa vicenda dalla Regione Valle d'Aosta, che
è uno degli enti più interessati al potenziamento della
ferrovia.
Voglio sottolineare anche che quella ipotesi di un collegamento
ferroviario internazionale fra Aosta e Martigny ha qualche
possibilità di procedere, di andare avanti, di acquisire elementi
di sostegno, se parallelamente e in precedenza va avanti un'azione
di potenziamento e di ristrutturazione della linea che da Chivasso
sale fino ad Aosta, linea che non è assolutamente in grado di
sostenere un collegamento internazionale.
Quindi un impegno politico ed anche finanziario da parte
dell'Amministrazione regionale per il potenziamento della ferrovia
è fondamentale. Attendo di conoscere quali sono state le iniziative
della Regione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Circa il primo quesito, si precisa che è
stata insediata il 15 settembre presso l'Assessorato dei Trasporti
della Regione Piemonte una Commissione tra la Regione Piemonte, la
Regione Valle d'Aosta, la Provincia di Torino, il Comune di
Chivasso, il Comune di Ivrea e il Comune di Aosta, per
l'organizzazione di una conferenza ferroviaria e la elaborazione di
documenti per il potenziamento della ferrovia esistente e per il
progetto della linea ferroviaria per il collegamento con Martigny.
La Commissione si riunisce periodicamente; la prossima riunione si
terrà presso la Regione Piemonte a Torino, martedì 11 ottobre.
Rispetto ad alcune dichiarazioni del Consigliere Riccarand,
voglio dire che comunque potrebbe esistere un migliore collegamento
fra i due discorsi: traforo ferroviario Aosta-Martigny e
potenziamento della linea Aosta-Chivasso-Torino. Cioè, non è
necessariamente il potenziamento della linea Aosta-Chivasso-Torino
che sostiene il discorso del tunnel del Gran San Bernardo, e questa
è stata anche una delle motivazioni per cui la Regione Valle
d'Aosta da sola sta sostenendo ed ha sostenuto lo sforzo per
realizzare il progetto di fattibilità del traforo; è quell'idea che
a sua volta è il punto forte per giustificare il potenziamento
della linea Torino-Chivasso-Aosta. Comunque li possiamo considerare
non in cascata, ma insieme.
Gli enti predetti (cioè le due Regioni, i Comuni di Ivrea,
Chivasso e Aosta) hanno stabilito che l'iniziativa complessiva si
svolgerà con tre manifestazioni: a metà novembre una manifestazione
pubblica per l'indizione di due conferenze, di cui la prima indetta
non solo dalla Regione Valle d'Aosta, ma da tutti gli enti che ho
elencato prima, per la presentazione del piano di fattibilità (che
ormai è alla conclusione) della linea di collegamento ferroviario
fra l'Europa nord-occidentale attraverso il Gran San Bernardo e le
città di Aosta, Ivrea e Torino.
La manifestazione dovrebbe svolgersi ad Aosta nei giorni 12 e 13
dicembre 1988 e, oltre agli enti territoriali che ho indicato
dovrebbe riunire anche gli enti economici interessati da questo
discorso.
L'altra iniziativa è la conferenza ferroviaria per il
potenziamento della linea ferroviaria attuale
Chivasso-Ivrea-Aosta-Pré-Saint-Didier, che dovrebbe svolgersi a
Ivrea verso la fine del gennaio 1989.
Tengo a precisare che qui non a caso il potenziamento
dell'attuale linea ferroviaria ha un suo significato preciso,
perché una linea di grande velocità che utilizzi il tunnel del Gran
San Bernardo richiede la costruzione di un'altra linea ferroviaria
affiancata all'attuale, che certamente non è nelle condizioni, per
le sue caratteristiche, di sopportare linee ferroviarie di grande
velocità.
Per quanto riguarda il secondo punto dell'interpellanza, le
proposte e le richieste che la Regione Valle d'Aosta intende
presentare sono già quelle note - di cui alle varie risoluzioni del
Consiglio regionale - del piano regionale dei trasporti approvato
dalla Giunta regionale, trasmesso all'esame e alla ratifica del
Consiglio, delle proposte e del progetto per il traforo ferroviario
del Gran San Bernardo e delle proposte già oggetto della
convenzione che la Giunta regionale ha approvato fra Regione
FF.SS.. Questa convenzione è stata approvata dalla Giunta regionale
nel maggio scorso ed ha come oggetto l'utilizzazione delle risorse
esistenti e il potenziamento dell'attuale linea ferroviaria fino a
Pré-Saint-Didier.
PRESIDENTE:
Ha chiesto di parlare Consigliere Riccarand,
ne ha facoltà.
RICCARAND (N.S.):
Sono parzialmente soddisfatto delle
risposte date dall'Assessore e voglio solo fare due osservazioni.
Ribadisco un giudizio che già abbiamo dato in passato su un
insufficiente impegno a livello finanziario della Regione per il
discorso della ferrovia.
Mentre la Regione ha deciso di investire centinaia di miliardi
per una scelta autostradale completamente sbagliata e negativa per
il futuro della Valle d'Aosta, nulla di paragonabile è stato fatto
rispetto alla ferrovia, e questo spiega perché la scelta
autostradale sia andata avanti, mentre la scelta ferroviaria sia
rimasta ferma nonostante le buone intenzioni.
L'altra osservazione, che riguarda più un discorso di merito
(che in questo convegno del 12-13 dicembre sul collegamento
internazionale potrà essere esaminato più approfonditamente), è
l'opportunità di un collegamento anche internazionale di alta
velocità; credo che a noi interessi che comunque ci sia un
collegamento veloce, ma non necessariamente deve essere ad alta
velocità né deve comportare determinate caratteristiche che anche a
livello nazionale oggi sono messe in discussione.
Comunque di questo discuteremo nella sede appropriata con gli
elementi tecnici necessari.
