Classificazione
ENERGIA



Oggetto del Consiglio n. 584 del 12 maggio 2004 - Resoconto
OGGETTO N. 584/XII - Organizzazione del processo di
liberalizzazione del mercato elettrico nella nostra Regione.
(Interrogazione)
Interrogazione
Premesso
- che la liberalizzazione del mercato elettrico compie un
altro passo significativo il 1° luglio 2004, quando le imprese
saranno ammesse a scegliere il migliore offerente tra i fornitori
di energia;
- che COMPAGNIA VALDOSTANA DELLE ACQUE S.p.A. e DEVAL S.p.A.
sono i soggetti che provvedono rispettivamente alla generazione e
alla distribuzione dell'energia elettrica in Valle d'Aosta;
tutto ciò premesso, i sottoscritti Consiglieri
regionali
Interrogano
l'assessore delegato per sapere:
1) come si stanno organizzando le due società del comparto
elettrico valdostano per essere competitive sul mercato libero
dell'energia e se hanno già definito una politica tariffaria
conveniente da proporre alle diverse imprese;
2) quanti sono gli utenti valdostani che - dal 1° luglio 2004
- potranno accedere al mercato libero e qual è la stima complessiva
della quota energetica da essi consumata in rapporto al fabbisogno
regionale;
3) se le linee della rete elettrica regionale sono abilitate
al vettoriamento dell'energia eventualmente acquistata da operatori
economici locali presso fornitori di altre regioni italiane o
transfrontaliere.
F.to: Tibaldi - Lattanzi - Frassy
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Faccio una premessa di questo tipo,
ovvero che la nota che leggerò è una nota di carattere tecnico,
però l'interrogazione posta dal gruppo "La Casa delle Libertà" pone
un problema legato al processo di liberalizzazione del mercato
elettrico, che avrà delle conseguenze o, meglio, già le ha per
alcune imprese valdostane, ma le avrà con l'approvazione del
decreto "Marzano" per un numero ulteriore di imprese e, dal 1°
luglio 2007, sarà possibile accedere al mercato libero a tutti gli
utenti valdostani. Scusandomi per la tecnicità della risposta,
voglio sottolineare la valenza politica dei provvedimenti che sono
stati presi e che verranno presi a livello regionale e
nazionale.
Il mercato elettrico, sulla base delle norme attuali, è diviso
in 2 parti: c'è un mercato vincolato, rappresentato da coloro che
non possono scegliere il loro fornitore (per capirci, le utenze
domestiche) e il mercato libero, rappresentato da coloro che
possono scegliere il loro fornitore (e sono le imprese che hanno
determinati livelli di consumi).
Il livello di soglia per accedere al mercato elettrico è stato
determinato prima dal decreto legislativo "Bersani" e
successivamente è stato rivisto con la legge del 2001; questo
ultimo provvedimento ha stabilito che possa essere attribuita la
qualifica di cliente idoneo - quindi chi può rivolgersi al mercato
libero - a tutti i clienti finali il cui consumo sia risultato,
nell'anno precedente, superiore a 0,1 GWh, cioè 100.000 kWh
all'anno. L'avvio dell'operatività della soglia sopra definita era
indicata in 90 giorni dopo che ENEL avesse completato la cessione
di 15.000 MW di potenza, e la possibilità di accedere al mercato
libero per chi ha 10.000 kWh di potenza si è perfezionata a partire
dal 1° maggio 2003, data nella quale è stata creata l'ultima
"Genco", la "Tirreno Power".
Un'ulteriore modifica della soglia di idoneità è prevista dalla
direttiva europea 2003/54/CE del 26 giugno 2003, che riguarda
"Norme comuni per il mercato interno dell'energia elettrica", con
la quale è stata abrogata la direttiva 96/92/CE nel 1996, che è
stata recepita nella legislazione nazionale con il cosiddetto
decreto legislativo "Bersani". La nuova direttiva prevede che, a
partire dal 1° luglio 2004, siano idonei tutti i clienti finali non
civili e che, a partire dal 1° luglio 2007, siano idonei tutti i
clienti finali.
Questa direttiva è in corso di recepimento da parte dello Stato
italiano, nel senso che il disegno di legge cosiddetto "Marzano" di
riforma e riordino del settore energetico, prevede che all'entrata
in vigore del provvedimento sia qualificabile come cliente idoneo
ogni cliente finale il cui consumo, destinato alle attività
esercitate da imprese individuali o costituite in forma societaria,
sia risultato, nell'anno precedente, superiore a 50.000 kWh, a
partire dal 1° luglio 2004 è cliente idoneo ogni cliente finale non
domestico e a decorrere dal 1° luglio 2007, è cliente idoneo ogni
cliente finale. Pertanto, questo disegno di legge intende recepire
la direttiva comunitaria.
Poiché la direttiva comunitaria non è ancora stata recepita,
rimane in vigore il fatto che le imprese che abbiano un consumo
annuo di 100.000 kWh possano usufruire del mercato libero. È
opportuno ricordare che i clienti vincolati che, alle date di cui
sopra diventano idonei - questo dice il disegno di legge "Marzano"
- hanno il diritto di recedere - e questo è un altro problema - dal
preesistente contratto di fornitura come clienti vincolati e,
pertanto, qualora tale diritto non venga esercitato, i suddetti
clienti idonei continuano ad essere approvvigionati dall'acquirente
unico. Il problema allora qual è? Che in un mercato come quello
nazionale, in cui c'è più richiesta di energia elettrica di quanto
non sia l'offerta, il disegno di legge "Marzano" intende tutelare i
clienti che non possono essere scaricati dai loro fornitori nel
momento in cui ci sia la liberalizzazione: questo vale soprattutto
per i piccoli consumatori.
La normativa di questo settore sta diventando sempre più
complessa, ma ci sono anche elementi nuovi che si stanno inserendo,
innanzitutto la "Borsa dell'energia" recentemente avviata, anche se
in misura iniziale; però, stante questo squilibrio fra domanda e
offerta, si deve mettere in evidenza il fatto che con l'apertura
della "Borsa dell'energia", contrariamente a quanto ci si potrebbe
aspettare da un processo di liberalizzazione, i prezzi amministrati
dalla "Borsa" tendono a salire.
Venendo alle domande poste, con la prima si chiede
"come si
stanno organizzando le due società del comparto elettrico
valdostano per essere competitive sul mercato libero
dell'energia...".
Per quanto riguarda "Compagnia Valdostana
delle Acque" si evidenzia che, fin dal perfezionamento
dell'acquisto delle centrali ex-ENEL, la società ha sviluppato la
sua attività sul mercato libero dell'energia, sfruttando al meglio
le caratteristiche dell'energia prodotta dai suoi impianti ed
avviando, dalla fine del 2002, anche un'attività di "trading", cioè
di acquisto e rivendita dell'energia elettrica, in particolare
utilizzando energia importata e energia prodotta da impianti
cosiddetti "CIP 6".
La quota di mercato controllata dalle sue 3 società commerciali
è aumentata ed oggi "CVA", attraverso queste società commerciali,
ha consolidato la sua posizione sul mercato dell'energia elettrica,
nell'ambito del quale gestisce circa 4 miliardi di kWh, su un
totale di mercato nazionale non domestico di 235 miliardi di kWh,
pari ad una quota di mercato dell'1,7%. I clienti sono cresciuti e
dall'unico cliente iniziale - ENEL Trade - si è passati agli
attuali 1.200 clienti.
Per quanto riguarda il mercato della Valle d'Aosta, "CVA" ha
costituito una delle società commerciali proprio con la missione di
operare sul mercato locale, ponendo la maggiore attenzione
possibile sul territorio regionale nella definizione della
condizioni di fornitura. Ad oggi, sono somministrati nell'ambito
del "Consorzio Idroenergia" - società commerciale che gestisce il
mercato valdostano - circa 160 soggetti a cui corrispondono circa
280 punti di prelievo per un consumo annuo intorno 120 GWh. I
soggetti somministrati appartengono a diversi settori: sono
presenti, oltre alla Regione, numerosi enti locali, tutte le
principali società di impianti a fune, industrie, e hanno iniziato
ad essere somministrati anche alcuni alberghi ed alcune
cooperative. Attualmente "CVA" sta esaminando le possibilità
tecniche, economiche e normative che consentano di ampliare il
numero di soggetti a cui viene somministrata energia prodotta dai
suoi impianti.
La seconda azienda che opera in Valle è la "DEVAL", che è il
distributore territorialmente competente e opera sulla base di una
concessione rilasciata dallo Stato per l'esercizio dell'attività di
distribuzione e vendita dell'energia elettrica, quindi svolge un
servizio pubblico, nell'ambito del quale deve attenersi alle
prescrizioni in particolare dell'Autorità per l'energia elettrica
ed il gas. Tra l'altro, questa Autorità prescrive ai distributori
di presentarle i piani tariffari che la società vuole applicare ai
propri clienti sul mercato vincolato ed impone il rispetto di
particolari vincoli nella formazione del prezzo finale, nel livello
dei ricavi conseguibili e nei livelli di qualità di servizio da
rispettare. Ne risulta che "DEVAL" non può che muoversi, in termini
di tariffe applicate ai clienti vincolati locali, entro il limitato
perimetro stabilito dall'Autorità per l'energia.
Per quanto riguarda la seconda questione
"quanti sono gli
utenti valdostani che - dal 1° luglio 2004 - potranno accedere al
mercato libero..."
e quanti sono i loro consumi, nel 2003, in
Valle d'Aosta, sono stati distribuiti da "DEVAL" a clienti finali
905 milioni kWh; di questi 505 GWh sono relativi a clienti finali
che operano sul mercato libero dell'energia, 400 miliardi rimanenti
sono costituiti per il 50% circa da clienti domestici e per il 50%
da clienti con consumi inferiori ai 100.000 kWh (22.000 utenti in
Valle). Gli ulteriori livelli di crescita del mercato libero
dell'energia in Valle d'Aosta sono da individuarsi nell'ambito dei
restanti 400 GWh, di cui circa 333 sono rappresentati da utenze in
bassa tensione e 67 da utenze in media tensione.
Ultima questione:
"se le linee della rete elettrica sono
abilitate al vettoriamento dell'energia eventualmente acquistata da
operatori economici locali presso fornitori di altre regioni
italiane o transfrontaliere".
Il transito fisico dell'energia e
la contrattualizzazione di una fornitura ad un cliente finale sono
eventi tra loro svincolati. Sulla rete di alta tensione a 220 kW
che connette l'Italia e la Svizzera attraverso il valico del Gran
San Bernardo - la linea cosiddetta "Riddes-Avise-Rondissone" -
transitano rilevanti quantità di energia prodotta in Svizzera o in
altre zone d'Europa e destinate al sistema elettrico italiano.
Sulla medesima linea ad alta tensione viene riversata anche parte
della produzione degli impianti di "CVA". Tutta questa energia
raggiunge la stazione di dispacciamento di Rondissone dove viene
smistata su altre linee verso i siti di consumo del Piemonte e
della Lombardia.
Questo è un flusso fisico, completamente separato dalla gestione
commerciale dell'energia, nel senso che tutti i produttori
conferiscono la loro energia al gestore della rete nazionale e
questo la ridistribuisce sul territorio nazionale; quindi, se "CVA"
dovesse approvvigionare un'azienda siciliana, non è l'energia di
"CVA" che arriva in Sicilia, ma è l'energia del distributore più
vicino e, viceversa, se un'azienda siciliana distribuisce energia
in Valle. Una piccola parte dell'energia proveniente dalla Svizzera
ed in transito sulla suddetta linea "Riddes-Avise-Rondissone" è
stata acquistata da "CVA Trading", che vende questa energia a molti
suoi clienti, anche ad alcuni valdostani, indipendentemente dalla
loro localizzazione in Italia e quindi indipendentemente dalla
porzione di rete a cui tali clienti finali sono collegati.
Pertanto, si deve affermare che non esiste una questione di
abilitazione della rete elettrica regionale al vettoriamento di
energia acquistata da fornitori di altre regioni o
transfrontalieri, ma esclusivamente una questione di abilitazione,
cioè di idoneità dei clienti finali valdostani ad accedere al
mercato libero dell'energia elettrica.
Per come è regolato il mercato libero dell'energia elettrica,
ogni cliente finale valdostano che sia qualificato come idoneo può,
già oggi, acquistare energia dal fornitore che preferisce, sia esso
un produttore locale, come "CVA", oppure un altro produttore
italiano, ad esempio "EDISON", oppure un operatore italiano, ma
emanazione di un produttore estero, ad esempio "EGL Italia".
Analogo discorso vale sul fronte della produzione, dove ogni
produttore valdostano può cedere l'energia prodotta ad operatori
nazionali, senza che questo comporti alcun vincolo di rete.
Ognuno di questi possibili fornitori può presentarsi al cliente
finale valdostano, che sia idoneo, con una propria offerta
commerciale, per la fornitura di un anno, e la scelta può essere
fatta dal cliente finale valdostano sulla base di un confronto di
competitività delle diverse offerte ricevute senza - come si diceva
prima - che ciò comporti alcun problema per la rete elettrica
regionale...
(interruzione del Consigliere Tibaldi, fuori
microfono)
... no, per i clienti idonei è già possibile oggi e si
allargherà la platea dal...
Presidente - La parola al Consigliere Tibaldi.
Tibaldi (CdL) - Una breve replica. Stiamo procedendo a passi
spediti in questi ultimi periodi verso la completa liberalizzazione
del mercato elettrico. Un processo di liberalizzazione che ha visto
il suo esordio nel 1992, nel "Trattato di Maastricht", e i cui
primi anni sono stati piuttosto laboriosi e lenti per cercare di
uniformare quelle che sono diventate delle vere e proprie scelte di
tutti i paesi aderenti all'Unione; un processo di liberalizzazione
che si completerà nel 2007, dopo 15 anni rispetto allo "storico"
appuntamento di Maastricht.
Se un'importante tappa di questo processo di liberalizzazione si
è verificata lo scorso anno, con la possibilità di individuare fra
i clienti idonei i consumatori di un livello di energia superiore
ai 100.000 kWh/anno, dal 1° luglio 2004 saranno riconducibili in
questa classificazione di clienti idonei, e quindi di soggetti che
possono approvvigionarsi liberamente presso il fornitore preferito,
anche gli utenti che non rientrano nell'area domestica civile,
ovvero tutti i possessori di partita IVA, cioè tutte le imprese
individuali e societarie che, in Italia, sono circa 7 milioni di
utenti. Ce ne sono diversi anche in Valle d'Aosta; sulla base dei
dati che ci ha fornito l'Assessore c'è una fetta consistente di
utenti - imprese medie e piccole - che potranno, dal 1° luglio,
approvvigionarsi con criteri di concorrenza e quindi di convenienza
per i loro consumi, fermo restando il recepimento totale,
attraverso il disegno di legge "Marzano", della direttiva n.
54/2003.
Assessore, abbiamo preso atto di certe informazioni che ci ha
dato sulla situazione valdostana sulla disponibilità
amministrativa, commerciale e tecnica delle due società valdostane
- CVA e DEVAL - di vettoriare energia non necessariamente prodotta
dalle centrali elettriche locali oppure di vendere ad altri utenti
non valdostani l'energia generata in Valle d'Aosta. Riteniamo che
questo processo di liberalizzazione, sia di grande valenza
politica, e lo è anche perché, con i prevedibili sconti tariffari
che numerosi operatori economici potranno avere sull'acquisto
dell'energia, permetterà di essere ancora più competitivi in un
mercato che, sappiamo, è sempre più stretto.
Per quanto riguarda i dati annunciati le chiederemmo, Assessore,
se ci può fornire una copia della risposta che ha letto, perché
sono state citate alcune cifre che non siamo riusciti ad
appuntarci. Ci riserviamo di tornare sull'argomento e la
ringraziamo.
