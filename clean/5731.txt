Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 154 del 7 novembre 1983 - Resoconto
OGGETTO N. 154/VIII - RICERCA CONOSCITIVA SULLA DISTRIBUZIONE
DELLE MERCI E DEI CONTINGENTI IN ESENZIONE FISCALE, AL FINE DI UNA
EVENTUALE REVISIONE DELL'ATTUALE REGOLAMENTO.- (Approvazione di
mozione).
PRESIDENTE:
Do lettura della mozione presentata dai
Consiglieri Millet, Mafrica, Bajocco, Tonino, Dolchi e Cout.
MOZIONE
Il Consiglio regionale della Valle d'Aosta
IN RIFERIMENTO al dibattito svoltosi in Consiglio regionale
sulla proposta della legge statale "Modificazioni dell'art. 1 della
legge 7 febbraio 1979, n. 44, concernente la concessione alla Valle
d'Aosta dell'esenzione fiscale per determinate merci e
contingenti";
AL FINE di conoscere in dettaglio come attualmente vengono
distribuiti i quantitativi delle merci e contingenti in esenzione
fiscale e di adottare conseguenti provvedimenti
migliorativi;
DELIBERA
di incaricare la III^ Commissione consiliare permanente,
allargata ai rappresentanti dei Gruppi consiliari non presenti in
detta Commissione, dello svolgimento di una indagine conoscitiva su
come oggi sono distribuiti i quantitativi delle merci e dei
contingenti in esenzione fiscale e della predisposizione di una
proposta di revisione dell'attuale regolamento, da presentare
all'esame del Consiglio regionale entro sei mesi.
PRESIDENTE:
Ha chiesto di illustrare la mozione il
Consigliere Millet, ne ha facoltà.
MILLET - (P.C.I.):
Il nostro Gruppo ha proposto questa
mozione per incaricare la III^ Commissione di svolgere una indagine
conoscitiva per stabilire qual'è la situazione. Questa richiesta è
avvalorata dal fatto che nell'ultimo Consiglio l'Assessore non ha
risposto ad una nostra interrogazione scritta in cui chiedevamo
alcuni dati, per cui ci siamo chiesti: come può un Assessore
affermare che gli uffici non sono in grado di dare delle risposte a
quesiti abbastanza semplici e, di conseguenza, come si è potuto
quantificare il deficit annuale del 1982 (cioè i 3 milioni di
litri) e quello del 1983 (7 milioni di litri)?
Riteniamo sia necessario fare questa indagine conoscitiva perché
i beni in esenzione fiscale non sono certo cosa di poco conto;
abbiamo quantificate, salvo errori, che attualmente si aggirano sui
30 miliardi.
Inoltre, dopo questa indagine, sarà forse necessario andare a
rivedere questo regolamento, che ormai ha più di dieci anni.
Secondo noi ci sono diverse cose che non vanno; ad esempio, l'art.
30 del regolamento dice che quando c'è disponibilità, annualmente,
la Giunta regionale, su proposta dell'Assessore, può erogare buoni
a persone o associazioni che li richiedano. Allora viene da
chiedersi core mai nel 1982 questa disponibilità c'è stata, visto
che c'è stato un deficit di 3 milioni di litri, a differenza del
gasolio. Quindi nel 1982-1983 non c'è stata questa disponibilità,
sennò si entra in contraddizione con quello che si è scritto nella
relazione che accompagnava la proposta. Vorremmo sapere quanti
litri vengono assegnati in base all'art. 30; non dovrebbe essere
difficile rispondere in proposito perché gli uffici dovrebbero
essere in condizione di farlo; se non lo sono sarebbe bene andare a
vedere come funzionano. Non si può sempre dare la colpa ai
dipendenti, anche perché davanti al Consiglio risponde sempre
l'Assessore. A mio avviso qui c'è una violazione di regolamento e
quindi di un deliberato del Consiglio regionale.
Poi vorremmo approfondire la famosa questione delle auto
promiscue; l'art. 26 dice che la Giunta può prendere i
provvedimenti con parere consultivo della Commissione e da una
ricerca che ho fatto sui pareri in Commissione - il parere è datato
1974, e a me non risulta che ci siano stati altri pareri successivi
a questo - si parla di proprietari di ditte, e dal momento che alla
Regione c'è l'Ufficio ditte, è facile controllare, ed in più il
conferimento è limitato poiché si parla di reddito inferiore alle
500.000 lire (del 1974). Com'è possibile, se una persona può
prendere i buoni, oltre alla sua, per, un'auto promiscua che deve
essere della ditta in questo caso, che esistano persone che non
sono ditte che prendono buoni anche per auto promiscue?
Poi c'è l'art. 23 del regolamento in cui si dice che il
beneficiario è comunque il consumatore; il titolo 6° tratta la
questione della birra, dell'alcool denaturato, gas liquido, dei
libri di testo, dell'attrezzatura per agricoltura e per industria.
Non ci risulta che la birra in esenzione costi meno, anche se
sappiamo che c'è una esenzione: che controlli ha fatto la Giunta
perché sia rispettato l'art. 26 sulla questione dell'alcool,
risulta che ci sono persone che per quanto riguarda l'importazione
fanno credito e ci sono persone che non versano i litri che
giungono loro anticipati all'inizio di ogni anno a me risulta che
c'è gente che è indietro su queste cose.
Di fronte a queste osservazioni, riteniamo che sia necessario
andare a verificare e la III^ Commissione è quella più adeguata per
svolgere questo compito. Le cose che ho detto risultano da atti,
infatti nel 1983 sono stati dati dei buoni in base all'art. 30 ed
in questo caso la Giunta ha preso delibere e fatto lettere senza il
parere della III^ Commissione. Dal momento che risulta che dal 1978
ad oggi non sono stati espressi pareri della III^ Commissione e dal
momento che è chiaro dagli atti del Consiglio che il 1982 era in
deficit, quindi non c'erano disponibilità annue, occorre verificare
ogni anno se ci sono delle disponibilità e poi in base a questa
constatazione si devono dare questi quantitativi a chi li richiede,
a discrezione della Giunta.
Sulla base degli elementi che ho citato, riteniamo opportuno
fare un'indagine conoscitiva con l'obiettivo di modificare il
regolamento, se questo risultasse non adeguato ed anche per vedere
di portare dei cambiamenti nell'Ufficio della zona franca perché
forse, di fronte a questa mole di lavoro, è necessario
rafforzarlo.
L'Assessore Pollicini ha chiesto la collaborazione di tutti
perché il Parlamento aumenti il contingente; come P.C.I., se ci
viene rifiutata questa indagine, non ci fermeremo ma useremo tutti
i mezzi per sapere come stanno esattamente le cose, fra cui quello
di chiedere in Parlamento che la Valle d'Aosta renda conto di come
vengono distribuite queste agevolazioni.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Il sottoscritto ha avuto perlomeno un
merito, e penso che dobbiate darmene atto: con la presentazione
dell'interpellanza sui famosi 10.000 litri di carburante ha
intavolato un certo tipo di discorso.
Avevo chiesto allora di rivedere il meccanismo di distribuzione
dei buoni di benzina, di rivedere la regolamentazione che così
com'è fatta non va più bene. La mia interpellanza ha aperto questo
dibattito, dando la possibilità al P.C.I. di presentare questa
mozione, che condivido in pieno e mi auguro che venga nominata una
Commissione non dico d'inchiesta, ma almeno di revisione del
regolamento, e che si arrivi ad una soluzione del problema
regolamentando la materia in modo che sia i Consiglieri che la
popolazione siano informati e sappiano con certezza qual è
l'effettiva distribuzione di questi buoni, per evitare soprusi e
clientelismi. Sono favorevole alla mozione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Esprimiamo il nostro assenso alla
mozione, quindi voteremo a favore, però al di là dell'aspetto
sull'indagine conoscitiva, sulla distribuzione dei generi
contingentati, riteniamo che questa sia un'occasione opportuna per
fare il punto sull'intera materia.
Ricordo che abbiamo votato il disegno di legge sui generi in
esenzione fiscale per una questione di opportunità politica,
venendo incontro a quelle che erano anche le esigenze
dell'Assessore, il quale aveva prospettato al Consiglio che se la
posizione era unanime da parte di tutte le forze politiche il
disegno di legge poteva avere un altro iter parlamentare. Però già
in quell'occasione avevamo formulato una serie di riserve su questa
materia.
Non è solo la distribuzione, come ha detto bene il Consigliere
Millet, che ci preoccupa; se la III^ Commissione potrà occuparsi di
questo argomento credo che farà luce anche su altri aspetti di
questi generi contingentati, i quali se avevano una loro validità
dieci-quindici anni fa, in certi casi hanno addirittura perso la
loro incidenza su quello che è il costo della vita nella nostra
Regione.
Per esempio, il consumatore valdostano paga la birra allo stesso
prezzo che in tutte le altre località d'Italia e poi si scopre che
è uno dei generi in esenzione fiscale. Senza parlare dell'alcool
denaturato, dello zucchero, del caffè, che ha sempre dato
un'immagine negativa della Valle d'Aosta all'esterno, perché siamo
passati sovente per la Regione che godeva di benefici addirittura
inconcepibili in altre parti del paese, poi in effetti, nonostante
queste prerogative, i vantaggi si sono venuti nel tempo
annullando.
Riteniamo che questa sia l'opportunità per fare luce sull'intera
materia e per evitare che si proceda per il futuro a tentoni, per
evitare che fra cinque anni, quando scadrà il nuovo regime in
esenzione fiscale, si riproponga il disegno di legge nella stessa
formulazione con cui è stato presentato per ben tre volte.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ho già espresso, in occasione della
discussione in Consiglio regionale del disegno di legge per
l'aumento del quantitativo di benzina in esenzione fiscale, il
totale dissenso di Nuova Sinistra rispetto al modo con cui è
gestito tutto il sistema dei prodotti in esenzione fiscale di cui
gode la Valle d'Aosta attualmente. E' un sistema vecchio che aveva
forse validità ai tempi in cui non esisteva un certo tipo di
rapporto finanziario fra Stato e Regione, che adesso dovrebbe
essere rapidamente superato, sennò si rischia di riprodurre una
situazione da cui i cittadini ricavano scarsissima utilità ed in
cui invece l'Ente pubblico viene oberato di una serie di compiti
burocratici del tutto inutili.
Questa critica è rivolta in particolare a tutta la gestione dei
buoni di benzina, cioè alla gestione del carburante, in particolare
della benzina in esenzione fiscale. Il modo con cui la Valle
d'Aosta utilizza questo beneficio è sbagliato perché tende ad
incentivare la motorizzazione privata in modo indiscriminato,
perché tende ad incentivare il consumo di benzina in Valle d'Aosta
che è già il più alto d'Italia. Ne derivano conseguenze negative
sul piano dell'ambiente, per cui la politica generale dovrebbe
essere improntata a criteri completamente diversi.
Per questo motivo avevo votato contro il disegno di legge che
chiedeva un aumento consistente del quantitativo di benzina in
esenzione fiscale da assegnare alla Valle d'aosta, disegno di legge
che era stato predisposto - vorrei ribadire - senza avere dei dati
precisi su quello che era il fabbisogno reale e non artificioso
della popolazione valdostana.
Voglio ricordare che sia in sede di Commissione sia in sede di
Consiglio, di fronte alle interrogazioni che erano state
presentate, non sono venute dall'ufficio della Zona Franca nè
dall'Assessore competente delle risposte chiare sul modo con cui
attualmente viene utilizzato il quantitativo di buoni di benzina in
esenzione fiscale. A questo si sono poi aggiunti i dubbi, anzi i
dati di fatto esistenti sui favoritismi, su una serie di
discriminazioni e di abusi che vengono attuati nella distribuzione
dei buoni carburante e questo rende quanto mai opportuna questa
richiesta di una indagine conoscitiva formulata nella mozione del
Gruppo Comunista.
Quindi il nostro voto rispetto alla mozione sarà favorevole e
speriamo che da questa indagine, se verrà fatta, vengano delle
indicazioni tali da permetterci di cambiare completamente l'attuale
regolamentazione della distribuzione dei buoni.
PRESIDENTE:
Ha chiesto di parlare il Consigliere Fosson,
ne ha facoltà.
FOSSON - (D.C.):
Su questo argomento ci sono ampie
discussioni con altrettanto ampie motivazioni. A me preme dire che
da parte nostra non c'è nessun motivo perché si debbano coprire
eventuali situazioni di privilegio o di comodo, quindi in linea di
massima, al di là di quelle che potranno essere delle precisazioni
sul deliberato della mozione o eventuali proposte in questo senso
che verranno da parte della Giunta, ci dichiariamo favorevoli ad
una revisione, previa indagine conoscitiva di tutto il settore
delle merci in esenzione della Valle d'Aosta.
PRESIDENTE:
Ha chiesto. di parlare il Consigliere
Baldassarre,' ne ha facoltà.
BALDASSARRE - (P.S.D.I.):
Sono favorevole alla mozione
presentata dal P.C.I. e condivido pienamente quanto ha espresso il
Consigliere Millet.
Vorrei denunciare in questo Consiglio che esistono degli abusi
nella distribuzione; bisogna tenere conto che esistono in Valle
d'Aosta 100 licenze di autonoleggio, di persone che esplicano altre
attività, da quelle di impiegato a quella di lavoratore dipendente
della Cogne. Queste licenze di autonoleggio permettono alla fine
dell'anno di percepire ca. 3000 litri di benzina. Vorrei
soffermarmi su questo dato: ecco perché sono favorevole affinché si
arrivi ad un chiarimento e lo si può fare solo se si costituisce
una Commissione ad hoc, richiesta dalla mozione, per controllare a
fondo la situazione.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN - (U.V.):
Au cours de la réunion de la IIIème
Commission, tout le monde était de l'avis d'avoir toutes les
données nécessaires pour savoir ce qui s'est passé à l'intérieur de
l'attribution de bons d'essence. A ce moment-là on avait discuté
bien longuement et l'Assesseur Pollicini et en plus les deux
dirigeants de l'Assessorat à l'Industrie et Commerce nous avaient
fourni les données. S'il s'agit d'avoir d'autres données, là nous
sommes d'accord parce que justement tous les Conseillers doivent
être a connaissance de ce qui se passe en ce qui concerne la
distribution de ces bons. En ce qui concerne, au contraire, le
problème de la révision, nous pourrions être d'accord mais avant il
faut savoir ce qui se passe. Je ne sais pas si l'Assessorat est
déjà en train de prévoir la révision du règlement, en tout cas je
suis de l'avis qu'il faudrait l'affronter dans un deuxième
temps.
Maintenant il s'agit de savoir exactement si l'Assessorat est en
train de prévoir un nouveau règlement ou enfin d'attendre qu'à
l'intérieur de la IIIème Commission tout le monde soit à même de
savoir, à travers l'Assessorat, de quelle manière se déroule la
distribution et l'actuel règlement concernant la distribution de
bons d'essence.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Féd. D.P.-U.V.P.):
Per ribadire quanto già
anticipato dal Consigliere Stévenin riguardo quanto è stato detto
in III^ Commissione: la Giunta non è d'accordo nel formare questa
Commissione d'inchiesta (perché poi in realtà l'indagine
conoscitiva significa questo); è d'accordo invece di fornire tutti
gli elementi che possono mettere in condizione i Consiglieri di
fare in proprio quello che reputano più opportuno.
La Giunta propone quindi di cambiare il testo del deliberato in
questo modo:
"DELIBERA di fornire alla III^ Commissione tutti gli elementi
necessari che consentono di avere una conoscenza precisa del
problema".
Su queste basi siamo d'accordo a votare la mozione, in caso
contrario non siamo d'accordo a votarla.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Capisco l'imbarazzo della maggioranza
su questo fatto perché ci sono delle questioni ben precise. E' vero
che la Commissione ha detto, ma si sono dette tante cose in
Commissione; nella mozione chiediamo di incaricare la III^
Commissione di verificare in collaborazione con l'Assessore, perché
diversamente sarebbe una Commissione d'inchiesta ed avrebbe
tutt'altro valore.
Certo, se continuiamo così, chiederemo che si istituisca una
Commissione d'inchiesta, perché vuol dire che non si vuole fare
niente ed è una ragione in più per pensare che ci siano cose
sporche sotto.
Il sottoscritto ha fatto un'interrogazione scritta in cui si
chiedeva cose precise e se l'ufficio Zona Franca non è capace a
rispondere, non è capace nemmeno ad assolvere i suoi compiti.
Questa non è responsabilità degli impiegati o dei dirigenti, è
responsabilità dell'Assessore, che non è stato capace ad
organizzare, perché il compito di organizzare gli uffici è
dell'Assessore. Si sarebbe potuto rispondere alla mia
interrogazione, che chiedeva i dati del 1979, dando i dati del 1982
e riservandosi di dare in un secondo tempo quelli del 1980, e
sarebbe stato già un segno di buona volontà; ma se l'ufficio non sa
quanti litri sono stati dati agli Enti pubblici, ai privati, agli
autotrasportatori, come è in grado di funzionare questo
ufficio?
Il non voler accettare questa indagine, in collaborazione e nei
tempi dovuti, significa che si sa che ci sono delle cose ma non si
vuol stare tranquilli. Tutto questo senza naturalmente far perdere
tempo agli uffici che dal 15 novembre al 31 gennaio devono
distribuire i buoni benzina.
A questo proposito, non so come faranno a sbrigare un lavoro che
di solito fanno in quattro mesi, in due mesi con le feste di Natale
e Capodanno. I casi sono due: o per gli uffici la distribuzione per
quattro mesi era un lavoro leggero, o si chiederà a questi
dipendenti di fare un lavoro massacrante. In ogni caso, la Giunta
deve dare una risposta.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. Vald.):
Il deliberato che ha letto
l'Assessore Martin non mi convince affatto perché è come non fare
niente. E' vero che si vuole fare una richiesta per sapere come
vengono distribuiti i buoni ed avere la soddisfazione di avere
dati, certi su quale maniera e in quale sistema siano dati, però il
nocciolo della situazione - ho preso spunto dalla mozione
presentata dal P.C.I. - è quello di regolamentare la distribuzione
in modo diverso.
Tanto per essere chiari, abbiamo visto nell'ultima legislatura
(a parte che non è presente l'Assessore Pollicini che è l'Assessore
competente, però c'è l'Assessore Chabod che è stato cinque anni
all'Industria e Commercio e quindi era l'Assessore competente) che,
come Assessore, era legalmente tenuto a distribuire i buoni a chi
gli poteva interessare, cioè in termini politici questo creava solo
del clientelismo perché alcuni facevano la richiesta di un
determinato quantitativo di buoni e, se erano di una certa
tendenza, li ottenevano, mentre ad altri venivano rifiutati. Quindi
il problema è questo e pertanto mi associo a votare questa mozione,
dando incarico, senza creare un doppione di altre Commissioni
perché sono contrario a creare altre burocrazie, alla III^
Commissione, che penso sia quella più competente, di esaminare con
i funzionari quel famoso articolo dove è prevista una certa
discrezionalità dell'Assessore nel dare i buoni di benzina. Tutto
lì.
Dobbiamo cercare di essere più corretti dal punto di vista
politico e morale nel dare o non dare. Voterò contro il deliberato
proposto dall'Assessore Martin.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Se voi leggete attentamente la
mozione, vedete che lo spirito è quello di avere delle conoscenze.
Credo che sia una interpretazione diffidente da parte
dell'Assessore Martin l'affermare che si chiede una Commissione
d'inchiesta. Vogliamo invece un'indagine conoscitiva della III^
Commissione, che è quella competente, per avere a disposizione
tutti i dati e per poi eventualmente fare delle proposte per un
nuovo regolamento.
Si è parlato di tre mesi per limitare nel tempo, per non avere
una Commissione che fa le sue ricerche per un tempo indefinito,
però questo periodo può essere mutato ed invece di parlare di una
proposta di revisione dell'attuale regolamento si può parlare di
una proposta di revisione dell'attuale regolamento si può parlare
di una eventuale proposta o cose di questo tipo.
Non crediamo che si possa sfuggire alla discussione perché degli
elementi da chiarire ci sono. Il primo è quello che l'Assessore, la
volta scorsa, non è stato in grado di dare i dati richiesti da
un'interrogazione scritta, dicendo che gli uffici hanno da
distribuire i buoni, non possono fare la ricerca sulle schede.
Tenendo conto di questo, pensando che gli uffici potrebbero essere
potenziati, ma anche con l'attuale organico potrebbe essere la
Commissione ad esaminare le schede che interessano, senza
appesantire il lavoro degli uffici.
Noi pensiamo che si debba sapere qual è il deficit per quello
che riguarda il consumo della benzina, e quanti sono gli utenti che
hanno licenze per il noleggio o situazioni di uso promiscuo. Avere
questi elementi può dare alla Commissione la possibilità di fare
delle proposte successive.
Noi abbiamo fatto una proposta che è ispirata dal desiderio di
chiarire una situazione che ha dato origine a malcontento, alla
diffusione di elementi di sconcerto fra la popolazione;
eventualmente poi, sulla base degli elementi trovatisi, arriverà la
proposta di un nuovo regolamento.
Vorremmo che la Giunta facesse delle proposte di modifica del
deliberato che non lo svuotassero dei suoi contenuti perché a quel
punto non possiamo accettare. Se si tratta di verificare la
sostanza, cioè di dare mandato alla III^ Commissione di poter
esaminare questi dati, di poter avere degli incontri con il
personale, per poi alla luce di tutto fare delle proposte siamo
d'accordo, se si tratta invece di sfuggire al problema non possiamo
essere d'accordo.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
A me sembra che la maggioranza
sia divisa su questa mozione, dalle affermazioni fatte dal
Consigliere Fosson a quelle dell'Assessore Martin e dal Consigliere
Stévenin. Questo mi fa piacere nei confronti della D.C., perché
dimostra di non essere più succube dell'Union Valdôtaine. Insisto
su questo problema di dare mandato alla III^ Commissione anche
perché forse prima non ho chiarito bene il problema; queste cento
licenze di autonoleggio che esistono in Valle sono di persone che
non fanno gli autonoleggiatori, ma fanno di professione gli operai
e gli impiegati. Questi percepiscono alla fine dell'anno 3000 litri
di benzina di più. Quindi si parla di milioni a cento persone che
alla fine dell'anno usufruiscono di più degli altri cittadini, per
cui abbiamo i furbi e i meno furbi.
Si dà atto che alle ore 11.10 assume la Presidenza il Vice
Presidente De Grandis.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Dalla risposta dataci dall'Assessore
Martin scaturisce un fatto importante e cioè la volontà politica da
parte di questa Giunta di non dare una risposta a quelle che sono
state le accuse fatte nella precedente interpellanza presentata dal
sottoscritto e da quella che è una richiesta che scaturisce
dall'intero Consiglio. Siccome siamo qui con l'obiettivo primario
di amministrare del denaro che non è nostro ma che è di tutti i
cittadini, mi pare ovvio che l'Amministrazione regionale dovrebbe
essere un palazzo di vetro cosicché la popolazione sappia con
certezza ciò che avviene all'interno.
La richiesta che è scaturita da una mozione presentata dal
P.C.I. è quella innanzitutto di delegare alla III^ Commissione una
indagine conoscitiva di come viene distribuito questo contingente
di carburante, di birra, ecc. e poi una revisione dell'attuale
regolamentazione; nessuno vuole mettere sotto accusa
l'Assessore.
Si chiede una revisione della regolamentazione perché ci sono
state accuse precise, i giornali, la televisione hanno dato ampio
risalto a queste accuse. Mi pare sia un dovere morale da parte
dell'Amministrazione dare una risposta, dimostrare la volontà
politica di arrivare ad una soluzione; altrimenti l'Amministrazione
dà adito a quelle voci che circolano sottobanco che l'accusano di
favoritismo, di distribuzioni clientelari.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ripeto che su questo argomento
abbiamo assunto un atteggiamento di tipo diverso anche se
condividiamo alcune delle preoccupazioni che sono state espresse in
quest'aula. Obiettivamente su questa materia c'è un clima di
sospetto che andrebbe allontanato con un colpo di spugna per
evitare illazioni o prese di posizione di questo genere.
Riteniamo tuttavia riduttivo interpretare il discorso solo
nell'ambito di una revisione, di un'indagine che dia una misura per
un aspetto specifico che è quello della distribuzione che ha dei
risvolti poco simpatici, però non centra il problema nella sua
sostanza perché riteniamo che sia venuto il momento di fare il
punto sul regime delle esenzioni fiscali in Valle d'Aosta. Il
discorso è diverso anche se si possono conciliare i due
argomenti.
Ho capito che la Giunta ha delle perplessità nel rivedere la
materia specifica del regolamento perché probabilmente ha dei
problemi suoi, che non mi sembrava fossero del Consigliere Fosson.
Dico che questa è un'occasione che non va persa perché
obiettivamente, all'atto della discussione sul disegno di legge,
sono emerse delle impostazioni sostanzialmente diverse su questo
argomento di vitale importanza sia per le conseguenze di carattere
finanziario che ha sul bilancio della Regione sia per
un'impostazione di carattere politico.
Proponiamo un emendamento sulla mozione del P.C.I., che fra
l'altro mi è sembrato molto disponibile non accentuando l'interesse
sugli eventuali dati della distribuzione, ma ampliando appunto
questo discorso in termini più generali; diremo di "un'indagine
conoscitiva sugli effettivi benefici che derivano alla Comunità
valdostana dall'attuale regime delle merci in esenzione fiscale ai
fini anche di una eventuale revisione dell'attuale regolamento di
distribuzione".
Questa è una proposta che formalizziamo, mi sembra che non dia
un significato sostanzialmente diverso e che non susciti sospetti
da parte di nessuno. E' un discorso più generale nel quale ci
stanno anche le richieste singole avanzate dagli altri
colleghi.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per dire che non abbiamo nessuna
difficoltà a fornire tutti i dati che venissero richiesti dalla
Commissione. Non mi piace la parola indagine, che ha un significato
specifico;. qualsiasi aggettivo non cambia il sostantivo. Di
conseguenza se lo ritenete sospendiamo per cinque minuti, la
proposta del Consigliere Torrione ci sta bene,posso dire di avere
ordinato nove anni or sono un'indagine in materia e concordo
pienamente sul fatto che debbano essere approvate delle revisioni
all'attuale sistema del contingentamento ed al tipo di merci che
vengono presentate, quindi credo che nei fatti ci ritroviamo;
indagine ha un significato però che potrebbe metterci in difficoltà
anche nei confronti del personale, il quale ha dei diritti e non è
così facile dire "Caro Signore, lei ha sbagliato, vada".
PRESIDENTE:
Se il Consiglio è d'accordo, la seduta viene
sospesa per trovare un accordo sul deliberato della mozione.
Si dà atto che la seduta è sospesa dalle ore 11.18 alle ore
11.34 e che alle ore 11.18 riassume la Presidenza il Presidente
Bondaz.
PRESIDENTE:
Si riapre la seduta. Mi è stato comunicato
che si è arrivati ad un accordo sul testo del deliberato della
mozione.
Ha chiesto di parlare l'Assessore alle Finanze Martin, ne ha
facoltà.
MARTIN -
(Féd. D.P.-U.V.P.):
Abbiamo trovato un
punto d'accordo, dicendo praticamente in dieci righe quello che va
detto in quattro righe. Do lettura del testo del deliberato che è
stato così modificato:
"di incaricare la III^ Commissione consiliare permanente,
allargata ai rappresentanti dei Gruppi consiliari non presenti in
detta Commissione, di richiedere alla Giunta regionale tutti gli
elementi relativi al problema della distribuzione dei generi
contingentati e di svolgere contemporaneamente una ricerca
conoscitiva sugli effettivi benefici che derivano alla comunità
valdostana dal vigente regime delle merci in esenzione fiscale, ai
fini anche di una eventuale revisione dell'attuale
regolamento".
PRESIDENTE:
Ha chiesto di parlare il Consigliere Aloisi
per dichiarazione di voto, ne ha facoltà.
ALOISI - (M.S.I.):
Ho già espresso la mia perplessità
nella riunione dei Capigruppo: mi meraviglia il fatto che il P.C.I.
abbia inserito la retromarcia, perché secondo me c'è una modifica
sostanziale dal testo originale presentato dal P.C.I. a quello che
è stato l'accordo raggiunto in riunione.
Non sono d'accordo su quell'eventuale revisione del regolamento
attuale: siccome è stato richiesto più volte dal sottoscritto la
modifica dell'attuale regolamento che permette troppo abusivismo e
troppo clientelismo, o viene eliminato quell'eventuale che dice
tutto e non dice niente - e quindi c'è la garanzia matematica che
verrà rivisto il regolamento - oppure mi astengo da questa
votazione.
PRESIDENTE:
Ha chiesto di parlare per dichiarazione di
voto il Consigliere Millet, ne ha facoltà.
MILLET - (P.C.I.):
Per dire che noi accettiamo questo
accordo perché riteniamo che la cosa importante sia di conoscere
come oggi sono distribuiti i contingentati, poi in base a questa
conoscenza studieremo le modifiche, quindi per noi la cosa
prioritaria è mettere mano a questa materia.
L'eventuale per noi va bene perché solo in base a queste
conoscenze potremo modificare il regolamento.
PRESIDENTE:
Metto in approvazione la mozione con il testo
così modificato.
MOZIONE
Il Consiglio regionale della Valle d'Aosta
IN RIFERIMENTO al dibattito svoltosi in Consiglio regionale
sulla proposta di legge statale "Modificazione dell'art. 1 della
legge 7.2.1979, n. 44, concernente la concessione alla Valle
d'Aosta dell'esenzione fiscale per determinate merci e
contingenti";
AL FINE di conoscere in dettaglio come attualmente vengono
distribuiti i quantitativi delle merci e contingenti in esenzione
fiscale e di adottare conseguenti provvedimenti
migliorativi;
DELIBERA
di incaricare la III^ Commissione consiliare permanente,
allargata ai rappresentanti dei Gruppi consiliari non presenti in
detta Commissione, di richiedere alla Giunta regionale tutti gli
elementi relativi al problema della distribuzione dei generi
contingentati e di svolgere contemporaneamente una ricerca
conoscitiva sugli effettivi benefici che derivano alla Comunità
valdostana dal vigente regime delle merci in esenzione fiscale, ai
fini anche di una eventuale revisione dell'attuale
regolamento.
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Aloisi)
Il Consiglio approva
