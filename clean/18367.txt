Classificazione
COMMERCIO
Fiere, mostre e mercati


Resoconto integrale del dibattito dell'aula
Oggetto del Consiglio n. 1460 del 13 luglio 2000 - Resoconto
OGGETTO N. 1460/XI Disegno di legge: "Disciplina delle
mostre-mercato. Modificazioni alla legge regionale 2 agosto 1999,
n. 20 (Disciplina del commercio su aree pubbliche e modifiche alla
legge regionale 16 febbraio 1995, n. 6 (Disciplina delle
manifestazioni fieristiche))".
Articolo 1 (Inserimento della lettera mbis) al comma 1
dell'articolo 2 della l.r. 20/1999)
1. Dopo la lettera m) del comma 1 dell'articolo 2, della legge
regionale 2 agosto 1999, n. 20 (Disciplina del commercio su aree
pubbliche e modifiche alla legge regionale 16 febbraio 1995, n. 6
(Disciplina delle manifestazioni fieristiche)), è inserita la
seguente:
"mbis) per mostre - mercato di interesse locale, le
manifestazioni sul suolo pubblico o privato, di cui il Comune abbia
la disponibilità, concernenti particolari specializzazioni
merceologiche, quali l'antiquariato, le cose vecchie, le cose
usate, l'oggettistica antica, i libri, le stampe, i fiori, le
piante, gli oggetti da collezione.".
Articolo 2 (Inserimento dell'articolo 11bis alla l.r.
20/1999)
1. Dopo l'articolo 11 della l.r. 20/1999 è inserito il
seguente:
"Articolo 11bis
(Mostre - mercato)
1. I Comuni possono prevedere lo svolgimento sul proprio
territorio di non più di tre mostre - mercato all'anno, alle quali
possono partecipare soggetti che non esercitano l'attività
commerciale in modo professionale, ma vendono beni ai consumatori
in modo sporadico ed occasionale.
2. Ai fini di cui al comma 1, sono da considerarsi venditori non
professionali coloro che partecipano per non più di sei volte
all'anno alle mostre - mercato organizzate dai Comuni della Valle
d'Aosta.
3. La partecipazione alle mostre - mercato è consentita
unicamente a titolo individuale e ad un solo componente dello
stesso nucleo familiare per ciascuna manifestazione.
4. Ai venditori non professionali non sono richieste le
autorizzazioni di cui alla presente legge.
5. I soggetti di cui al comma 2, che intendono partecipare ad
una mostra – mercato, devono fare domanda al
Sindaco, contenente:
a) le generalità, la residenza e lo stato di famiglia;
b) l'indicazione della manifestazione alla quale intendono
partecipare nonché la data di svolgimento della stessa;
c) l'attestazione della condizione di venditore non
professionale;
d) l'indicazione del numero e delle mostre - mercato alle quali
hanno partecipato nel corso dell'anno;
e) la richiesta di assegnazione di posteggio.
6. Le dichiarazioni di cui al comma 5, lettere a), c) e d) sono
rese mediante dichiarazione sostitutiva di atto di notorietà, ai
sensi dell'articolo 36 della legge regionale 2 luglio 1999, n. 18
(Nuove disposizioni in materia di procedimento amministrativo, di
diritto di accesso ai documenti amministrativi e di dichiarazioni
sostitutive. Abrogazione della legge regionale 6 settembre 1991, n.
59).
7. Al venditore non professionale nei confronti del quale è
accertata la falsità delle dichiarazioni di cui al comma 5, fatte
salve le responsabilità penali, è interdetta la partecipazione a
tutte le mostre - mercato del territorio regionale, per la durata
di anni tre. A tale fine il Sindaco del Comune nel quale è stata
accertata la violazione delle prescrizioni del presente articolo
provvede a fare pubblicare sul Bollettino ufficiale della Regione
Autonoma della Valle d'Aosta il nominativo del soggetto autore
dell'infrazione e a darne contestuale comunicazione agli altri
Comuni della regione.
8. Alle mostre - mercato possono partecipare anche operatori che
esercitano l'attività commerciale in modo professionale.
9. Le mostre - mercato possono svolgersi su determinazione del
Sindaco anche in giorni domenicali e festivi ed in deroga agli
orari previsti per le attività commerciali.
10. Con proprio provvedimento il Sindaco stabilisce la data, il
luogo, il numero di posteggi da assegnare, nonché le altre modalità
e condizioni per lo svolgimento della mostra - mercato.".
Articolo 3 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
PrésidentJe tiens à rappeler, avant de céder la parole au
Conseiller Piccolo, que la IV
ème
Commission s'est
exprimée à l'unanimité en élaborant un nouveau texte. Ce sera sur
ce texte que nous allons discuter et nous exprimer.
Le Conseil permanent des collectivités locales a exprimé à son
tour un avis favorable sur ce projet de loi.
La parole au rapporter, Conseiller Piccolo.
Piccolo (FA) La previsione delle mostre-mercato trova ragione
nella manifestata esigenza, da parte di alcune amministrazioni
comunali, di disporre di una disciplina che regolamenti in modo
uniforme, sull'intero territorio regionale, lo svolgimento di
determinate manifestazioni che negli anni hanno avuto un sempre
crescente interesse di pubblico e che rappresentano quindi un
richiamo turistico notevole ed un'occasione per i piccoli comuni
per far conoscere e rivitalizzare i propri centri storici ed i
borghi.
Il presente disegno di legge si inserisce pertanto con alcune
modificazioni alla legge regionale n. 20/99 e alla n. 6/95.
Si tratta in effetti di manifestazioni particolari che, in
relazione alle caratteristiche merceologiche dei beni trattati
(oggetti d'antiquariato, cose usate, cose vecchie, oggettistica
antica, libri, stampe, fiori e piante, oggetti di collezione)
comportano l'interesse a parteciparvi anche da parte di soggetti,
quali ad esempio gli hobbisti, i collezionisti, che non
necessariamente esercitano l'attività commerciale in modo
professionale e continuativo.
Evidentemente, tenuto conto dell'ultimo aspetto considerato, che
potrebbe rivelarsi in conflitto con l'interesse degli operatori
commerciali su aree pubbliche, si è da un lato inteso a limitare il
numero delle mostre-mercato circoscrivendole a non più di tre
all'anno per ciascun comune, dall'altro si consente una
partecipazione limitata a non più di sei manifestazioni annue ai
soggetti sopraindicati. Inoltre è stata comunque garantita la
possibilità di partecipazione a dette manifestazioni ai
commercianti professionali operanti su aree pubbliche.
Infine, al fine di evitare che si verifichino situazioni di
abusivismo, è stato affidato al sindaco del comune interessato il
compito di autorizzare lo svolgimento delle mostre-mercato nonché
quello di controllare e reprimere eventuali comportamenti
illeciti.
Preciso che il disegno di legge in discussione ha avuto il
parere favorevole del Consiglio permanente degli enti locali e
quello della IV Commissione consiliare permanente competente in
materia, che ha provveduto alla predisposizione di un nuovo testo
di commissione modificando quello licenziato dalla Giunta
riscrivendo con un emendamento all'articolo 2 l'articolo 11bis
inserito.
Président
La discussion générale est ouverte.
La parole au Conseiller Tibaldi.
Tibaldi (FI) Alcune osservazioni su questo disegno di legge.
Dal punto di vista procedurale non ci pare che ci sia stata
molta concertazione. Come si legge nella relazione allegata è stato
sentito il CELVA, cioè il Consiglio permanente degli enti locali,
di conseguenza i sindaci, però gli operatori del settore, quelli
professionali, sono stati completamente ignorati. Quindi il primo
appunto che ci sentiamo di fare è proprio quello che questa
concertazione auspicata e proclamata non sempre trova sede durante
le procedure di formazioni di leggi o di atti amministrativi anche
rilevanti come questo.
Sotto il profilo sostanziale dobbiamo fare altre osservazioni:
innanzitutto con questa leggina, con cui si inserisce il cosiddetto
"concetto della mostra-mercato" nella legge n. 20/1999, si crea di
fatto una deroga: si individuano le mostre-mercato, si individua la
figura dei venditori non professionali. Continuando di questo
passo, andando avanti per leggine su leggine e deroghe su deroghe,
faremo delle norme per coloro che professano una determinata
religione, che provengono da una determinata parte e così via con
il rischio di accumulare norme su norme e di creare confusione su
confusione.
Con questa legge per mostre-mercato si intendono coloro che
operano in determinate specializzazioni merceologiche quali
l'antiquariato, le cose vecchie, le cose usate, l'oggettistica
antica, i libri, le stampe, i fiori, le piante e gli oggetti da
collezione e sempre nell'ambito di questa legge si individua una
categoria nuova: il venditore non professionale, cioè colui che non
deve sottostare a tutto quel ginepraio di norme, di regole, di
burocrazia che normalmente è richiesto al cosiddetto "venditore
professionale".
Infatti il venditore non professionale, ai sensi di questa
legge, ha così il vantaggio di poter partecipare a queste
mostre-mercato purché in numero non superiore a tre e in tutto sei
nel corso dell'anno e naturalmente questa cosa qui è una deroga di
non poco conto; si crea in poche parole una figura commerciale la
cui regolamentazione è completamente diversa da quella che è
prevista dalla legge madre, la n. 20/99, che è stata approvata lo
scorso anno.
Basti pensare, come si evince dalla legge n. 20/99, che i
produttori agricoli devono sottostare a tutte le norme previste per
gli operatori di commercio professionali e sappiamo che i
produttori agricoli hanno delle situazioni che sono differenti,
spesso più gravose rispetto agli stessi commercianti.
In particolare questa legge, a nostro avviso, è in profonda
contraddizione in un punto con la legge madre, la n. 20/99, laddove
si stabilisce che alle mostre-mercato possono partecipare anche
operatori che esercitano l'attività commerciale in modo
professionale.
Nella legge n. 20/99 la priorità è completamente invertita: gli
operatori professionali, cioè quelli che hanno una regolare
autorizzazione, hanno un posteggio assegnato o possono esercitare
secondo le norme di legge la loro attività di ambulante o di
itinerante, hanno una priorità rispetto agli altri tipi di
operatori. In questo caso viene invertita tant'è che nel comma 5
dell'articolo 3 si stabilisce che:
"Al fine di valorizzare
specifiche aree urbane o rurali, nonché specifiche tradizioni
locali, attività culturali, economiche e sociali, i Comuni possono
istituire fiere o manifestazioni commerciali che si svolgono su
aree pubbliche o private di cui abbiano la disponibilità. A tali
manifestazioni partecipano prioritariamente gli operatori
autorizzati al commercio su aree pubbliche e nei posteggi in
eccedenza possono essere ammessi a partecipare anche i soggetti
iscritti nel Registro delle imprese."
Questo è un principio importante che è contenuto nell'articolo
3, comma 5, e che stabilisce una condizione di priorità per gli
operatori professionisti e una condizione di eventualità per gli
operatori non professionisti.
Qua viene ribaltato il principio, però non se ne spiega il
motivo, e non si spiega come questo principio qui ribaltato nel
disegno di legge possa conciliarsi con quello contenuto nella legge
n. 20/99.
Sappiamo che questo vincolo numerico della partecipazione di sei
volte all'anno alle mostre può essere facilmente eluso, nel senso
che un venditore non professionista può partecipare sei volte in
Valle d'Aosta, sei volte in Piemonte, sei volte in Lombardia o
comunque in altri comuni e in altre province e di conseguenza
eludere la normativa.
Le finalità di questa legge sinceramente non è che si
comprendano molto, si capisce solo che si crea questa sacca di
immunità, una sacca di immunità che sta creando non poco disagio
all'interno di coloro che lavorano secondo le rigide norme
regolamentari e di legge previste dalla legge n. 20/99 e che già
solo per ottenere un'autorizzazione all'uso di un posteggio o a una
formula itinerante devono fare una trafila burocratica che è di non
poco conto.
Si pensi che le domande devono essere inoltrate con lettera
raccomandata al comune sulla base di una serie di indicazioni
previste in apposito bando comunale, che i comuni devono far
pervenire all'Assessorato competente in materia di commercio i
propri bandi, che le domande di rilascio dell'autorizzazione
vengono esaminate e rilasciate solo sulla base di una graduatoria
che individua i posteggi e di conseguenza delle priorità stabilite
con estremo rigore.
Questa legge, che ha fissato nel 1999 delle norme precise, qui
viene completamente scavalcata. È vero, come diceva il relatore,
che ci sono dei precedenti di legislazione regionale nel Veneto e
nel Molise, ma è altrettanto vero che questi precedenti sono
antecedenti alla "riforma Bersani", di conseguenza pare, sulla base
delle informazioni che abbiamo noi, che siano di fatto
disapplicati.
Ecco che quindi, secondo noi, per le ragioni che ho detto sotto
il profilo sostanziale questa legge contiene anche degli elementi
di illegittimità, i quali pongono in evidenza il contrasto con la
legge n. 20/99 e che creano disparità di trattamento fra operatori
professionisti e operatori non professionisti.
Sulla base delle perplessità che ora ho enunciato, sarebbe
interessante sapere dall'Assessore e dallo stesso relatore se
queste osservazioni sono superabili o se costituiscono dei limiti
invalicabili che individuano quelle ragioni di illegittimità che
enunciavo fermo restando che - tornando anche all'aspetto
procedurale - la concertazione con la categoria interessata non è
affatto intervenuta.
Président
La parole au Conseiller Comé.
Comé (Aut) Sicuramente questa legge che oggi è in discussione va
incontro a quelle richieste che erano state avanzate soprattutto da
chi, come il sottoscritto, ha ricoperto il ruolo di sindaco, quindi
da parecchi amministratori locali che si trovavano in grosse
difficoltà quando dovevano autorizzare questi tipi di
mostre-mercato.
Da questo punto di vista esprimiamo il nostro apprezzamento per
la legge in oggetto in quanto permetterà a una categoria nuova di
persone, cioè gli hobbisti, a gente non professionista, di
partecipare a queste manifestazioni, anche se in numero minimo,
senza avere necessità di presentare tutto quel cumulo di domande
che è richiesto invece a un venditore professionista.
Questo ci lascia un po' perplessi, perché sappiamo che i
venditori professionisti, di fronte alle attuali difficoltà di
mercato e di vendite, si troverebbero invece oggi nelle diverse
mostre-mercato ad avere un numero elevato di hobbisti non
professionisti che sicuramente creerebbe un conflitto tra le due
"categorie".
Oltre a questo la nostra perplessità rimane su quella parte di
articolato che demanda ai comuni l'attività di controllo.
È vero che c'è l'autocertificazione, ma viene demandato al
sindaco di controllare, di verificare e abbiamo qualche perplessità
che in fase applicativa l'amministratore locale riesca a fare
questi controlli; questo potrebbe permettere a qualche hobbista di
diventare un semiprofessionista. Per quanto ci riguarda, sebbene vi
sia questo intervento per sollevare le difficoltà amministrative
dei sindaci, le perplessità che ho sollevato non ci permettono di
dare un giudizio positivo su questo disegno di legge.
Président
S'il n'y a plus de conseillers inscrits à
parler, je ferme la discussion générale.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA) Inizio dalla concertazione. Sul metodo e sulle
procedure, ricordo un recente disegno di legge che era arrivato in
discussione in Consiglio regionale, dove la concertazione forse era
stata perfino troppo approfondita perché fui accusato in quella
sede di aver troppo concertato e quindi di non lasciare più spazio
ai consiglieri perché se tutte le categorie interessate sono
d'accordo sul provvedimento, i consiglieri vanno in difficoltà.
In questo caso, anche se il provvedimento va inquadrato per la
sua importanza, che è più che altro creare non dico una sanatoria,
ma creare una situazione di legittimità in comportamenti che sono
già di per sé molto diffusi, la concertazione c'è stata, ma la
concertazione non significa che tutti quelli che abbiamo sentito
siano di avviso favorevole a quanto viene oggi discusso in
Consiglio. D'altro canto le osservazioni legittime, se vogliamo,
anche di contenuto fatte dal Consigliere Tibaldi, ricalcano punto
per punto le osservazioni che mi sono state fatte da un
rappresentante di categoria che non condivideva l'impostazione di
questo disegno di legge.
Detto questo, noi intendiamo che la concertazione deve essere al
limite un confronto e poi se l'ente pubblico decide, per interessi
di carattere più generale, di portare avanti un provvedimento,
anche se interessi più particolari non condividono tale
provvedimento, noi dobbiamo continuare per la nostra strada.
Questa è una legge che è molto attesa dagli enti locali, i
sindaci in particolare hanno dei grossi problemi interpretativi e
autorizzativi, quindi noi pensiamo che al di là del fatto che sia
una norma specifica non si poteva operare in modo diverso in questo
caso, cioè non si poteva che andare a specificare meglio quella che
è un'attività di per sé molto particolare.
Voglio sottolineare al Consiglio per inquadrare il problema che
qui parliamo dei mercatini, parliamo soprattutto di
specializzazioni merceologiche molto particolari, come
antiquariato, cose vecchie, cose usate, oggettistica antica, libri,
stampe, oggetti di collezione e quindi un'oggettistica che
normalmente non trova occasioni di mercato in attività commerciali
di tipo professionale.
È anche vero che questa legge non è in contrasto con la legge n.
20 perché quella è la legge che regola le mostre e non prevede
attività di tipo commerciale, quindi diventa eccezionale la
presenza in queste occasioni dell'attività commerciale; prova ne è
che questo tipo di attività sta in capo all'Assessorato
dell'industria e commercio, mentre questa è un'attività tipica del
settore commerciale.
È chiaro che nelle mostre e nelle fiere l'attività commerciale è
un'attività complementare e collaterale, quindi è eccezionale la
presenza dell'attività commerciale e professionale.
Qui è l'esatto contrario, diciamo che queste sono mostre per le
quali richiediamo la possibilità con delle tipologie merceologiche
ben precise, con dei limiti ben precisi nel numero di volte in cui
uno può partecipare per nucleo familiare, con tutta una serie di
vincoli che non possono far pensare, se si legge attentamente il
testo di legge, che questa è una liberalizzazione di attività
commerciali per soggetti che possono fare questa cosa in modo
occasionale.
Poi non mi preoccuperei molto delle perplessità sollevate dal
Consigliere Comé, d'altro canto la legge è molto chiara, in quanto
i sindaci rilasciano l'autorizzazione, mi pare molto semplice.
Inoltre la legge prevede delle sanzioni pesanti per coloro che
disattendono. Il Consigliere Comé mi chiedeva come fanno a
divulgare queste sanzioni, ma se diciamo che è pubblicato sul
Bollettino ufficiale della Regione autonoma Valle d'Aosta il
nominativo del soggetto autore dell'infrazione, più diffusa di così
l'informazione!
Del resto non è che possiamo tutte le volte che si va a
comminare una multa o a rilevare un'infrazione andare a telefonare
a tutti i sindaci dei 74 comuni e il controllo che è delegato al
sindaco e agli enti locali mi sembra proprio che vada nella
direzione di decentrare; vogliamo che sia l'Amministrazione
regionale che vada a controllare attività tipiche di iniziative di
enti locali.
Quindi il nostro compito era quello di legiferare, evitare
abusi, evitare comportamenti che non fossero legittimi tenuto conto
che sono esigenze e organizzazioni e gestioni tipicamente degli
enti locali.
Per concludere le finalità di questa legge sono quelle di
permettere di svolgere i mercatini nel modo corretto, mercatini che
chi di noi anche in estate ha occasione di andare in vacanza nelle
località balneari vede che sono diffusi, specialmente nel mese di
agosto e dove anche figure non professionali possono
occasionalmente vendere certi tipi di prodotti.
In questo caso pensiamo di mettere solo anche a livello
regionale gli enti locali nella condizione di operare in questo
senso, in una direzione che ha più che risvolti di tipo
commerciale, risvolti di tipo turistico-promozionale.
Président
On passe à l'examen de la loi article par
article, sur le nouveau texte élaboré par la IV
ème
Commission.
Sur l'article 1
er
la parole au Conseiller Tibaldi
pour déclaration de vote.
Tibaldi (FI) Vede, Assessore, io non mi metto nei panni del
sindaco che deve organizzare una possibile mostra-mercato
all'interno del proprio comprensorio bensì mi metto nei panni del
commerciante, sia esso in sede fissa o sia esso ambulante, in
ipotesi un libraio o un fioraio, il quale vede che, magari nel
corso di un evento che ha rilevanza turistica, in alta stagione o
durante una festa di Paese, dove il sindaco ha pensato di
organizzare una mostra-mercato, davanti alla sua vetrina si colloca
un hobbista che vende libri, fiori o piante o oggetti di
antiquariato di qualunque genere e di conseguenza fa affari in
concorrenza con lui.
Non so come si possa solamente pensare di concertare a senso
unico una normativa di questo peso. Ci saranno fiorai o librai in
Valle d'Aosta che magari avrebbero potuto dire la loro in occasione
dell'elaborazione di questa legge.
È vero che bisogna salvaguardare anche l'iniziativa
turistico-promozionale del piccolo comune che vuole allestire una
mostra-mercato con hobbisti che vengono sul proprio territorio e
vendono i loro prodotti, però è altrettanto vero che questa cosa,
pur essendo lodevole e da difendere, deve armonizzarsi con norme e
categorie professionali che operano sul territorio e per operare
quotidianamente devono combattere con queste trafile burocratiche
che sono imposte dall'ente pubblico e la Regione non fa
difetto.
La preoccupazione nostra non è quindi di mettersi solo nei panni
dei sindaci, ma è anche di mettersi nei panni dei commercianti. Mi
pare che questa attenzione sia mancata da parte non voglio dire
dell'Assessorato, comunque degli uffici che hanno predisposto
questo disegno di legge, i quali fanno capo all'Assessorato.
Allora secondo noi non è che venga tutelato quell'interesse di
carattere generale che diceva l'Assessore Lavoyer; qui gli abusi
non si evitano, ma vengono permessi e vengono permessi solo a una
categoria di operatori che vengono definiti per comodità non
professionali.
Al sindaco si lascia poi anche quel fardello di responsabilità e
di controlli non indifferenti come quello di accorgersi di
eventuali falsità nelle dichiarazioni rilasciate da questi
venditori non professionali o addirittura di provvedere a far
pubblicare sul Bollettino ufficiale della Regione, come se fosse un
bollettino dei protesti, l'eventuale nominativo di colui che sta
abusando della posizione uscendo dalle regole fissate dalla
normativa.
Non ci pare che perlomeno le motivazioni che lei, Assessore, ci
ha fornito oggi tendano a dipanare le nostre perplessità e i nostri
dubbi sulla materia.
Nella relazione si fa riferimento alla necessità di approvare
questa legge e si prevede:
"? Per evidenti ragioni di
equità?"
- si legge testualmente - che:
"? possano prendere
parte anche gli operatori commerciali che esercitano l'attività
commerciale in modo professionale?"
, ma qui non c'è equità, qua
c'è iniquità perché comunque gli operatori professionali avrebbero
un diritto semmai superiore, ma non sono io a dirlo, non è la
logica a dirlo, è la stessa legge n. 20/99 che all'articolo 3,
comma 5, stabilisce la priorità degli operatori professionali,
priorità che qui è stata ribaltata e allora delle due l'una: o
scegliamo prioritaria la norma dell'articolo 3 della legge n. 20
oppure scegliamo come prioritaria la norma che oggi è contenuta in
questo disegno di legge.
Basta aver chiare le idee, ma mi pare che anche nella sostanza
non ci sia chiarezza sufficiente nelle idee del legislatore.
Per queste ragioni non ci sentiamo di dare il nostro voto
favorevole a questa legge anche perché le motivazioni fornite
dall'Assessore sono senz'altro insufficienti.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Per una brevissima precisazione. Non avevo la
presunzione di convincere il Consigliere Tibaldi di votare a favore
di questo disegno di legge, ma volevo solo precisare sul discorso
dell'equità, nel senso che si voleva evitare un equivoco.
Dicendo che possono partecipare categorie commerciali si voleva
evitare l'equivoco che potessero partecipare solo con le attività
merceologiche che sono loro attribuite dal punto di vista della
loro attività specifica, quindi si precisava che possono
partecipare anche operatori che sono professionalmente attivi nel
settore utilizzando quel tipo di manifestazione per poter vendere
anche gli altri prodotti che non fanno parte della loro attività
abituale.
Président
Je soumets au vote l'article 1
er
:
Conseillers présents: 25
Votants: 22
Pour: 21
Contre: 1
Abstentions: 3 (Comé, Lanièce, Marguerettaz)
Le Conseil approuve.
Je soumets au vote l'article 2:
Conseillers présents: 26
Votants: 23
Pour: 22
Contre: 1
Abstentions: 3 (Comé, Lanièce, Marguerettaz)
Le Conseil approuve.
Je soumets au vote l'article 3:
Conseillers présents: 26
Votants: 23
Pour: 22
Contre: 1
Abstentions: 3 (Comé, Lanièce, Marguerettaz)
Le Conseil approuve.
Je soumets au vote la loi dans son ensemble:
Conseillers présents: 26
Votants: 23
Pour: 22
Contre: 1
Abstentions: 3 (Comé, Lanièce, Marguerettaz)
Le Conseil approuve.
