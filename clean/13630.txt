Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 104 del 29 settembre 1993 - Resoconto
OGGETTO N. 104/X - Iniziative per sburocratizzare le procedure
relative al problema delle discariche per i rifiuti per le
ammini­strazioni comunali (Interrogazione).
Interrogazione - Sottolineando la grave situazione per le
imprese, i cittadini e l'ambiente in una regione a vocazione
turistica, derivante dall'irrisolto problema delle discariche;
Considerate le difficoltà in cui si trovano i comuni al fine di
poter autorizzare i cittadini e le imprese allo scarico di
mate­riali inerti, ingombranti e ferrosi;
Rilevati i lunghissimi tempi burocratici (a volte superiori ai
12 mesi) per il rilascio ai comuni richiedenti delle relative
autoriz­zazioni da parte degli Uffici competenti regionali;
Ricordando inoltre il rischio dal punto di vista penale al quale
incorrono gli amministratori degli enti locali, in particolare i
nostri Sindaci;
i sottoscritti consiglieri
interrogano
gli Assessori competenti per conoscere:
1) le iniziative che la Giunta regionale intende impartire per
sburocratizzare le procedure, semplificare le commissioni, ri­durre
i tempi per i pareri.
F.to: Aloisi-Lavoyer-Bich-Piccolo.
Presidente -
Ha chiesto la parola l'Assessore alla
sanità ed assistenza socia­le, Vicquéry.
Vicquéry (UV) -
Voglio anzitutto ringraziare gli
interroganti per la tempestività di questa interrogazione, perché
questo argomento è stato og­getto di incontri, dibattiti e di un
lavoro concreto in questi mesi estivi, sia con incontri all'interno
degli uffici, sia con le organiz­zazioni di categoria.
L'interrogazione vuole sapere quali sono gli intendimenti della
Giunta per sburocratizzare le procedure. A me pare importante prima
chiarire alcuni aspetti, perché nelle premesse si fa rife­rimento
sia ai materiali inerti, sia ai materiali ingombranti e ferrosi.
Sono due temi diversi, perché per quanto riguarda lo smaltimento
degli ingombranti e dei ferrosi la competenza è dei comuni, mentre
per quanto riguarda lo smaltimento dei rifiuti speciali, fra i
quali rientrano anche gli inerti, la competenza è dei produttori
che possono avvalersi di ditte autorizzate dalla regione.
Altro grosso problema riguarda invece la problematica della
realizzazione degli impianti. Su questo devo dire che il tema degli
incontri interni che abbiamo avuto riguarda questa ne­cessità
indispensabile di rivedere le procedure, perché sull'im­pianto
legislativo di base, che è la legge 441/87, si è inserita la legge
regionale n. 6/91 che riguarda il discorso della valutazio­ne di
compatibilità ambientale. Questo inserimento ha creato sicuramente
un allungamento nelle procedure.
Sinteticamente la procedura da seguire è la seguente. I comuni
richiedono ad un gruppo tecnico di lavoro un sopralluogo per
verificare se l'area individuata è idonea oppure no. La seconda
fase riguarda la presentazione del progetto di massima alla VIA, là
dove non c'è il rappresentante dell'Assessorato regiona­le alla
sanità, che interviene in una fase successiva. La terza fase è
l'elaborazione di un progetto esecutivo, la quarta fase ve­de la
presentazione del progetto esecutivo ad un gruppo tecnico di lavoro
di cui fanno parte ben 18 persone, rappresentanti dei vari
assessorati: sanità, lavori pubblici, agricoltura, ambiente,
sovrintendenza, urbanistica, e dell'USL. La quinta fase riguar­da
l'approvazione da parte della conferenza prevista sempre dalla
legge 441, a cui partecipano gli stessi componenti del gruppo
tecnico di cui dicevo prima, e partecipa anche il sindaco che viene
sentito. Dopo di che, se vengono superate tutte queste fasi, il
progetto viene approvato dalla Giunta regionale sulla base delle
risultanze della conferenza e viene rilasciata
l'auto­rizzazione.
Dicevo che si rende necessario rivedere questa procedura,
per­ché l'inserimento fra la seconda e la terza fase della
procedura VIA allunga enormemente i tempi, e c'è il rischio
concreto che alcuni membri dei vari gruppi tecnici della
conferenza, che partecipano ad organismi diversi, si esprimano in
modo diverso a seconda della sede in cui si trovano. Questa è una
grossa anomalia, a cui dobbiamo per forza far fronte.
L'intendimento della giunta è quello di preparare un
provve­dimento di modifica della legge regionale n. 6 limitatamente
all'aspetto delle discariche per inerti, e incaricare i gruppi che
si sono costituiti all'interno dell'accordo fra amministrazioni
comunali e regioni, per esaminare le soluzioni operative e per
semplificare questa procedura.
Ciò detto, devo però far presente che la situazione non è così
drammatica come si vuole far intendere. A tutt'oggi le discari­che
autorizzate in Valle d'Aosta sono 16, i progetti presentati sono
17, di cui 11 in fase di approvazione che hanno già supera­to lo
scoglio del VIA, per cui siamo a 34-35 comuni della Valle d'Aosta
serviti. Alcuni di questi si sono mossi ritenendo giu­stamente che
sia un compito dell'amministrazione comunale dare dei servizi alla
cittadinanza, intesa in senso globale; altri non hanno preso in
carico questo problema e si trovano in gros­se difficoltà.
Grossissimi comuni, centri turistici tipo Cour­mayeur, Aosta ed
altri hanno un problema irrisolvibile, perché non avendo
identificato le aree dovrebbero rivolgersi presso comuni vicini che
a malapena riescono a smaltire i materiali prodotti.
La strada per uscirne, su cui si sta lavorando, è quella del
rici­clo e del recupero dei materiali inerti; è intendimento
dell'as­sessorato costituire un gruppo di lavoro tecnico fra
Assessorato alla sanità e Assessorato all'ambiente per mettere in
piedi un impianto di questo genere. Incontri ci sono già stati con
le or­ganizzazioni di categoria, con le associazioni industriali. I
tempi non sono brevi perché l'installazione di impianti di que­sto
genere per il recupero di materiali inerti è lunga, i costi so­no
sostenuti perché si supera il miliardo e mezzo di lire, però è la
strada da seguire perché la semplice discarica di materiali inerti
non è più una soluzione, vista a lungo termine.
Presidente -
Ha chiesto la parola l'Assessore
all'ambiente, territorio e tra­sporti, Riccarand.
Riccarand (VA) -
Ad integrazione di quanto ha
detto l'Assessore Vicquéry, volevo fornire alcuni dati per quanto
riguarda la procedura di valuta­zione di impatto ambientale per
discariche di materiali inerti.
Dal luglio '92 all'agosto '93 sono stati sottoposti a procedura
di VIA 25 progetti di discariche per materiali inerti, di cui 24
hanno concluso la procedura, l'ultimo è il progetto del Comune di
Doues che è in pubblicazione adesso.
Il comitato scientifico per l'ambiente ha esaminato 24 progetti
di discariche esprimendo 22 pareri favorevoli e 2 pareri nega­tivi,
riferiti a Chamois e Courmayeur.
I pareri del comitato sono stati recepiti dalla giunta regionale
ed i tempi medi di espletamento della procedura di VIA sono di 4
mesi per i casi in cui c'è una procedura semplificata e di 5 mesi
per la procedura ordinaria.
Come si può notare da questi dati, la procedura di VIA in sè non
ha dei tempi particolarmente lunghi. Il problema è di
co­ordinamento fra quella che è una procedura di VIA e le altre
procedure che fanno capo all'Assessorato alla sanità. Si tratta di
due procedure che devono essere coordinate meglio, perché sono
frutto di due legislazioni di tipo diverso; quindi è in quel senso
che si sta lavorando e si esaminerà il modo per meglio co­ordinare
le due procedure.
Vorrei sottolineare quanto ha detto l'Assessore Vicquéry, che
questo problema va sicuramente affrontato con una semplifi­cazione
e un miglior coordinamento delle pratiche di autoriz­zazione delle
discariche; però è rilevante anche riuscire ad im­postare la
questione in modo diverso, cioè non solo concepire gli inerti come
materiali da mettere in discarica, ma materiali da riutilizzare.
Oggi ci sono le tecniche, ci sono le possibilità, le attrezzature
per utilizzare questo materiale; si sta costituendo un gruppo di
lavoro proprio per andare in quella direzione di concepire l'inerte
non solo come materiale da mettere in disca­rica, ma come materiale
recuperabile e riutilizzabile anche nell'attività edilizia.
Presidente -
Ha chiesto la parola il Consigliere
Piccolo.
Piccolo (ADP-PRI-Ind)
- Intanto voglio
ringrazia­re l'Assessore Vicquéry per la sua conoscenza encomiabile
delle procedure; è proprio sul problema delle procedure che si
voleva arrivare con la nostra interrogazione.
Vorrei ricordare brevemente ai consiglieri che chi ha fatto,
co­me me, il sindaco, sa benissimo quali sono le incombenze al di
là degli interventi e dei propositi fatti dagli assessori, quali
so­no i tempi; per le procedure burocratiche e i tempi purtroppo
alcuni uffici non li riconoscono tali. Sapete tutti che le
incom­benze dei sindaci sono quelle della tutela del territorio e
della competenza in materia di ambiente, e sapete quali sono gli
uf­fici che purtroppo colpiscono con avvisi di garanzia i nostri
sin­daci. Questo problema delle discariche mi è stato sottolineato
proprio da una serie di sindaci, non ultimi alcuni quelli che hanno
espresso attraverso la stampa i problemi relativi. Pro­prio questo
è lo spirito dell'interrogazione, cioè rivedere tutte quelle che
sono le procedure.
Mi sono prodigato - e non nascondo i tempi (15 giorni) - per
cer­care di seguire tutto l'iter procedurale, a cui faceva
riferimento l'assessore Vicquéry, proprio per quella incongruenza
che tra la 441 e la 6 esiste, nel senso che le procedure per quanto
riguar­da la fase istruttoria comportano una serie di competenze e
di pareri impegnagnando molti uffici, per cui al di là dell'aspetto
che è di competenza del comune, quando l'amministrazione fa
richiesta all'amministrazione regionale, ecco che subentrano una
serie di pareri che vengono espressi dall'assessorato
all'agricoltura e foreste nei servizi vari, dalla sovrintendenza
belle arti. Va qui sottolineato che i pareri espressi dalla
sovrin­tendenza richiedono tempi lunghissimi. Esperienze in questo
senso le abbiamo tutti e non solo nel settore delle discariche, ma
anche in altri settori per i quali è richiesto il parere della
sovrintendenza. Perciò anche qui l'invito che rivolgo
all'asses­sore è di studiare una procedura più snella
nell'esprimere i pa­reri di competenza della sovrintendenza. Deve
essere inoltre espresso il parere da parte dell'Assessorato ai
lavori pubblici per quanto riguarda la distanza dei corsi d'acqua,
i problemi della stabilità e degli smottamenti; anche qui una serie
di in­trecci dei vari uffici dell'Assessorato ai lavori
pubblici.
Non ul­timo il parere della sanità, che è quello conclusivo cui
faceva ri­ferimento l'Assessore Vicquéry quando parlava della
conferen­za dei servizi, composta da ben 18 elementi. A questo
riguardo mi permetto di dare alcuni suggerimenti agli assessori
compe­tenti.
Come evidenziava anche l'Assessore Vicquéry, non sem­pre sono
presenti gli stessi componenti, non ci sarebbero pro­blemi se ci
fosse il dirigente che ha già seguito e firmato la pratica dei vari
assessorati dando il parere, perciò ne conosce il contenuto, invece
spesso succede che non è presente e demanda ad un funzionario dei
vari assessorati che tra l'altro non è lo stesso che ha seguito
l'istruttoria. Immaginate cosa succede: un componente esprime un
parere contrario a quello espresso in precedenza da un altro
collega dell'assessorato competente, pertanto tutta la pratica
ritorna indietro.
E a questo punto arriva il parere del VIA, cioè rispetto a tutta
la fase istruttoria, pertanto arriva dopo, ed ecco l'intersecazione
per la quale occorre - ed è la proposta - inserire il VIA nella
fase istruttoria, in modo che non si arrivi prima della conferenza
che il VIA esprima il parere contrario, come è successo in alcuni
casi. Il che vuol dire che saltano tutti i pareri espressi
favore­volmente dai vari assessorati competenti.
Qual è la proposta? Tornando a quella che era stata avanzata
dall'associazione sindaci e dal direttivo dei sindaci, la proposta
è quella di istruire un ufficio, specifico che abbia proprio "la
potestà istruttoria" per quanto riguarda tutte le progettazioni. Il
riferimento e la collocazione dell'ufficio, questo lo lascio alla
discrezione della giunta, ma sicuramente si potrebbe indivi­duare
presso l'Assessorato ai lavori pubblici un "ufficio istrut­torio"
che ha la competenze e che possa esprimere i pareri per
qualsivoglia progettazione o richiesta che vengono avanzate dai
comuni.
Uno snellimento di questo tipo creerebbe tempi sicuramente più
brevi e soprattutto renderebbe più snella anche quella che è
l'espressione dei vari pareri e le autorizzazioni che vengono
ri­lasciate.
Un ultimo appello alla Giunta regionale, ma soprattutto
all'As­sessore all'ambiente: di discariche sul territorio ne
vediamo tutti i giorni percorrendo le nostre strade, sicuramente
non è una bella immagine che si crea alla Valle d'Aosta, per cui
non c'è altra soluzione che quella di snellire le procedure in
primis dando alla nostra regione una facciata di regione a
vocazione turistica. Oltretutto incombono nei confronti delle
figure dei "primi cittadini" le responsabilità con gli avvisi di
garanzia, che sicuramente non fanno piacere agli avvisati e tanto
meno agli amministratori in genere, perché sono tante già le
responsabi­lità senza che si aggiungano altre difficoltà, dovute
agli in­ghippi di tipo procedurale.
Ringrazio gli assessori per le risposte, con l'augurio che le
pro­cedure vengano snellite al massimo, ed invitando soprattutto i
funzionari a ricordarsi che per quanto riguarda i pareri occorre
cercare di esprimerli nei tempi più ristretti possibile.
