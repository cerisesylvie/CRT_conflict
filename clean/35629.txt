Classificazione
AGRICOLTURA



Oggetto del Consiglio n. 96 del 25 settembre 2013 - Resoconto
OGGETTO N. 96/XIV - Interrogazione: "Definizione degli
obiettivi prioritari per il programma di sviluppo rurale della
Valle d'Aosta 2014-2020".
Président -
Pour la réponse, la parole à l'Assesseur
Testolin.
Testolin (UV)
- Merci Président.
Punto 1:
"se nel programma di sviluppo rurale della Valle
d'Aosta 2014-2020 sono stati definiti gli obiettivi prioritari su
cui concentrare le misure più significative e, nel caso, quali sono
questi obiettivi"
. Si segnala come la bozza di regolamento
sullo sviluppo rurale nel periodo 2014-2020 individua, in
continuità con l'attuale periodo di programmazione, i 3 obiettivi
generali: competitività del settore agricolo; gestione sostenibile
delle risorse naturali e azioni per il clima; sviluppo territoriale
equilibrato; e le 6 priorità dell'Unione Europea in materia di
sviluppo rurale: promuovere il trasferimento di conoscenze ed
innovazione nel settore agricolo e forestale, nelle zone rurali;
protezione di competitività nell'agricoltura in tutte le sue forme
e la redditività delle aziende agricole; promuovere
l'organizzazione della filiera agroalimentare e la gestione dei
rischi nel settore agricolo; preservare e ripristinare e
valorizzare gli ecosistemi dipendenti dall'agricoltura e dalle
foreste; incentivare l'uso efficiente delle risorse e il paesaggio
ad un'economia a bassa emissione di carbonio e resilienti al clima
nel settore agroalimentare e forestale; adoperarsi per l'inclusione
sociale, la riduzione della povertà e lo sviluppo economico nelle
zone rurali.
Nella primavera 2013, il Governo regionale, nel documento
"Stratégies VdA 2020", ha delineato le sue priorità di intervento
per il settore agricolo, da attuare principalmente attraverso il
programma di sviluppo rurale 2014-2020: mantenimento del tessuto
agricolo sul territorio regionale, migliorando la competitività
delle aziende agricole e, nel contempo, garantendo la tutela del
paesaggio e la sua umanizzazione; qualità e valore aggiunto delle
produzioni, con particolare attenzione al prodotto fontina;
priorità ai giovani agricoltori al ricambio generazionale;
diversificazione delle produzioni agricole e delle attività
aziendali; promuovere lo sviluppo locale di tipo partecipato.
Su queste attività regionali, ma non solo, si concentrerà
l'azione del PSR 2014-2020, secondo una logica di intervento che,
oltre a garantire la piena continuità con l'attuale PSR, si
incardina sulle sei priorità dell'Unione europea di cui sopra. In
quest'ottica, le misure più significative dell'attuale programma
saranno tradotte, previo adeguamento, ai nuovi dispositivi
comunitari nel piano di sviluppo rurale 2014-2020. Con apposito
provvedimento dirigenziale, nell'ottobre 2012, la costituzione del
PSR 2014-2020 è stata affidata ad un gruppo di lavoro assessorile,
coordinato dalla Struttura politiche regionali per lo sviluppo
rurale, che vede il coinvolgimento anche del Dipartimento risorse
naturali. Nel gruppo di lavoro principale sono stati creati alcuni
sottogruppi di lavoro, dedicati ad argomenti specifici quali: i
giovani agricoltori, gli investimenti aziendali, le misure
ambientali, la diversificazione in attività non agricole e le
connessioni con il primo pilastro della PAC. Ai sottogruppi
partecipano le associazioni di categoria e l'Institut agricole.
Allo stato attuale, il risultato dei lavori dei vari sottogruppi è
stato l'elaborazione delle prime bozze di schede di misura per il
PSR 2014-2020. Per la definizione delle stesse, l'autorità di
gestione del PSR terrà conto dei contributi delle strutture
regionali e del partenariato socioeconomico ambientale ed
istituzionale, pervenuti nel corso del 2013, a seguito della
condivisione del documento "Stratégies VdA 2020".
Punto due:
"se rimarranno come tali per il prossimo settennio
i premi e le misure a sostegno del mancato reddito degli
agricoltori o se ne prevede una diversa modulazione"
; si
segnala come, nel nuovo periodo di programmazione, l'integrazione
al reddito degli agricoltori potrebbe essere garantita da una
maggiore connessione tra i premi diretti del primo pilastro della
PAC e le misure a superficie del secondo pilastro, vale a dire
sullo sviluppo rurale. In merito ai premi diretti, la discussione
sia a livello comunitario, sia a livello nazionale, è ancora
aperta. Dal punto di vista operativo, gli Stati membri dovranno
procedere alle seguenti attività: scelte e fissazioni dei massimali
delle diverse componenti del pagamento diretto, definizione dei
criteri di assegnazione dei titoli, gestione della riserva
nazionale, definizione della soglia minima di pagamenti,
definizione di agricoltore attivo, applicazione della
regionalizzazione del pagamento e definizione dei relativi criteri
identificativi delle Regioni, convergenza interna (modalità, tempi
e limiti). Non è quindi possibile, allo stato attuale, stimare la
futura incidenza dei premi diretti sul reddito delle aziende
agricole valdostane. Peraltro, sta proseguendo l'azione politica e
tecnica di confronto presso le istituzioni europee, che
l'Assessorato dell'agricoltura svolge in modo costante e unitamente
alle Regioni e Province autonome dell'arco alpino.
In merito alle misure a superficie dello sviluppo rurale
(indennità compensativa, indennità natura 2000, agroambiente,
agricoltura biologica), per comprendere le reali possibilità e i
nuovi vincoli è necessario attendere la pubblicazione dei testi
definitivi dei regolamenti per lo sviluppo rurale e sul primo
pilastro, nonché gli altri atti delegati, che la Commissione
europea si riserva di redigere ai sensi dei suddetti regolamenti.
Ciononostante, per l'indennità compensativa nelle zone
svantaggiate, sembra confermato un premio massimo di circa 450 euro
a ettaro che, pur risultando leggermente inferiore ai premi massimi
stabiliti dall'attuale PSR, potrebbe essere aumentato nelle zone
svantaggiate attraverso opportune giustificazioni. L'eventuale
differenza di premio, inoltre, potrebbe essere compensate dalle
nuove componenti del primo pilastro, segnatamente il premio base,
la componente aggiuntiva per le zone svantaggiate e il
greening
che, stante alle prime indicazioni, potrebbe essere
un vantaggio delle agricolture estensive, quali quella nostra di
montagna.
In merito alle altre misure a superficie, sono allo studio nuove
azioni volte al mantenimento e alla conservazione di pratiche
agricole tradizionali, il cui venir meno porterebbe al degrado
delle superfici coltivate e alla perdita di biodiversità. Si tratta
di una novità molto interessante per la Valle d'Aosta che è stata
reintrodotta nelle linee guida comunitarie e che permetterebbe di
elaborare azioni agroambientali più adeguate alla realtà regionale.
In sintesi, è prevista una rimodulazione delle misure a sostegno
del mancato reddito, ma il programma del sistema premiale deve
essere considerato nella globalità degli interventi sul primo e sul
secondo pilastro, e non è oggi possibile quantificare l'impegno in
termini compensativi, tenuto anche conto del fatto che il riparto
tra le Regioni delle risorse UE, destinate all'Italia, è ancora da
discutere e da definire. La stima è che la quantità di risorse
europee e statali che arriveranno alla Valle d'Aosta per il
settennio 2014-2020 dovrebbe comunque essere in linea con la
dotazione del PSR 2007-2013.
Punto tre:
"cosa succederà nel 2014, anno in cui sarà
esaurito il PSR 2007-2013 ma non sarà ancora entrato in vigore il
PSR 2014-2020, soprattutto per quanto riguarda le misure di
sostegno al reddito agricolo senza le quali molte aziende sarebbero
costrette alla chiusura"
? Con la nuova programmazione
2014-2020, il meccanismo della codecisione del Parlamento europeo e
del Consiglio europeo è stato adottato anche per le politiche
agricole, ma sta determinando un prolungamento dei tempi di
approvazione delle proposte regolamentari per la nuova PAC
2014-2020, le quali dovrebbero essere licenziate entro la fine del
2013 o nei primi mesi del 2014. Obiettivo delle Regioni è di vedere
approvati i propri PSR entro il termine del 15 maggio 2014, termine
che permetterebbe l'ammissibilità delle domande 2014 al nuovo PSR,
attingendo quindi da subito alle risorse dello stesso. Tuttavia,
tenendo conto che i regolamenti non sono ancora stati approvati, e
in base all'esperienza dei precedenti PSR che hanno richiesto per
le Regioni lunghi negoziati per la Commissione europea, si ritiene
difficoltoso poter disporre del nuovo PSR approvato entro il 15
maggio prossimo, il che determinerebbe la necessità, per pagare i
premi a superficie 2014, di dover ricorrere a risorse regionali da
erogare nel corso del primo anno. Nell'attuale fase di
programmazione 2007-2013, la Regione, al fine di garantire
l'attuale livello dei premi, ha pesantemente contribuito al PSR con
fondi aggiuntivi propri per oltre 50 milioni di euro. La garanzia
di analoghi livelli di premio per il periodo 2014-2020, al di là
del peso che potrà avere il primo pilastro nella composizione dello
stesso, richiederebbe nuovamente, da parte della Regione, uno
stanziamento di cospicue risorse aggiuntive proprie, i cosiddetti
"Top-up". La valutazione, in questo senso, è comunque vincolata
all'effettiva capacità e possibilità di poter garantire questi
impegni, i fondi, stante l'attuale situazione economica e
finanziaria.
Pertanto, per ritornare al 2014, l'alternativa ipotetica al
pagamento con i fondi di un PSR già approvato è quella di una
campagna 2014, che diventerà trascinamento del PSR 2007-2013, per
il cui finanziamento sarebbe necessario uno stanziamento di
specifiche risorse regionali aggiuntive proprie, da reperirsi sui
bilanci 2014-2015. Tale possibilità non potrà però, ovviamente,
prescindere dall'analisi delle possibili disponibilità finanziarie;
se poi volete, farò avere una copia della stessa.
Président
- La parole au collègue Chatrian.
Chatrian (ALPE)
- Grazie Presidente. Grazie Assessore per
la sua risposta.
Questa iniziativa potremmo discuterla penso per ore, dato che
richiede...l'obiettivo nostro era quello di chiedere un attimo la
fotografia di cosa si è fatto e di cosa state facendo come Governo
regionale, soprattutto.
Parto dalla terza risposta. La linea rimane
telle quelle
a quella della scorsa legislatura: già allora, l'allora Assessore
Isabellon ci disse che per la copertura 2014 si dovranno cercare
dei fondi regionali per dare corso...diciamo alla parte
finanziaria. Auspico assolutamente che il Governo regionale
innanzitutto, da subito, non dal 2015, da subito, nel 2014,
accantoni realmente queste risorse.
Ma i due punti più importanti, a nostro avviso, erano il punto 1
ed il punto 2. Grazie Assessore che ci ha illustrato soprattutto le
bozze di regolamento, le linee guida della Comunità europea, i
grandi macrosistemi, le grandi macrolinee o le eventuali
rimodulazioni. Noi, però, scusi Assessore, noi volevamo sapere
sinceramente qual è la posizione del Governo regionale; Assessore
Testolin, noi volevamo sapere qual è la "sua" posizione politica!
Ci fa piacere che abbia messo in campo diversi gruppi di lavoro, ci
fa piacere che i dirigenti stiano lavorando, ci fa piacere che ci
siano anche dei sottogruppi, ci fa piacere che ci siano dei
funzionari, ci fa anche molto piacere che ci siano anche le
attività, ha parlato dell'Institut Agricole, ha parlato delle varie
associazioni...sinceramente, però, non ci fa piacere, perché lei al
punto 1 non ci ha risposto! Quali sono le priorità del Governo
Rollandin sugli obiettivi del prossimo piano di sviluppo rurale?
Quali sono le priorità dell'Assessore Testolin? Le priorità sono
sui giovani agricoltori? Le priorità sono sulla parte innovazione?
Le priorità sono su quali misure? Noi avremmo gradito non una
risposta tecnica.
Capiamo che l'argomento è più che complesso e articolato, le
linee guida dettate dalla bozza di regolamento ci sono, sono
scritte nero su bianco, ma avremmo gradito una risposta di due
minuti, due minuti: un minuto per il punto 1 e un minuto per il
punto 2. La domanda del punto 1: "quali sono gli obiettivi definiti
prioritari su cui concentrare le misure", cioè fare gli sforzi,
quali sono queste misure? Tre, due, quattro, e poi da lì declinare,
indubbiamente tutta l'articolazione, perché le linee guida della
bozza di regolamento per il prossimo settennio 2014-2020
intervengono soprattutto sul partenariato, sulla governance, a più
livelli...e avremmo gradito che cosa? Avremmo gradito una risposta
di natura politica, la "sua" posizione, la posizione di questo
Governo sul prossimo piano di sviluppo rurale. Avremmo gradito,
come dicevo prima...quali sono le priorità sul beneficio agli
agricoltori diretti o tramite associazioni miste di agricoltori o
altri gestori del territorio? Sui consorzi di miglioramento
fondiario che gestiscono l'irrigazione secondo metodi innovativi?
Facciamo un esempio sul discorso della razionalizzazione dell'uso
dell'acqua? Avremmo gradito l'impegno legato a zone con
caratteristiche naturali specifiche, avremmo gradito una risposta,
sinceramente, di natura politica, per dire: "il prossimo settennio
punteremo su queste quattro misure, su queste tre misure, e
lavoreremo di conseguenza su queste misure".
Purtroppo non abbiamo sentito nulla, nulla di tutto ciò, se non
quello che abbiamo tantissimi gruppi che stanno lavorando. La
domanda, indubbiamente, era di natura politica e avremmo voluto
sapere quali sono le indicazioni che sono state impartite da lei,
dall'organo politico. Non le abbiamo capite! Non so se ci sono, non
ci sono, ci sono poche idee, molto confuse. Non vorremmo...e da qui
il gruppo di ALPE è molto preoccupato...non vorremmo che foste di
nuovo caduti dalla padella nella brace per il prossimo piano di
sviluppo rurale. Allora noi sicuramente riproporremo non solo
queste iniziative, ma la volontà di portare nelle sedi opportune,
in commissione, e capire soprattutto quali sono e, se avete idee,
quali sono le vostre idee e le vostre priorità.
Dieci secondi, Presidente Rini, sulla domanda n. 2. La domanda
era specifica, lei mi ha parlato solo ed esclusivamente di
rimodulazione. Anche su questo noi avremmo gradito conoscere da lei
quali sono le idee per rimodulare le indennità compensative, quali
sono le idee, non dei funzionari con tutto il rispetto, non dei
dirigenti dell'assessorato, ma dato che le linee guida europee ci
sono, avremmo gradito una sua risposta di natura politica! Non
l'abbiamo avuta, purtroppo! Presenteremo un'iniziativa che andrà in
quella direzione per discutere nelle sedi opportune, in
commissione. Però, Assessore Testolin, le chiediamo sinceramente di
non farci lo stato dell'arte delle linee guida o le bozze di
regolamento...avremmo gradito sapere quali sono le posizioni del
Governo Rollandin per il settennio 2014-2020! Grazie.
Président
- On peut passer au point 8 à l'ordre du
jour.
