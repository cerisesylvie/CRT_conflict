Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula



Oggetto del Consiglio n. 691 del 10 giugno 2021 - Resoconto
OGGETTO N. 691/XVI - Inizio della discussione generale sul
D.L. n. 27: "Assestamento al bilancio di previsione della Regione
autonoma Valle d'Aosta/Vallée d'Aoste per l'anno 2021, misure di
sostegno all'economia regionale conseguenti al protrarsi
dell'emergenza epidemiologica da COVID-19 e primo provvedimento di
variazione al bilancio di previsione della Regione per il triennio
2021/2023".
Bertin (Presidente) -
Riprendiamo con i lavori del
Consiglio. Nel frattempo, sono stati depositati sia gli emendamenti
che gli ordini del giorno. Avevamo convenuto nella riunione della
Conferenza dei Capigruppo l'inversione dell'ordine del giorno nel
momento in cui fossero stati disponibili gli emendamenti. Pertanto,
se siete d'accordo, non metto in votazione l'inversione dell'ordine
del giorno ma, inizierei direttamente con il disegno di legge n.
27. Se non ci sono questioni, partiamo con l'esame del disegno di
legge.
Sono stati depositati due ordini del giorno, del consigliere
Chatrian e altri e del consigliere Baccega e altri. Sono inoltre
stati depositati un emendamento del consigliere Malacrinò, cinque
emendamenti dell'assessore Bertschy e altri otto emendamenti
dell'assessore Marzi. Il relatore di maggioranza del disegno di
legge in questione è il consigliere Malacrinò, presidente della II
Commissione. Il relatore di minoranza è il consigliere Aggravi. Per
la relazione si prenota il consigliere Malacrinò, a cui passo la
parola.
Malacrinò (PCP) -
Il provvedimento che ci accingiamo a
discutere e infine a licenziare sarà il documento più importante e
più atteso che approveremo nel corso di quest'anno. Un intervento
che la nostra comunità, tanto provata dalla pandemia, attende da
tempo. Come sappiamo purtroppo la politica non sempre riesce a
rispondere celermente alle aspettative, in quanto i tempi il più
delle volte sono dettati da vincoli di contabilità pubblica che
risultano difficili da spiegare anche tra addetti ai lavori. Meno
di un mese fa abbiamo approvato il rendiconto che ha fotografato un
avanzo libero che ammontava a circa 185 milioni e avevamo affermato
che sarebbero stati messi in larga parte a disposizione per una
iniziativa di sostegno, ristoro e investimenti alla quale tutto il
Consiglio stava lavorando da qualche settimana. Oggi diamo corso a
quello che ci eravamo proposti mettendo in campo una manovra da 129
milioni di euro. Questa legge si aggiunge ad altri provvedimenti
già approvati nel corso della legislatura, che andavano nella
direzione degli aiuti a imprese e famiglie. Ricordo le due norme
che permettevano la sospensione dei mutui e l'iniziativa a sostegno
dei lavoratori che erano rimasti senza alcun tipo di copertura.
Il disegno di legge contiene, oltre all'assestamento di
bilancio, le misure a sostegno dell'economia e la prima variazione
di bilancio. Questi provvedimenti assumono una connotazione
particolare a causa della crisi epidemiologica che ancora ci
colpisce. La misura ha l'arduo compito di riuscire a mitigare una
crisi economica e sociale che è altrettanto grave. Sono previsti
interventi eccezionali in diversi settori che, a nostro avviso,
dovrebbero aiutare le famiglie e le imprese a uscire dalla
situazione attuale.  Conosciamo bene la particolarità del
bilancio regionale e in questo particolare momento riteniamo
fondamentale cercare di dare un forte impulso all'economia, la cui
ripresa potrebbe garantirci ulteriori risorse per i prossimi
bilanci e ulteriori aiuti e sostegni per i prossimi anni.
Il provvedimento che riguarda gli aiuti è contenuto nel corposo
documento che attualmente è composto da 69 articoli, in particolare
al titolo II vengono elencate tutte le misure messe in campo a
sostegno dell'economia regionale. Il totale delle somme messe a
disposizione per aiuti si aggira intorno agli 80 milioni di euro,
che si affiancano a misure nazionali già messe in campo e ad altre
che speriamo vengano approvate.
Oltre alle somme messe a disposizione dell'ente, ci sono alcuni
provvedimenti importanti che dovrebbero avere un effetto leva. Mi
riferisco in particolare alla misura degli investimenti dove a
fronte di un incentivo, un contributo del 30 percento, l'impresa
deve investire il restante 70, così come è anche previsto per gli
interventi a sostegno del commercio dei prodotti agroalimentari
regionali di qualità. Un'altra misura concepita per avere un
effetto moltiplicatore, molto attesa e richiesta dalle categorie, è
contenuta negli articoli 14, 15 e 18 che si riferiscono alle
attività messe in campo per il finanziamento di investimenti o per
la ristrutturazione del debito. Come detto nel corso dei lavori
difficilmente le norme riescono ad accontentare tutti, ma crediamo
di aver messo in campo un intervento piuttosto completo, che cerca
di mettere insieme passato, presente e futuro, cercando in qualche
modo di ristorare le imprese da danni subiti, dare un sostegno alle
famiglie, ai lavoratori e infine incentivare le misure per gli
investimenti.
La misura interviene su tutte le fasce di reddito, con
particolare attenzione anche a quelle più deboli. Questo
provvedimento, in particolare con l'articolo 42, prevede
un'esenzione dal pagamento dell'addizionale IRPEF per i redditi
fino a 15 mila euro, un piccolo segnale che va nell'ottica di una
redistribuzione del reddito. Oltre a questo articolo sono presenti
importanti interventi nel campo sociale a sostegno delle famiglie
che hanno avuto una riduzione delle attività lavorative o del
reddito attestata dall'ISEE.
Sempre sullo stesso solco si inserisce l'iniziativa a favore di
assegnatari di alloggi di edilizia residenziale, con una misura che
prevede il dimezzamento dei canoni di locazione per il periodo
ottobre 2020 e marzo 2021, da applicare per alcune fasce ISEE.
Inoltre, come forza politica, non possiamo non accogliere
favorevolmente tutto ciò che verrà fatto in materia di politiche di
lavoro a sostegno dell'occupazione. Ricordiamo che su questo tema
con questa iniziativa vengono messi a disposizione fondi per 19
milioni di euro.
I provvedimenti sono tutti importanti e immagino verranno
illustrati dettagliatamente nel corso della giornata. Credo però
che il nostro lavoro su questo tema non si esaurisca oggi e
affinché la misura abbia successo abbiamo anche il compito di
portare a conoscenza tutta la popolazione circa le opportunità date
dall'approvazione della presente misura.
Come già detto, questo lavoro è frutto di una importante e
fattiva collaborazione della Giunta con tutti i gruppi regionali.
Il lavoro che normalmente spetta alle Commissioni è stato svolto
nel migliore dei modi, con diverse riunioni che hanno visto
partecipare a più riprese Chambre Valdôtaine, parti sociali, ordini
dei commercialisti e uffici regionali, tutti soggetti a cui va il
mio ringraziamento a nome della II Commissione consiliare.
Il disegno di legge 27, concernente "Assestamento al bilancio di
previsione della Regione autonoma Valle d'Aosta/Vallée d'Aoste per
l'anno 2021, misure di sostegno all'economia regionale conseguenti
al protrarsi dell'emergenza epidemiologica da COVID-19 e primo
provvedimento di variazione al bilancio di previsione della Regione
per il triennio 2021/2023", è stato presentato dalla Giunta
regionale in data 8 giugno 2021, è stato portato all'attenzione
della II Commissione affari generali in data 9 giugno 2021, che ha
espresso all'unanimità il proprio parere favorevole.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Cari colleghi, finalmente oggi
questo testo di legge approda in Consiglio regionale, lo dico
perché il percorso avviato nel mese di marzo è stato intenso e ha
visto il coinvolgimento di tutti i gruppi politici rappresentati in
quest'aula, nonché della maggior parte delle strutture tecniche
regionali. Sin dalla discussione del bilancio tecnico di dicembre,
le forze di opposizione si sono date disponibili in più riprese
alla definizione di misure condivise a sostegno dell'economia
regionale a fronte del protrarsi dell'emergenza da Covid-19. Non lo
neghiamo e come abbiamo già più volte detto queste misure potevano
e dovevano arrivare prima, ma oggi abbiamo la certezza che questo
lavoro possa finalmente concretizzarsi con le dovute erogazioni dei
sostegni regionali all'imprenditoria, al mondo del lavoro, alle
professioni di montagna e delle famiglie valdostane.
A nome dei gruppi consiliari di Lega Vallée d'Aoste e di Pour
l'Autonomie, con questa relazione intendiamo porre l'attenzione su
alcuni aspetti che riteniamo importanti ai fini della valutazione
complessiva del disegno di legge in esame. Va detto, a generale
premessa, che a fronte della prima discussione sulle ipotesi di
misure di sostegno alla nostra economia, come gruppi di opposizione
abbiamo voluto formulare sin da subito alcune misure integrative
volte soprattutto a dare una risposta il più completa possibile a
tutto il tessuto economico e sociale valdostano, nonché potenziare
significativamente il budget complessivo delle misure inserite in
legge, dando tra l'altro anche il nostro contributo alla
definizione del testo oggi in discussione. In particolare abbiamo
formulato due proposte di carattere sociale e il potenziamento
delle misure di politiche di accesso al credito che hanno trovato
sin da subito la convergenza necessaria da parte della maggior
parte dei componenti del tavolo di lavoro costituito.
Con riferimento alle misure inserite nel titolo II della legge
si è potuto confermare come il lavoro già svolto alla fine della
scorsa legislatura, nella sofferta elaborazione della ormai famosa
legge 8, abbia permesso di perfezionare e implementare alcune
importanti misure, tra cui il bonus ai titolari di partita IVA,
quello a favore dei gestori di bed and breakfast, i contributi al
settore agricolo, le misure di rilancio a sostegno del commercio
dei prodotti agroalimentari regionali di qualità, nonché i
contributi agli investimenti, misure che intendono fornire un aiuto
il più diretto e semplice possibile alle nostre imprese ed
esercenti attività imprenditoriale.
Riteniamo importante precisare che ai fondi regionali stanziati
all'articolo 9, per il bonus a favore dei titolari di partita IVA,
20 milioni di euro, sono aggiunti anche i fondi trasferiti dallo
Stato centrale alla Regione, nell'ambito delle misure del
cosiddetto decreto sostegni, quel fondo montagna frutto
dell'attenzione che il nuovo governo Draghi vuole dare ai territori
di montagna anche a seguito della disastrosa mancata apertura,
seppur tardiva, stagione invernale. Un obiettivo su cui hanno
lavorato in vario modo più attori, vuoi governativi vuoi di
semplice ma importante rappresentanza politica, un'attenzione che
va sicuramente potenziata e incrementata anche con riferimento alle
piccole realtà come la nostra, ma che per la prima volta, dopo
tempo, comunque c'è stata. Questo qualcosa vorrà dire.
Una particolare attenzione poi è stata data alle misure di
accesso al credito, con contributi a fondo perso nella misura del 6
percento del finanziamento erogato fino a un massimo di 15 mila
euro per il sostegno delle esigenze di liquidità delle imprese e
degli esercenti libere professioni, misura che consentirà tra
l'altro di potenziare l'effetto delle risorse regionali a garanzia
già stanziate nel corso di quest'ultimo anno in collaborazione con
la Chambre e Confidi, nonché con l'istituzione della sezione
speciale per la Regione autonoma Valle d'Aosta del fondo centrale
di garanzia per le piccole e medie imprese.
Come è plausibile che sia, il testo frutto della condivisione
trovata in seno al già citato tavolo delle forze politiche presenta
alcune misure che non troveranno il nostro pieno sostegno. Nello
specifico, ad esempio, la misura a favore della
patrimonializzazione delle società cooperative o dei loro consorzi,
che purtroppo riteniamo vada a dare una risposta soltanto a favore
di una parte del mondo produttivo valdostano. Perché non prevedere
una misura che permetta anche alle altre società, che ogni giorno
contribuiscono all'utile economico e sociale della nostra Valle, di
potersi rafforzare patrimonialmente? Cari colleghi, come forze di
opposizione proponiamo sin da ora di lavorare insieme in
Commissione a un provvedimento condiviso che possa dare una
risposta concreta e seria in tal senso nei prossimi mesi.
Allo stesso tempo va detto che questo testo presenta oggi anche
altri articoli che saranno oggetto di soppressione, di comune
accordo tra i componenti del già citato tavolo di lavoro. Questo
perché il principio del
pacta sunt servanda
non deve venire
meno, soprattutto in questi momenti di crisi e incertezza. Una
serie di articoli non è stata oggetto di completa condivisione e a
oggi non sono contraddistinti da quel carattere di emergenza che
hanno invece tutti gli altri. Tuttavia, in alcuni casi, con la sola
intenzione di poter dare una risposta a situazioni ormai
sedimentate da tempo tra i dossier regionali, abbiamo concesso di
portare in approvazione misure con carattere di urgenza quali, ad
esempio, quella relativa alla struttura polifunzionale di Morgex
per l'erogazione di servizi sociosanitari e socioassistenziali,
nonché quella inerente al rimborso chilometrico agli addetti
idraulico-forestali per le annualità dal 2011 al 2019, annosa e
lunga vicenda che si protrae da anni e più il tempo passa, più
comporta impegno finanziario per le casse regionali, oltre a
costituire il giusto rimborso a favore degli operai
idraulico-forestali che a suo tempo si sono visti disconoscere
quanto di diritto.
L'articolo 16 stanzia contributi per gli investimenti sino al 30
percento della spesa complessiva ammissibile per scaglioni di
fatturato, per un ammontare complessivo della misura pari a 16
milioni di euro a favore delle attività turistico ricettive
commerciali, dei proprietari o gestori di rifugi alpini, delle
imprese industriali e artigiane, nonché al mondo
dell'agricoltura.
L'articolo 19 permetterà di finanziare il programma annuale
degli interventi di politica attiva del lavoro, per una cifra
complessiva di 19 milioni di euro. Una misura che include al suo
interno importanti iniziative su cui spesso dai banchi
dell'opposizione sono state formulate proposte, anche accettate, e
che riteniamo essere particolarmente importanti per salvaguardare
il più possibile la stabilità del mercato del lavoro valdostano,
che dovrà far fronte nel prossimo breve periodo ai contraccolpi
dovuti all'uscita dal regime del blocco dei licenziamenti e alla
ripresa delle attività economiche più colpite.
Misure a sostegno dell'occupazione, azioni di orientamento e
formazione, tra cui anche l'utilizzo dello strumento dei
voucher
, azioni a favore dei disoccupati di media e lunga
durata, sostegno alla formazione tecnica e professionale dei
giovani, nonché l'attivazione di borse di studio per giovani che
frequentano percorsi di istituti tecnici superiori o di istituzioni
e formazione tecnica superiore. A nostro avviso necessitavano di
una misura complessiva che non si perdesse in mille rivoli di
intervento. Proprio in tal senso avremmo potuto invece chiedere
misure
ad hoc
più funzionali a un utile di mera natura
politica, ma come ho già detto il nostro obiettivo era ed è quello
di sostenere le nostre imprese e i nostri lavoratori al di là del
fine politico e se siamo rimasti seduti al tavolo delle trattative
è perché lo crediamo fortemente.
Un ulteriore importante segnale al mondo del lavoro è
rappresentato dal potenziamento della nuova indennità regionale per
i lavoratori dipendenti, già introdotta dalla legge 3, nonché
dall'intervento a favore dei lavoratori dipendenti che beneficiano
di ammortizzatori sociali. Una misura che nasce dall'esperienza di
un provvedimento legislativo bipartisan della scorsa legislatura,
la legge 5. Allo stesso modo, con l'articolo 54, si potrà dare
finalmente completa finanziabilità alla misura già definita dalla
legge 8 a sostegno del mantenimento dei livelli occupazionali, per
cui molte realtà attendono ancora oggi di ricevere i relativi
pagamenti a causa della passata indisponibilità delle risorse
finanziarie a copertura.
Importanti stanziamenti sono stati poi dedicati al mondo delle
professioni dello sport e della montagna, con sostegni a favore di
maestri di sci e scuola di sci, guide alpine e sci club. In
particolare, le risorse trasferite all'Associazione valdostana dei
maestri di sci poggiano sul già citato fondo montagna istituito dal
decreto sostegni.
Tra le proposte avanzate dai gruppi di opposizione vi sono, come
già detto in precedenza, due misure di natura sociale: un sostegno
alle famiglie e interventi a favore degli assegnatari di alloggi di
edilizia residenziale pubblica. In particolare, la prima misura è a
favore dei nuclei familiari residenti in Valle d'Aosta che
riceveranno per due mensilità un contributo parametrato alla
propria situazione economica definita dall'ISEE corrente, a sua
volta potenziato in caso di situazioni di povertà e/o della
presenza all'interno del nucleo familiare di minori o soggetti con
handicap grave. Per quello che riguarda la seconda misura, questa
va a favore degli assegnatari di alloggi di edilizia residenziale
pubblica che rientrano nelle fasce di determinazione del canone di
locazione corrispondente alla percentuale di valore al metro quadro
di superficie convenzionale da applicare alle fasce ISEE, a cui è
riconosciuto un contributo pari al 50 percento del canone di
locazione relativo ai mesi da ottobre 2020 a marzo 2021 compresi.
Queste misure saranno sicuramente oggetto di approfondimento da
parte dei colleghi proponenti.
Un'ultima misura, che da sempre sosteniamo, tra l'altro oggetto
di più iniziative nel corso della scorsa consiliatura, riguarda
l'istituzione della nota
no tax area
per l'esercizio di
imposta 2021 sull'addizionale regionale all'IRPEF a favore dei
soggetti con reddito complessivo fino a 15 mila euro, una misura
spesso oggetto di perplessità da parte di molti per il suo effetto
quantitativo immediato, ma che spesso costituisce un fattore di
utilità marginale non banale per molti cittadini in difficoltà.
In conclusione, permettetemi di ringraziare tutti i componenti
delle forze politiche presenti al tavolo di lavoro coordinato
dall'assessore allo sviluppo economico, che parimente ringrazio,
nonché gli uffici e tutte le rappresentanze sociali e di categoria
a vario titolo coinvolte per la definizione del testo finale.
Sicuramente, come ho già detto, questo intervento si sarebbe dovuto
fare prima, ma purtroppo, per vari motivi, così non è stato. Quel
che conta è che oggi queste misure ci siano, siano attivate al più
presto e possano dare finalmente una risposta alla nostra comunità
che da troppo tempo la sta aspettando.
Presidente -
Si è prenotato il consigliere Jordan, a cui
passo la parola.
Jordan (VdA Unie) -
Dopo tanti annunci, finalmente il
Consiglio discute e approverà la legge di assestamento al bilancio
di previsione e le misure di sostegno ai settori economici colpiti
dalle conseguenze Covid. Ho usato l'avverbio "finalmente", in
quanto questo è un atto che avremmo voluto, che avremmo dovuto fare
già dai primi mesi dell'anno, atto che è stato possibile
predisporre solamente dopo l'approvazione del rendiconto di
bilancio, così come è già stato detto dai miei colleghi. È il
rendiconto, infatti, che ha permesso di rendere disponibile le
risorse non utilizzate nella gestione del 2020. L'importante è che
questo sia chiaro a tutti.
Avremmo voluto e vi assicuro che, assieme ai colleghi
Grosjacques, Chatrian, Testolin, Marguerettaz con i quali ho
condiviso il percorso di definizione di questa legge, abbiamo
chiesto più volte di comprimere i tempi amministrativi e tecnici
per accelerare la definizione di questa norma. Era doveroso, e i
miei colleghi lo hanno appena detto, essere tempestivi per riuscire
a dare una corretta risposta alle domande di aiuto e di sostegno
che ci sono state poste in questi mesi e che provengono giustamente
dai settori più colpiti dalla crisi. Era doveroso essere tempestivi
per sostenere queste imprese e aiutarle speriamo nell'immediata
ripartenza.
Fortunatamente dal punto di vista sanitario, anche attraverso
l'avanzamento della campagna vaccinale, la situazione pandemica sta
migliorando e di conseguenza vengono progressivamente allentate ed
eliminate le restrizioni. Al contrario, dal punto di vista
economico, i danni che la pandemia ha generato sono enormi e non
saranno sicuramente sufficienti i ristori. Questi serviranno
sicuramente, ma ancor di più servirà una strategia, soprattutto in
campo turistico, una strategia per consentirci di recuperare
competitività rispetto ad altri territori.
Riguardo al provvedimento in questione mi auguro che l'opinione
pubblica riconosca la validità e la completezza del provvedimento e
riconosca inoltre la robustezza in termini finanziari. In
quest'aula è evidente la sensazione di aver fatto un buon lavoro e
c'è soddisfazione sia sul metodo che sul risultato. Personalmente
ritengo che per la definizione di questo atto legislativo si sia
adottato un metodo corretto di lavoro. Si è partiti da una forte
esigenza del territorio e su impulso del Governo - ringrazio
davvero l'assessore Bertschy per aver coordinato i lavori ed
essersi speso in prima persona e durante tutto questo periodo - si
è avviato il confronto tra alcuni consiglieri di maggioranza e le
strutture dirigenziali, un'attività che ha permesso a ognuno di noi
di approfondire le tematiche dei singoli settori economici e
portare il proprio contributo e la propria visione sul tema. Un
confronto che è stato ulteriormente valorizzato grazie
all'importante e determinante attività di raccordo e di
rappresentanza della Chambre e ringrazio per questo il presidente
Rosset per la grande disponibilità e professionalità dimostrata in
modo concreto. Ho colto con piacere la disponibilità e la
collaborazione di tutti i gruppi consiliari, con l'apporto di
elementi che hanno completato, integrato e perfezionato il testo di
legge, così come hanno fatto anche le organizzazioni sindacali.
I colleghi hanno evidenziato ed evidenzieranno successivamente
nel dettaglio gli interventi. Io per non sovrappormi mi limiterò a
sottolineare e analizzare la questione in termini metodologici.
Innanzitutto questa norma ha individuato i settori che sono stati
più penalizzati dalla crisi, lo ha fatto ponderando date e criteri
e riuscendo a essere più puntuale e precisa rispetto alle logiche
utilizzate dallo Stato, così da individuare in maniera più precisa
la platea dei beneficiari. Successivamente sono stati indicati i
diversi ambiti che potevano essere oggetto di sostegno, passando
dall'aiuto all'impresa al credito, all'aiuto al lavoro e all'aiuto
alla persona. Lo si è fatto con la garanzia di assicurare la
copertura finanziaria, in modo che gli articoli che prevedono
ristori possano essere garantiti a tutti, a tutti possa essere data
la possibilità di beneficiare quanto previsto. E ci impegniamo, e
lo faremo successivamente in maniera formale, a riallocare le
risorse, qualora queste siano ritenute non sufficienti. La norma è
stata confezionata, e do atto del fattivo supporto delle strutture
dirigenziali apicali, anche tenendo conto delle problematiche
riscontrate durante l'applicazione dei ristori dell'anno
scorso.
Termino precisando che riscontro con favore che anche in questo
caso do atto della ritrovata centralità del Consiglio regionale e
do atto di quanto questo metodo di lavoro abbia contribuito nel
perfezionare il testo, oltre ad aver garantito una visione
prospettica migliore. In questo provvedimento, sia il gruppo di
lavoro dei consiglieri, e li ringrazio per avermi coinvolto, sia
l'interlocuzione con i diversi assessori sugli argomenti specifici
ha determinato un risultato ed invito il Presidente della Regione a
raccogliere questa suggestione, un risultato che in termini di
metodo credo possa, anzi, debba essere utilizzato maggiormente,
soprattutto nei dossier più importanti e strategici. Questo per
dare più efficienza, più rapidità all'azione politica del Governo e
del Consiglio, soprattutto in un momento dove strategia, efficacia
e rapidità sono concetti fondamentali.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Finalmente ci siamo, pensiamo,
speriamo con questa proposta di rispondere nella maniera completa e
diciamo robusta, visto e considerato la situazione. Per non
ripetere rispetto agli interventi che sono già stati fatti, vorrei
sintetizzare così questa proposta: l'impianto si foggia
principalmente su cinque pilastri.
Il primo pilastro, il più corposo, è quello legato al
bonus
, a chi ha avuto un danno, cioè non ha potuto aprire o
ha avuto dei cali veramente alti. Solo su questo articolo, tra le
disponibilità regionali e quelle statali, andiamo ad allocare quasi
50 milioni di euro sull'articolo 9. Pensiamo che siano delle
risorse necessarie per chi ha avuto comunque dei danni enormi e la
scelta principale su questo articolo è stata proprio di cercare di
fare un articolo fatto su misura per la Valle d'Aosta, per le
esigenze della nostra comunità: l'operatore economico richiedente
che abbia avuto una riduzione almeno del 30 percento del fatturato,
per i mesi che vanno dal primo ottobre 2020 al 31 marzo 2021,
rapportato al fatturato del medesimo periodo degli anni 2019-2020.
Questo vuol dire che, rispetto ai decreti nazionali, abbiamo mirato
questo articolo proprio sulla stagione invernale regionale che è
stata praticamente pari allo zero. Quindi è positivo il fatto che
abbiamo fatto un abito su misura, positivo il riferimento della
trimestralità finale 2019 e primi tre mesi del 2021.
Due esempi per mettere in evidenza. Un'azienda media che fattura
dai 200 ai 400 mila euro se non ha potuto aprire durante l'inverno,
quindi un hotel che non ha aperto o se ha aperto avrà fatto il 5-10
percento e il 90 percento di calo, con l'articolo 9 avrà un bonus
di 18 mila euro. Una struttura un po' più complessa, un po' più
robusta, che va dai 400 a 1 milione di euro di fatturato annuo, se
non ha potuto praticamente aprire, avrà la possibilità di avere un
indennizzo, un ristoro di 27 mila euro. Io penso che queste siano
cifre veramente importanti, visto il danno recato durante la
stagione invernale.
Per quanto riguarda il secondo pilastro, lo definirei misure a
sostegno dei nostri lavoratori. Potremmo sommare l'articolo delle
politiche del lavoro, i 19 milioni di euro, i 2 milioni di euro
importanti che vanno nuovamente a finanziare chi non ha avuto gli
ammortizzatori sociali e 4 milioni di euro che vanno a sommarsi
praticamente per chi invece ha avuto un ammortizzatore sociale, ma
che andremo a contribuire vista la difficoltà. Quindi il secondo
grosso pilastro è il sostegno ai nostri lavoratori.
Il terzo pilastro, non come importanza, sono le misure di
accesso al credito che troviamo all'interno di questa proposta. È
stato un lavoro devo dire non facile. La Chambre e le associazioni
ci hanno dato una grossa mano, l'assessore Marzi ha accompagnato,
insieme al gruppo di lavoro, anche i consiglieri di opposizione che
hanno partecipato a costruire questa importante legge. Io penso che
il risultato che è stato raggiunto darà una bella risposta alle
nostre aziende, non solo nel ristrutturare il debito, ma proprio
come accompagnamento all'accesso al credito.
Il quarto pilastro, discusso parecchio in questi mesi ma che
riteniamo per quanto ci riguarda fondamentale, è quello legato agli
investimenti. Anche su questo pilastro penso che ci siano delle
belle opportunità per le aziende piccole, medie e grandi che
decideranno di investire, con l'aiuto del 30 percento. Oltretutto
su questo c'è una modifica importante, un emendamento che
discuteremo all'inizio del dibattito, dove abbiamo inserito delle
fasce e quindi abbiamo riparametrato delle fasce, anche per quelle
che magari non commercializzano, quindi per le quali l'evoluzione
del fatturato non è così robusto, ma producono. Abbiamo pensato
bene di ritarare, riparametrare quelle che sono le fasce e quindi
creare le condizioni per chi ha dei fatturati fino a 150 mila euro
la possibilità di avere un aiuto, un contributo, un aiuto pubblico
pari al 30 percento fino a 50 mila euro. Per le aziende invece più
strutturate, che fanno degli investimenti più a lungo termine,
sopra il milione di euro 250 mila euro, dai 400 al milione di euro
100 mila euro, vuol dire un aiuto pubblico del 30 percento, cioè 30
mila euro. Ma all'interno di questo articolo penso che la vera
novità sia stata quella di non obbligare l'imprenditore a fare
l'investimento subito, nel giro di pochi mesi, ma dilazionare,
avere la possibilità di fare l'investimento per una durata di un
anno. Questo vuol dire che le aziende che vogliono magari
ristrutturare, che vogliono fare degli ampliamenti, che vogliono
ammodernare avendo anche dei permessi o di costruire o di modifica
o di variante hanno lo spazio per poter fare sia l'investimento e
nello stesso tempo anche giocarsi la partita dell'aiuto pubblico
del 30 percento.
Quinto pilastro, fondamentale in una proposta così importante, è
il sostegno alle famiglie, alle situazioni di povertà e anche al
fatto di avere inserito comunque la
no tax area
fino a un
limite di reddito per un'attenzione che va comunque alle famiglie
meno abbienti, a chi in questo momento è in una situazione
difficile. Riteniamo questo un pilastro fondamentale della
proposta.
In tutto questo è importante ricordarci anche l'articolo 32. Io
direi che questo è forse l'articolo che riassume bene quella che è
la proposta di natura amministrativa, di natura politica, perché la
Giunta regionale potrà disporre con una propria deliberazione,
quindi i 103-104 milioni di euro disponibili per le varie misure,
la rimodulazione dell'autorizzazione di spesa relativa agli aiuti
di cui al presente titolo. Vuol dire che all'interno di ogni
articolo ci sono dei capitoli e ci sono degli ordini di grandezza,
cioè dei numeri, se invece il tiraggio non andrà sull'articolo ics,
con una semplice delibera di Giunta si potrà comunque a vasi
comunicanti utilizzare quelle che sono le risorse. Quindi il
click day
non ci sarà e ci saranno le disponibilità per
tutte le misure inserite all'interno di questa importante
legge.
Un ultimo passaggio. Saranno altri colleghi che declineranno
sicuramente anche le risorse ingenti che questa legge metterà di
nuovo in campo per la sanità, per la nostra azienda e per la nostra
istruzione e scuola. Sono altri due temi, due settori non
importanti, ma importantissimi.
Termino dicendo che finalmente ci siamo! Forse il fatto di
arrivare oggi con questa proposta ci ha permesso anche di valutare
attentamente quelli che sono stati gli aiuti a livello statale,
quindi sganciarsi dove era possibile per mirare meglio, incidere
meglio, dove volevamo andare ad allocare quelle che sono le risorse
pubbliche regionali della nostra Regione. Magari siamo arrivati
lunghi, ma con l'obiettivo di avere messo sul tavolo una proposta
la più completa possibile e soprattutto che sia utile per la nostra
comunità.
Ringrazio l'assessore Bertschy che ha coordinato in maniera
maniacale la proposta che oggi stiamo discutendo. Io penso che il
Consiglio, lo diceva bene il collega Jordan, con questa proposta si
è un po' ripresa in mano la sua centralità e il suo ruolo, che è
quello del legislatore, che è quello di provare a fare delle buone
leggi. Con i colleghi Testolin, Jordan, Marguerettaz abbiamo
cercato di sollecitare il Governo tutto più volte, cercando di
incalzare dove era possibile per poter arricchire, completare,
integrare quello che è questo importante disegno di legge.
Termino chiedendo, nel momento in cui sarà approvato questo
documento, ve lo chiediamo veramente dai banchi del Consiglio, di
essere rapidi a metterlo in campo e soprattutto a mettere a terra
queste misure, perché la nostra comunità ne ha veramente
bisogno.
Presidente -
Consigliere Grosjacques, ne ha facoltà.
Grosjacques (UV) -
Vorrei fare anch'io qualche breve
considerazione sullo sviluppo di questo disegno di legge che ci
vede oggi qui ad approvare, qualcuno dice finalmente, qualcuno dice
si poteva fare meglio, si poteva fare più in fretta. Io faccio una
considerazione che tutto questo tempo sicuramente non è stato
sprecato. Avevamo il vincolo dell'approvazione del rendiconto,
quindi i tempi comunque erano tracciati. Già prima del rendiconto
abbiamo imbastito la manovra e credo che questa possa essere
definita una manovra straordinaria, sia dal punto di vista delle
risorse economiche che sono impegnate, sia anche per la vastità
delle attività e delle persone che va ad aiutare, che va a
ricomprendere.
Voglio tornare, l'hanno già fatto i colleghi, l'hanno fatto i
relatori, sul metodo di lavoro che è stato adottato per arrivare
oggi in aula ad approvare questo disegno di legge. Naturalmente i
ringraziamenti vanno alla Giunta, all'assessore Bertschy che ha
seguito in prima persona, all'assessore Marzi che si è occupato
delle misure altrettanto importanti che riguardano la
ristrutturazione del debito e l'aiuto alle imprese. Ma credo che la
centralità del Consiglio sia stata qui declinata dai tavoli di
lavoro che si sono susseguiti e che quindi considero arricchenti e
non una perdita di tempo. Di questo dobbiamo dare merito anche ai
gruppi di opposizione che, come ha detto il relatore Aggravi, non
si sono alzati dal tavolo nemmeno quando noi abbiamo portato delle
misure che probabilmente loro non avrebbero proposto, ma questo non
è stato un elemento di rottura e credo che vada considerato da
tutti questo metodo di lavoro che sono sicuro, date le scadenze e
le attività importanti che ci aspettano anche nella fase del
secondo provvedimento di assestamento, credo che questo metodo di
lavoro potrà essere replicato e sicuramente darà gli stessi
risultati che ha dato per questo disegno di legge che oggi ci
troviamo ad approvare.
Abbiamo dato una risposta grazie anche gli interventi delle
parti sociali, della Camera di commercio che ha fatto un enorme
lavoro di sintesi di tutte le necessità e delle proposte di tutte
le categorie imprenditoriali, quindi ci ha proposto un documento
dove si era trovata una pressoché unitarietà di intenti sulle
manovre da richiedere. Chiaramente qualche cosa non si è potuta
fare, ma nel complesso questa è una risposta che va data a tutti
sulla base delle problematiche emerse nel corso di questa terribile
pandemia.
Nessuno è stato lasciato indietro, a partire dall'articolo 9 che
è già stato citato dai colleghi, dove abbiamo fatto uno sforzo
importante per poter ristorare tutti coloro che hanno avuto perdite
superiori al 30 percento in un periodo, quello che va dal primo
ottobre al 31 marzo, che va davvero ad analizzare e comparare i
periodi utili a misurare gli effettivi danni procurati dal blocco
delle attività dovuto alla pandemia e non su base annuale come
previsto dalla normativa statale. Normativa che, se applicata,
avrebbe mortificato gran parte degli imprenditori valdostani, in
particolare coloro che operano nel settore turistico ricettivo e
nelle professioni collegate. Lo abbiamo fatto inserendo
nell'articolo sia le risorse regionali che quelle provenienti
dall'articolo 2 comma 2 lettera C del decreto 41 del 2021, senza
distinzioni tra le attività inserite nei comprensori sciistici e
quelle di altri comuni, con la definizione che la sede legale
dell'attività ristorata deve essere ubicata in uno dei comuni della
Regione, in considerazione della vocazione turistica e montana
dell'intero territorio regionale.
Io credo che anche questo sia un punto da sottolineare, perché
abbiamo voluto ristorare tutti nella stessa maniera, non abbiamo
fatto distinzioni geografiche, non abbiamo fatto distinzioni di
comuni turistici a svantaggio di altri comuni forse meno
avvantaggiati dal punto di vista turistico, abbiamo trattato tutti
nella stessa maniera. Io credo che questo sia anche un segno di
grande attenzione nei confronti delle attività presenti su tutto il
nostro territorio regionale. Quindi abbiamo dato dignità a tutti
con questa manovra.
C'è stata poi grande attenzione naturalmente a coloro che hanno
subito in misura più pesante gli effetti economici negativi di
questa pandemia, andando a prevedere sostegni per le persone che
hanno perso gli ammortizzatori sociali o che hanno subito periodi
di cassa integrazione superiori a venti giornate e per le famiglie
che hanno perso in tutto o in parte i loro redditi da lavoro.
Oggi abbiamo in previsione di approvare degli emendamenti che
vanno anche in direzione delle richieste formulate dagli enti
locali, soprattutto per quel che riguarda la prosecuzione della
durata delle concessioni edilizie e degli atti urbanistici
rilasciati e non esattamente perfezionati durante questo periodo di
pandemia.
Credo che poi un'attenzione vada, anche se è già stato
evidenziato, alle misure per il sostegno dell'accesso al credito
per le piccole e medie imprese, con uno sforzo importante sia nel
settore del credito assistito dalle Confidi che attraverso il fondo
di garanzia istituito presso il Ministero dell'economia e della
finanza, che consentirà alle aziende, oltre ad avere accesso a
nuovi crediti con dei contributi sull'abbattimento dei tassi, anche
per quel che riguarda - che credo sia forse la parte più importante
per aiutare le aziende a uscire dalla crisi - la ristrutturazione
del debito fin qui accumulato.
Ci sono molte altre peculiarità in questo disegno di legge che
sicuramente saranno evidenziate da altri colleghi. Non abbiamo
dimenticato certamente l'agricoltura, non abbiamo dimenticato la
sanità, non abbiamo dimenticato proprio nessuno, direi. Però credo
che dopo questo provvedimento dovremo concentrarci con lo stesso
metodo di lavoro per individuare misure per il rilancio
dell'economia.
Una prima grande risposta la diamo con l'approvazione del piano
di politiche del lavoro, che si poggia sui quattro pilastri ben
delineati ieri dall'assessore Bertschy e dai colleghi che insieme a
me partecipano al Comitato politiche del lavoro. Questa è una prima
partenza che darà una risposta con i 19 milioni di euro per il
sostegno all'occupazione, alle azioni di orientamento anche
sperimentali, che prevederanno tra l'altro l'utilizzo dello
strumento dei
voucher
, azioni rivolte ai disoccupati di
media e lunga durata, sostegno alla formazione tecnica e
professionale dei giovani, oltre che a borse di studio per i
percorsi di formazione professionale. Però credo che con
l'assestamento sia necessario dare nuovo impulso a tutte le
attività che oggi sosteniamo con questa misura di ristoro e di
investimento per quel che riguarda le misure dell'articolo 16 che,
come correttamente illustrava il collega Chatrian, daranno la
possibilità di far ripartire le aziende con dei contributi a fondo
perso assolutamente importanti, questo a prescindere dal fatto che
abbiano o meno perso del fatturato nel corso della pandemia. Questo
è un provvedimento che probabilmente non sarà sufficientemente
capiente, ma darà una prima risposta alle aziende e posso
confermare che su questa misura c'è una grande attesa da parte del
mondo imprenditoriale.
Dovremo poi prevedere, sicuramente nel tempo, un piano di
investimenti in opere pubbliche, un utilizzo dei fondi del PNRR, se
avremo la fortuna di poterne beneficiare, che possano dare una
effettiva ricaduta occupazionale sul territorio. Una parte di
investimenti dovrà essere destinata agli enti locali e dovremo, in
sintesi, concentrarci su come far ripartire l'economia, alla luce
anche delle ricadute che ci saranno con queste misure.
Il lavoro che è stato fatto è stato importante, puntuale,
condiviso e quindi credo che sia bene per tutti prendere spunto da
questa legge e dal metodo con il quale siamo arrivati in fondo, per
dare successive risposte alla nostra regione, perché di questo oggi
hanno bisogno le famiglie e soprattutto le attività
imprenditoriali.
Presidente -
Non so se proporre a questo punto,
considerata l'ora, di anticipare la chiusura visto che il dibattito
sarà piuttosto lungo. Ancora un intervento: la parola al
consigliere Rollandin.
Rollandin (PA) -
Merci Président de la compréhension et
surtout d'avoir quand même donné quelques minutes. Je dois avouer
que la vraie relation qui a été faite à cette loi, a été faite de
la part du collègue Aggravi, qui a justement présenté ceux qui sont
les aspects qui on va changer et surtout sur lesquels intervenir
dans l'intérêt général.
Je crois que les collègues ont déjà un peu l'analyse de ce qui
se passe avec cette loi. Je voudrais seulement dire un regret.
Pendant cette période, on a pu intervenir le moment où il y avait
vraiment des requêtes d'intervenir dans certaines
œuvres, de délai, d'intervention. Il y avait
toute une série de petites choses qui pouvaient être interprétées
et faites sans des difficultés particulières et qui auraient donné
des résultats importants. Malheureusement, on n'a jamais accepté
des requêtes des travailleurs, des différentes sociétés, des bars
et des restaurants qui voulaient demander de prendre acte de ce qui
se passait et donner la possibilité de démontrer qu'on était en
quelque sorte une région autonome. Ce qui ne se passe pas très
souvent dans ces temps !
Je crois qu'aujourd'hui soit sans doute une belle journée. On va
reprendre un discours et surtout des réponses à ceux qui ont été
les requêtes pendant tous ces mois. Je remercie à mon tour
l'assesseur qui a travaillé, monsieur Bertschy, qui a géré cette
partie importante avec l'assesseur Marzi. Je crois qu'en effet il a
travaillé de la façon la meilleure, c'est à dire sans voir si la
proposition était faite de la part d'A plutôt que de B. Il
s'agissait de voir si la proposition était valable ou non e cela a
été fait avec conscience et avec des bons résultats !
Je crois qu'il sera important aujourd'hui d'essayer de faire le
plus vite possible l'assignation de l'argent, car ils attendent cet
aspect. Je crois qu'il n'y a pas grand-chose à dire, sinon de se
féliciter des résultats importants. Un résultat qui donnera
finalement à nouveau la possibilité de travailler, en sachant qu'on
peut arriver à la fin du mois et savoir qu'on n'a pas à attendre
les résultats de la Région, ou plutôt de l'Assemblée nationale.
Non sto a ripetere tutti i fatti positivi, tutti quelli che sono
gli interventi giusti, necessari, magari ce ne saranno ancora altri
che nel tempo dovremo verificare se e come è necessario. Però
questo lavoro collegiale non vuol dire miscelare le varie forze
politiche, ma invece prendere atto di un'esigenza straordinaria
collegata e conseguente a questa pandemia, che purtroppo non è
ancora finita! Quindi non dobbiamo pensare di aver già risolto
tutto, abbiamo anche molto da fare e sarà importante decidere al
più presto come attivare tutte le forze che sono a disposizione
delle amministrazioni dei Comuni, perché al più presto la gente
possa ricevere i fondi di cui oggi noi abbiamo parlato. Quello è
importante: non perdere altro tempo. Sollecitare gli uffici in modo
tale che ci sia la possibilità, nel più breve tempo possibile,
senza troppe procedure farraginose, di dare finalmente quello che
spetta dalle valutazioni che abbiamo fatto a chi ha sofferto
durante questi mesi.
Credo che ci sia da fare la valutazione che per una volta questa
Regione autonoma ha dato un segnale importante di quello che
insieme si può fare, senza trovare trucchetti o dire "questo l'ho
fatto io, questo l'hai fatto tu". Credo che il Consiglio nella sua
interezza voterà convintamente questo provvedimento, che credo
possa andare per una volta nella direzione giusta.
Presidente -
Ci aggiorniamo al pomeriggio, i lavori
riprenderanno alle ore 15:00.
---
La seduta termina alle ore 12:52.
