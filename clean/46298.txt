Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2756 del 27 settembre 2023 - Resoconto
OGGETTO N. 2756/XVI - Interrogazione: "Notizie in merito alla
stima del valore dell'area 'ex tiro al volo' nel Comune di
Saint-Vincent".
Bertin (Presidente) -
Punto n. 14. Risponde il Presidente
della Regione.
Testolin (UV) -
L'interrogazione chiede se corrisponda al
vero che la Regione ha determinato con stima peritale il valore
dell'area da trasferire e, nel caso affermativo, a quanto ammonta
il valore. Il secondo quesito: se CVA acquisisca l'area per dar
corso o meno all'iniziativa di realizzazione del parco
fotovoltaico.
Come già evidenziato nelle precedenti occasioni, il fabbricato
in questione è stato adibito a struttura sportiva per il "Tiro a
volo" fino al 1984 e risulta ormai da tempo inagibile e in cattive
condizioni, sia a causa del suo lungo inutilizzo sia a causa di un
incendio nel 1990 - a cui sono seguite infiltrazioni d'acqua - che
ha causato un rapido deterioramento strutturale.
Essendo il recupero della struttura per finalità istituzionali
troppo oneroso per la Regione, dal 2016 l'immobile è inserito
nell'elenco dei beni immobili di proprietà regionale non più
strumentali all'esercizio delle funzioni istituzionali della
Regione stessa.
L'inserimento dell'immobile in tale piano consente, oltre alla
vendita all'asta del bene, anche l'avvio d'interlocuzioni con enti
pubblici o enti privati senza scopo di lucro, ovvero con società a
prevalente partecipazione pubblica, per giungere alternativamente
all'alienazione a trattativa privata - quando si tratti di cessione
a società a prevalente partecipazione pubblica per la realizzazione
di opere, impianti, servizi pubblici o di pubblico interesse -
oppure alla cessione per particolari ragioni d'interesse pubblico a
enti pubblici e a enti privati senza scopo di lucro.
La legge regionale 68/94 prevede altresì l'ipotesi della
cessione a titolo gratuito a un Comune, purché i beni ceduti siano
funzionali al perseguimento di finalità di pubblico interesse da
parte del Comune richiedente.
Sulla base di tali presupposti, l'Amministrazione regionale da
un lato ha formulato al Comune di Saint-Vincent la proposta di
acquisizione gratuita del fabbricato di proprietà regionale
denominato "Tiro a volo", proposta ancora in corso di valutazione
da parte dell'Amministrazione comunale, e dall'altro ha ricevuto la
manifestazione di interesse di CVA S.p.A. a disporre dell'area per
la realizzazione di un parco fotovoltaico.
A quest'ultimo riguardo devono essere effettuate alcune
precisazioni: la percorribilità della vendita della proprietà o
della costituzione di un altro diritto reale sull'area a società a
prevalente partecipazione pubblica - ai sensi di quanto previsto
dall'articolo 13 comma 6 lettera D della legge regionale 12/97,
ossia la trattativa privata - è stata oggetto di approfondimento da
parte delle strutture regionali competenti che hanno concluso che
l'attività di produzione di energia da fonti rinnovabili, così come
prospettato da CVA, costituisca attività d'interesse pubblico,
quindi il presupposto per l'applicazione del suddetto articolo di
legge.
Resta fermo anche in questi casi il valore di stima determinato
ai sensi dell'articolo 18 della medesima legge regionale. Il prezzo
di mercato costituisce infatti il presupposto per ritenere
l'operazione compatibile con la normativa euro unitaria in materia
di tutela della concorrenza.
Venendo pertanto ai due quesiti dell'interrogazione,
l'Amministrazione regionale ha quindi avviato un'interlocuzione con
CVA partendo da un valore di stima di 814 mila euro, riferito
all'area nel suo complesso per circa 6 ettari di terreno, in parte
edificabile, in parte agricolo.
Recentemente CVA ha confermato l'interesse a disporre dell'area
chiedendo di valutare un diritto di superficie su una porzione di
terreno che consenta la realizzazione dell'esercizio, la
manutenzione e la gestione di un impianto fotovoltaico di potenza
ipotizzata di 2 MW, con possibilità di disporre dell'area restante
a titolo di locazione. Poiché la trattativa rimane ancorata al
valore di stima da declinare in base all'area effettivamente
necessaria alla realizzazione dell'impianto e alla tipologia e
durata di diritto reale costituito, ci sono le condizioni per
proseguire con la trattativa.
Se l'istruttoria si chiuderà positivamente anche sotto il
profilo delle autorizzazioni necessarie per l'attività prospettata,
CVA potrebbe dunque dare corso all'iniziativa di realizzazione del
parco fotovoltaico.
Presidente -
Per replica il consigliere Marquis ne ha
facoltà.
Marquis (FI) -
È la terza volta che presentiamo
un'iniziativa su quest'argomento. La prima risale al 5 ottobre
2022, quindi è un anno che questa trattativa sostanzialmente è in
corso, però da quanto abbiamo capito dalla sua risposta, non ha
ancora la certezza di attuazione.
Questo ci fa un po' specie, perché questo è un argomento che
viene trattato all'interno dell'Amministrazione regionale e
direttamente con una controllata indiretta da parte della Regione,
quindi al 100% capitale pubblico. Immaginavamo che ci fosse magari
una maggiore capacità di sollecitudine per poter arrivare a
determinare la bontà o meno dell'operazione da parte della
società.
Tra l'altro, abbiamo anche degli esempi di operatività e di
agilità della società che, nel giro di pochi mesi, ha fatto degli
investimenti di circa 350 milioni di euro in giro per l'Italia e
quindi ha dimostrato una sua grossa capacità operativa e non si
capisce come mai qui in regione ci voglia un anno per valutare solo
la possibilità o meno di trasferire un terreno per poter
realizzarci sopra l'impianto.
Da parte nostra da una parte c'è sicuramente l'auspicio che
quest'area venga valorizzata, che si possa sostanzialmente attuare
un intervento che possa essere utile per la comunità, dando anche
l'opportunità di ottenerne dei benefici e, dall'altra, ci
preoccupiamo che si facciano tante parole, però capiamo che ci sono
delle difficoltà nella gestione di quest'iniziativa che non
riusciamo bene a comprendere e che, di fatto, la tengono ancora in
uno stato di stallo a distanza di circa un anno da quando è stata
avviata l'interlocuzione.
