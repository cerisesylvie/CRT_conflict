Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3540 del 30 giugno 1992 - Resoconto
OGGETTO N. 3540/IX Ritiro della mozione: "Rendiconto dei
contributi privati ottenuti dal Comitato promotore per le Olimpiadi
e delle spese effettuate con la dotazione di tali fondi".
Presidente
Do lettura della mozione presentata dai
consiglieri Bich, Riccarand, Andrione, Vallet, Viérin, Perrin,
Agnesod, Rollandin, Mostacchi, Stévenin, Lanivi e
Maquignaz.
Mozione Il Consiglio regionale
a seguito del dibattito tenuto in Consiglio regionale martedì 19
maggio sul rendiconto delle spese per la promozione olimpica della
Città di Aosta venuto a conoscenza che in data 13. 3. 1991 il
Presidente del Comitato promotore ha inviato alle principali
aziende valdostane una lettera di richiesta di contributo a
sostegno della candidatura per i giochi invernali del '98;
- che in tale lettera si affermava "quello che vi chiediamo è un
gesto di... mecenatismo.... E' tuttavia possibile fin d'ora
ipotizzare. .. che una vostra attitudine collaborativa nei nostri
confronti costituirà elemento di preferenza. .. per le attività di
futura sponsorizzazione"
- che il titolare delle richieste affermava nella medesima
lettera "naturalmente vi assicuriamo il nostro impegno a rendere il
conto delle spese che il Comitato sosterà con l'eventuale vostro
contributo"
impegna
la Giunta regionale a compiere gli atti necessari, per ottenere
dal Consigliere regionale, presidente del Comitato promotore per le
Olimpiadi, il conto della consistenza dei contributi ottenuti,
l'elenco degli enti e dei privati erogatori, con il relativo
corrispettivo e il rendiconto dettagliato delle spese effettuate
con la dotazione di tali fondi.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Sulla mozione iscritta al punto 87 il
sottoscritto non ha detto niente, però è d'accordo sul ritiro, ma
non per le motivazioni che essendo cambiata la Giunta bisogna
ritirare tutto quanto e cambiare le posizioni, come sta facendo
qualche forza politica, ma perché semplicemente, da quando è stata
presentata questa mozione ad oggi, si sono riunite le commissioni
competenti e sono state date le informazioni relative ai contributi
privati del Comitato olimpico.
Quindi la mozione è stata esaurita dalle informazioni che sono
state date e pertanto credo che sia superata e che sia opportuno il
ritiro, perché le informazioni richieste, il rendiconto sui
contributi privati ottenuti dal Comitato promotore per le
olimpiadi, sono state fornite alle competenti Commissioni.
Presidente
Su richiesta dei sottoscrittori la mozione
indicata in oggetto, iscritta al punto 76 dell'ordine del giorno
viene ritirata.
Il Consiglio prende atto
