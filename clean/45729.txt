Classificazione
TRASPORTI E VIABILITÀ



Oggetto del Consiglio n. 2384 del 21 aprile 2023 - Resoconto
OGGETTO N. 2384/XVI - Interpellanza: "Motivazioni della
proroga dei contratti per l'affidamento del servizio di trasporto
pubblico locale automobilistico per i diversi bacini di
utenza".
Bertin (Presidente) -
Punto n. 61. Illustra il
consigliere Manfrin.
Manfrin (LEGA VDA) -
Come immagino l'Assessore competente
ricorderà, un'iniziativa similare era già stata presentata durante
la seconda ondata della pandemia.
Allora affrontammo una carenza degli autisti e una serie di
servizi e di linee che stavano saltando; ai tempi era assessore
pro tempore
l'allora presidente Lavevaz, e chiedemmo le
motivazioni per un tale rimaneggiamento di quelle che erano le
linee e le corse che saltavano. Ai tempi ricordo distintamente che
la giustificazione fu che c'erano degli autisti
novax
che,
non avendo il
green pass
e rifiutandosi di vaccinarsi, non
potevano lavorare; quella fu la motivazione che ci venne data ai
tempi. Però le notizie che sono emerse nello scorso Consiglio
disegnano un po' una situazione diversa, ovvero quello che è stato
tratteggiato è che nella nostra regione mancano 60-70 autisti per
poter offrire e garantire un servizio pubblico a tutti i
valdostani.
Abbiamo raccolto in questo periodo diverse segnalazioni di corse
che sono state rimaneggiate, abbiamo parlato delle corse notturne,
ma ce ne sono molte altre. Se con gli occhi di oggi già la
situazione risulta preoccupante, immaginiamoci cosa potrà succedere
a fronte di alcune chiusure. Pensiamo soltanto banalmente a quella
per i lavori della ferrovia: che cosa potrà accadere, a fronte di
una chiusura che durerà degli anni? La mancanza di un servizio
alternativo e sostitutivo, immaginiamoci in quale maniera potrà
incidere.
In tutto questo agiscono dei contratti che sono decennali, come
l'Assessore saprà, che sono stati stipulati il primo luglio 2012 e
poi scadevano il 30 giugno 2022, quindi dieci anni, che poi sono
stati ulteriormente prorogati. Come è già accaduto, per esempio sul
servizio trasporto disabili, ci siamo permessi di contestare il
fatto che vengano fatti dei contratti con una così grande
percorrenza di tempo, per rimanere nella metafora dei trasporti. È
chiaro che avere un contratto banalmente che dura così tanti anni,
non permette magari di avere un aggiornamento rispetto ai mezzi o
rispetto a quelle che sono anche soltanto le novità che vengono
introdotte. Basti pensare, per esempio, che per studiarmi i tre
contratti dei tre bacini, quello dell'alta Valle, quello del centro
Valle e quello della bassa Valle, non è disponibile un PDF con cui
si possano trovare le parole chiave, ma c'è un testo scannerizzato
che riporta ancora cose vecchie; per esempio il fatto che quando
saltano dei servizi, si debba comunicare tempestivamente tramite
fax, quindi sicuramente un mezzo che probabilmente non è adatto ai
tempi.
Quello che però rimane credo che sia un dato su tutti, ovvero
che quello che i contratti prevedono sono diverse modalità, e
l'esecuzione di questo contratto è disciplinato in maniera molto
puntuale da diversi articoli. Ad esempio, l'articolo 6 comma 8
prevede che il servizio debba essere prestato con continuità,
quindi questo si pone in contrasto con quelle che sono le corse che
saltano. L'articolo 6 comma 9 disciplina il mancato rispetto delle
prescrizioni, ovvero la continuità del servizio, di cui
all'articolo 10 del capitolato tecnico, ovvero gli standard minimi
di qualità di servizio, che comporta un'applicazione delle penali
di cui all'articolo 36. Sempre continuando a leggere il contratto,
l'articolo 8 comma 9 dice che, ai sensi dell'articolo 36 della
legge regionale n. 29 del 1997, in caso di pubbliche calamità o di
interruzione dei servizi per cause di forza maggiore, o comunque
quando sia necessario assicurare tempestivamente ai fini di
pubblico interesse servizi di trasporto, il Presidente della Giunta
regionale può, con proprio decreto, imporre agli esercenti dei
servizi pubblici di trasporto l'obbligo di assicurare le necessarie
comunicazioni, stabilendo le modalità di esercizio dei servizi
minimi e gli eventuali compensi da corrispondere agli stessi. Ciò
significa che, nel caso in cui questi servizi minimi non venissero
erogati, il Presidente della Regione può intervenire, disporre che
questi servizi vengano erogati, quindi organizzarsi in maniera
autonoma e poi mettere in conto alle ditte che non hanno portato
avanti il servizio i costi del servizio sostitutivo effettuato.
Dopodiché l'articolo 10 disciplina le interruzioni e le
modifiche per scioperi e per eventi straordinari e imprevedibili;
su questo si rimanda il comma 2. Quali sono le modalità
imprevedibili o che possono rientrare nella casistica, quindi
servizi che possono essere sospesi? Si dice che c'è la possibilità
di variare il programma di esercizio a seguito di eventi
straordinari o accidentali, comunque non prevedibili dalle parti
quali: frane, terremoti, alluvioni, nevicate eccezionali, incidenti
e problemi di ordine pubblico. Nel caso degli, chiamiamoli così,
autisti novax, ci dissero che era un problema di ordine pubblico, e
che quindi le corse potevano saltare perché c'erano problemi di
ordine pubblico; io sinceramente sono rimasto un po' stupito da
questa spiegazione, però questo è.
Qui si dice che il gestore è tenuto a darne comunicazione a
mezzo fax alla Regione. Io sinceramente questo mezzo del fax lo
trovo un po' antiquato, quindi non so quanto possa effettivamente
essere ancora attuale, però è chiaro che queste casistiche non si
applicano al caso di specie, cioè non viene fatto riferimento alla
mancanza di autisti; la mancanza autisti non è né una frana, né
un'alluvione, né una nevicata, né un incidente e sicuramente non è
un problema di ordine pubblico. Quindi, come abbiamo detto, c'è la
possibilità da parte della Regione di sostituirsi a gestori che non
erogano il servizio di trasporto e poi addebitare i costi alle
aziende che sono inadempienti.
È ricorrente nel contratto una parte che è quella relativa ai
servizi minimi. Si dice che bisogna obbligatoriamente fornire,
erogare i servizi minimi, però nel piano di bacino di traffico il
programma di esercizio dei servizi minimi sostanzialmente equipara
tutti i servizi ai servizi minimi, quindi tutti i servizi che
vengono erogati da contratto, sono serviti minimi. Anche soltanto
il venir meno di una corsa, evidentemente provoca la fattispecie
che abbiamo detto prima, cioè la possibilità da parte della Regione
di inserirsi e sostituirsi al privato e all'azienda che non ha
erogato il servizio.
Ci sono state parecchie comunicazioni sul tema. Credo che
proprio questa mancanza e queste corse abbiano sollevato un grosso
problema, come dicevo prima anche in previsione di quelli che
potrebbero essere gli effetti della chiusura della ferrovia e di
altri problemi futuri. Su tutto questo si è sollevata una
questione, cioè che sono stati formati e sono stati organizzati
diversi corsi da parte di alcune aziende, ma i giovani formati poi
hanno preso e se ne sono andati. In questo ovviamente abbiamo
ritenuto opportuno che se si organizzano corsi, probabilmente si
dovrebbero anche legare questi corsi a una permanenza sul
territorio. Potrebbe essere la soluzione: io ti formo, però nelle
clausole c'è che, a fronte della formazione, tu rimani sul
territorio valdostano e porti avanti il servizio per un minimo di
anni.
A fronte di una serie di problematiche decisamente importanti,
con quest'interpellanza chiediamo di sapere: quale sia il numero di
corse saltate per il periodo di riferimento 2022/2023 sui tre
ambiti di gara; come si intenda sopperire la mancanza di personale
anche in previsione della chiusura della ferrovia; quali siano le
motivazioni che hanno portato alla proroga dei contratti per
l'affidamento del servizio di trasporto pubblico locale
automobilistico per i vari bacini di utenza, vista la continua
soppressione delle tratte; se sia intenzione dell'Amministrazione
regionale coinvolgere i percettori del reddito di cittadinanza in
percorsi che possano portare alla creazione di nuovi autisti di cui
la Regione ha necessità.
Presidente -
Risponde l'assessore Bertschy.
Bertschy (AV-VdA Unie) -
Grazie collega Manfrin.
Condivido completamente l'obiettivo e il focus dell'interpellanza,
nel senso che qui non stiamo parlando di servizi che si organizzano
perché si vogliono portare in giro le persone e farle divertire,
stiamo parlando di trasporto pubblico, ci sono degli impegni, c'è
un contratto e sono servizi essenziali. Senza entrare nel merito di
tutti gli articoli che ha citato - forse non è stato così chiaro da
parte mia - il fatto di dire che mancano autisti non vuol dire
tollerare che all'infinito questo diventi un modo per spegnere il
servizio, perché le aziende con noi si sono assunte degli impegni e
l'impegno è quello di garantire un trasporto pubblico alle persone,
che vuol dire la mobilità di giovani, anziani, lavoratori e
studenti e non è semplicemente giustificando il fatto che non si
trovano autisti che poi si può continuare ad andare avanti. Un
conto è la presa d'atto, un altro conto è un atteggiamento politico
che, per quello che mi riguarda, non sarà "Va bene così, andiamo
avanti", ma "Cosa fate per", "Come vi impegnate per cercare di
trovare delle soluzioni". Perché poi, se è un lavoro un po'
particolare, se è un lavoro un po' diverso, se come per tanti
lavori e come in tantissimi settori si soffre della mancanza di
personale, ognuno nei vari settori si sta ingegnando, sta pensando
come cercare di risolvere dei problemi, e la stessa cosa vale per
l'azienda del trasporto pubblico. Quindi, senza andare a citare i
contratti e rimanendo più su un piano politico, l'atteggiamento lo
condivido ed è l'atteggiamento con il quale condurrò il lavoro nei
prossimi mesi perché, ripeto, non possiamo continuare a dire
"Mancano autisti". A un certo punto, quando le aziende non saranno
più in grado di tenere botta rispetto ai servizi, bisognerà anche
ragionare sui contratti, perché non possiamo andare avanti così
all'infinito; quindi, lavoriamo per.
Andrei sulle risposte, poi magari con ancora un paio di
considerazioni finali. "Quale sia il numero di corse saltate nel
periodo di riferimento 2022-2023 sui tre ambiti di gara".
Attualmente in una settimana standard, Arriva Italia ha dovuto
sopprimere 71 corse settimanali, ripartite sulle autolinee
Aosta-Courmayeur, 38 corse settimanali, La Salle-Courmayeur, 16
corse settimanali, Saint-Vincent-Châtillon-Pontey, 17 corse
settimanali, su un totale di 2408 corse settimanali, ovvero sono
state ridotte del 2,95 percento; poi comunque questi dati glieli
do. La SVAP ha dovuto sopprimere 372 corse settimanali, ripartite:
sull'autolinea 3, 168 corse settimanali, sulla linea 29, 96 corse
settimanali, e navette verdi, 108 corse settimanali; su 3300 corse
settimanali, l'11 percento delle corse sono state eliminate. Vita,
a oggi, rende in maniera integrale il servizio che gli è
assegnato.
"Come si intenda sopperire alla mancanza di personale, anche in
previsione della chiusura della ferrovia". Il tema, come tutti
sappiamo, non riguarda solo la Valle d'Aosta. Per citare un numero
che mi viene dato nella risposta, nel Piemonte per esempio mancano,
da un'indagine che è stata fatta, più di 490 autisti nel biennio
2023/2024, che non vuol dire mal comune mezzo gaudio, però è
sicuramente un momento di difficoltà per questo settore, ed è
proprio per questo che gli imprenditori si devono mettere all'opera
per cercare delle soluzioni.
Le società valdostane, soprattutto coloro che prestano
prevalentemente il servizio extraurbano, hanno messo in atto
differenti azioni finalizzate a mitigare gli effetti di tale
carenza, anche attivando processi onerosi in termini di sforzi
organizzativi e in termini di costi. Si cita, in particolare,
l'azienda Vita in bassa Valle, che ha tentato un primo esperimento
mettendo in campo una
academy
. Vuol dire che si
contrattualizzano delle persone nel periodo di studio per arrivare
alla patente e, una volta acquisita la patente, le persone hanno un
impegno di rimanere in azienda per un numero di anni, evidentemente
per restituire l'impegno che l'azienda ha messo a disposizione. C'è
stato un primo esperimento, il secondo inizierà a breve: sentito
per le vie brevi, mi è stato detto che partiranno due corsi, uno in
Valle d'Aosta e uno in Piemonte, con il tentativo di formare tra le
30 e le 40 persone nel prossimo periodo.
Arrivando a maggio, come avevo già detto in una precedente
interpellanza, ci siamo impegnati a incontrare, insieme alle
associazioni di categoria, le autoscuole e la Chambre, la
Motorizzazione, perché anche è necessario che la filiera, la
formazione, poi si concluda con l'esame della patente nel più breve
tempo possibile, per evitare che poi tutto questo sforzo venga
messo in difficoltà da una non veloce reazione anche dei tempi di
risposta della Motorizzazione.
Ci sono poi delle attività che abbiamo fatto come dipartimento
delle politiche del lavoro. Il
voucher
per la patente: la
prima edizione è stata rivolta in particolare alle persone più
fragili. Adesso stiamo cercando di motivare le persone, come
abbiamo fatto anche per la patente C, e anche le persone che
lavorano hanno la possibilità di utilizzare questo voucher,
dimodoché possa esser visto anche come un cambio di lavoro da parte
di chi ha intenzione di andare a formarsi in questa direzione.
La terza domanda: "Quali siano state le motivazioni che hanno
portato alla proroga dei Contratti per l'affidamento del servizio
di trasporto pubblico locale automobilistico per i vari bacini di
utenza, vista la continua soppressione delle tratte". La
motivazione di tutto questo non ha nulla a che vedere con quello
che sta succedendo oggi, anche se nell'organizzazione di quei
tagli, tra l'altro avevo visto una comunicazione mi pare di un
sindacato, ovviamente si è fatto quello che si è potuto, ma si è
soprattutto intervenuti; allora l'assessore Marguerettaz credo che
abbia avuto i suoi bei problemi a gestire questi tagli e si è
intervenuti soprattutto in quelle corse meno frequentate, tutto
questo però ho voluto dire riorganizzare i servizi. Quei tagli,
quelli del 2013, 2014 e poi infine del 2016, sono stati molto
importanti e hanno fatto scattare uno degli articoli del contratto
di servizio attraverso il quale si è potuto, per non danneggiare
completamente le aziende, visto che erano superate le percentuali
di riferimento, ricontrattare l'attuale appalto dando una proroga e
allungando il tempo di lavoro, con sicuramente un vantaggio
complessivo per la continuità del servizio, ma con uno svantaggio,
e credo che sia giusto anche questo, un po' per tutti, credo anche
per le aziende stesse, perché sono talmente cambiate le condizioni
di lavoro, come per l'amministrazione regionale, che appalti così
lunghi per forza di cose scontano degli aspetti positivi e
negativi.
Comunque dobbiamo traguardare già a un nuovo appalto e quindi
sotto questo profilo si potrà ragionare. Per esempio, in questo
momento quello con Trenitalia è un contratto di cinque anni con la
possibilità, da parte dell'Amministrazione regionale, di prorogarlo
di altri cinque anni se soddisfatti del servizio. Sappiamo tutti
quanto sia complesso poi organizzare questi appalti, però sono due
momenti e lo dico perché, tra l'altro, sono stati momenti molto
difficili sia per l'Amministrazione regionale che per le
aziende.
L'ultimo punto: "Se sia intenzione dell'Amministrazione
regionale coinvolgere i percettori del reddito di cittadinanza in
percorsi che possano portare alla creazione di nuovi autisti di cui
la nostra Regione ha necessità". L'intenzione dell'Amministrazione
regionale è coinvolgere tutti, soprattutto le persone fragili e le
persone che oggi non hanno un lavoro, facendo attenzione però che
le persone fragili poi devono poter anche stare in un ambiente di
lavoro che non è sicuramente facile; sono lavori particolari, c'è
il contatto con la gente, ci sono turni di lavoro importanti.
Sicuramente noi lo stiamo già facendo con i centri d'impiego:
stimoliamo tutti a utilizzare il voucher e a cercare di andare a
formarsi in una direzione e in un settore che delle opportunità le
offre. Non è un lavoro per tutti, come tutti i lavori, quindi
l'impegno c'è in questa direzione, ma poi non ci sono né obblighi
parte delle persone, oltre a una certa misura, e neanche
possibilità di fare delle politiche che obblighino le persone a
fare quello che vogliamo, però lo stimolo e la sensibilizzazione va
in questa direzione.
Presidente -
Replica il consigliere Manfrin.
Manfrin (LEGA VDA) -
Grazie Assessore per la sua
risposta, sono assolutamente felice che condivida l'impostazione
che è tesa a non tollerare una mancata erogazione delle corse.
Io credo che il punto - e la ringrazio per i dati che ci ha
fornito - sia comprendere che a fronte di un mancato servizio, da
quel che mi è parso di capire, però vorrei magari eventualmente se
lo dico avere un cenno, non sono state applicate delle penali
rispetto al mancato servizio. Il punto è che se arriviamo a far
mancare l'11 percento, per esempio, per quanto riguarda il bacino
del centro Valle, delle corse settimanali, è chiaro che un'azienda
può anche nascondersi dietro il fatto che non ci sono degli
autisti, però non sta fornendo un servizio. Credo che a fronte
della mancata erogazione del servizio, ci debba essere una mancata
erogazione dei pagamenti per quel servizio che avrebbero dovuto
andare a coprire. Altrimenti io vengo pagato e però non era un
servizio, e le assicuro che un contratto di questo tipo sarebbero
in molti a volerlo: io ti do dei soldi, tu non mi fornisci nessun
servizio e io ti pago lo stesso.
Condivido, e la ringrazio, sull'impostazione, mi auguro però
che, visto che il contratto lo prevede, a questo punto si possa
applicare. Altrimenti probabilmente se noi continuiamo a dire, e
giustamente lei lo ha detto: "non è che va bene così, bisogna
intervenire", però probabilmente, di fronte a una sanzione
pecuniaria prevista dal contratto, l'azienda comincia anche a
muoversi in maniera differente per cercare di erogare quello che
dovrebbe
È vero, concordo, che appalti lunghi scontano sia effetti
positivi sia effetti negativi. D'altra parte però, lo abbiamo visto
sulla gara d'appalto per il trasporto disabili, per esempio nel
momento in cui si è fatta una gara, anche qui decennale per
trasporto disabili, c'erano dei presidi e dei mezzi che avevano una
certa tecnologia, quindi eravamo a tecnologia base. Ad esempio, mi
ricordo un particolare: non c'era l'obbligo di avere tutti i mezzi
con le pedane per portare i disabili e farli entrare dentro i
mezzi, al punto che quando poi si è reso necessario avere delle
pedane anche per i mezzi che non le avevano, qualcuno si è
organizzato in maniera artigianale con un seggiolino, non so come
definirlo, un qualcosa in plastica, per far salire sopra della
gente anziana, disabile, magari in inverno sul ghiaccio, che
decisamente non era assolutamente idoneo. Questo si scarica
inevitabilmente anche sul servizio di questo tipo.
Per esempio, io non so se davvero quando questo 11 percento dei
servizi manca, la SVAP mandi un fax in maniera tempestiva, non so
neanche se la Regione abbia ancora un fax, quindi non ho idea di
come comunichi il fatto che le corse saltano, però questo è
previsto dal contratto. Magari loro hanno un fax, lo mandano, la
Regione non lo riceve perché non c'ha il fax e quindi va bene così.
Non so quale sia il beneficio.
Avere e impostare delle gare con una durata più corta,
sicuramente porterà a degli svantaggi, magari tu hai dei costi che
ti porti dietro che sono magari inferiori nel tempo, però
probabilmente hai anche tutta una serie di benefici e hai la
possibilità di poter essere molto più centrato, molto più preciso e
di erogare un servizio sicuramente migliore.
Quindi, bene fare il punto e ovviamente anche bene il
coinvolgimento di quelli che sono a oggi i percettori del reddito
di cittadinanza. Evidentemente, lei ha detto che è un lavoro
difficile, certo, però se io percepisco dei soldi e sto a casa non
fare niente, io direi che posso anche impegnarmi a fare un lavoro
difficile, visto che sono pagato dalla collettività.
