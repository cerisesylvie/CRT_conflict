Classificazione
CONSIGLIO REGIONALE
Attività consiliare d'aula
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1187 del 26 gennaio 2022 - Resoconto
OGGETTO N. 1187/XVI - P.L. n. 49: "Istituzione
dell'Osservatorio regionale permanente sulla legalità e sulla
criminalità organizzata e di tipo mafioso. Modificazioni alla legge
regionale 29 marzo 2010, n. 11 (Politiche e iniziative regionali
per la promozione della legalità e della sicurezza)".
Marguerettaz (Presidente) -
Punto n. 4.01. Collega
Manfrin per mozione d'ordine.
Manfrin (LEGA VDA) -
Solo per chiedere una breve
sospensione di minoranza.
Presidente -
Sospensione accordata.
La seduta è sospesa dalle ore 09:47 alle ore 10:00.
Marguerettaz (Presidente) -
Credo si possa procedere con
i lavori. C'è la necessità di un intervento, collega Manfrin? No.
Per il rapporto e la presentazione la parola al presidente
Bertin.
Bertin (FP-PD) -
Intervengo per l'illustrazione della
relazione. La presenza delle mafie al nord è una questione sempre
più problematica e rappresenta una vera e propria emergenza. I dati
recentemente diffusi dal Viminale testimoniano di un preoccupante
aumento del numero dei reati connessi alla gestione illecita
dell'imprenditoria, alle infiltrazioni delle organizzazioni mafiose
nei settori produttivi e all'accaparramento di fondi pubblici.
Tale aggravamento, pur manifestandosi in un periodo di pesante
congiuntura economica negativa, provocata innanzitutto dalla
pandemia, non stupisce. È ben noto infatti che i contesti di crisi
economica e sociale alimentano il diffondersi dell'illegalità, in
particolare rappresentano un contesto ideale per la proliferazione
della cultura mafiosa.
Lo scenario appare un po' più allarmante in prospettiva, tenuto
conto dell'ingente flusso di denaro in arrivo nell'ambito del PNRR
che, come già segnalato da varie autorevoli fonti, pare aver già
destato un interesse dei clan, intenzionati ad avvantaggiarsi
illecitamente dell'enorme giro di affari che ruoterà intorno agli
appalti per la cosiddetta "Ricostruzione".
In questo contesto è da tempo evidente che la Valle d'Aosta non
può essere definita un'isola felice, la presenza sul territorio
delle organizzazioni criminali di stampo mafioso, quasi
esclusivamente riconducibili alla matrice 'ndranghetistacalabrese,
è un fatto ormai accertato da tempo. Si tratta di un fenomeno
risalente e collegato al boom economico degli anni sessanta del
secolo scorso.
Da allora l'infiltrazione di interessi criminali è avvenuta
senza destare particolare allarme sociale, in modo silente tra le
maglie del tessuto economico, interessando in particolare i settori
strategici - come sappiamo di particolare interesse per le
organizzazioni criminali - dell'edilizia e del turismo.
La presenza storica in Valle d'Aosta di elementi collegati alle
cosche calabresi come gli Iamonte, i Nirta, i San Luca, i
Facchineri di Cittanova, i Libri di Reggio Calabria,  gli
Asciutto-Neri-Grimandi di Taurianova e i Torcasio di Lamezia Terme,
è  una circostanza nota, come riferito in molte occasioni
dalle forze dell'ordine con le varie inchieste da "Minotauro",
"Tempus Venit", "Gerbera" e altre, non ultimo ricordiamo anche le
interdittive emesse dal Questore di Aosta che negli ultimi tempi
sono arrivate a superare la decina, le ultime riguardanti anche dei
professionisti che, oltre alle solite aziende edilizie,
rappresentano anche un cambiamento delle caratteristiche di questo
fenomeno che sempre più si avvicina ai cosiddetti "Colletti
bianchi".
Di recente le cronache giudiziarie hanno evidenziato un
interesse da parte della criminalità organizzata per la politica.
L'indagine avviata nel 2014 - che ha portato allo scioglimento del
Comune di Saint-Pierre per infiltrazioni mafiose - ha evidenziato
l'esistenza di una locale della 'ndrangheta operante nella nostra
regione in grado di esercitare un'ingerenza sul territorio
regionale.
Peraltro, nelle stesse motivazioni della sentenza di secondo
grado del processo "Geenna", depositate pochi giorni fa, i giudici
della Corte di appello di Torino affermano che sia provata, al di
là del limite del ragionevole dubbio, l'esistenza di una locale di
'ndrangheta in Valle d'Aosta.
Questo quadro - ulteriormente confermato nella relazione della
Direzione investigativa antimafia - relativa al primo semestre del
2020, illustrata dal Ministro dell' interno nello scorso settembre
in Parlamento, in cui si legge che: "da tempo c'è la contezza di
quanto il territorio valdostano rientri tra le aree d'interesse per
le mire espansionistiche dei gruppi mafiosi, sempre protesi a
inserirsi nei mercati leciti al fine di riciclare e reinvestire gli
ingenti capitali illeciti a disposizione.".
Se le evidenze investigative e processuali non lasciano ormai
dubbi circa la pervasità delle influenze criminali nel tessuto
socio-economico e il loro tentativo di infiltrazione nelle
istituzioni locali, è opportuno interrogarsi su quali possano
essere le misure più efficaci per contrastare tale fenomeno.
Al di là dell'azione repressiva esercitata dalle Forze
dell'ordine e dalla Magistratura, è indispensabile intervenire
sulla matrice culturale del problema, mettendo in campo una serie
di azioni positive e di interventi di prevenzione, questo è
l'aspetto da sottolineare e da realizzare sul territorio attraverso
il coinvolgimento delle comunità locali.
In questo contesto l'attività svolta dagli organi di governance
a ogni livello territoriale è di fondamentale importanza. Anni
orsono, anche sull'onda dell'allarme destato dalle inchieste
giudiziarie, il Consiglio regionale ha ritenuto necessario
approfondire il tema della criminalità organizzata mediante
l'istituzione nel 2012 di una "Commissione speciale per l'esame del
fenomeno delle infiltrazioni mafiose in Valle d'Aosta",
conferendole un mandato per individuare i settori maggiormente
esposti al rischio di penetrazione criminale nel nostro
territorio.
Oltre a questo, di recente, il Consiglio regionale ha intrapreso
un percorso orientato alla promozione della cultura della legalità
e delle buone pratiche amministrative, allo studio, informazione e
sensibilizzazione sulla consistenza dei fenomeni malavitosi
presenti nella nostra regione.
Con l'avvio di questa legislatura, facendo seguito a un ordine
del giorno approvato all'unanimità nel gennaio 2020, è stata
ufficializzata l'adesione della Valle d'Aosta all'associazione
"Avviso Pubblico", una rete di Regioni ed enti locali attivamente
coinvolti nella difesa dei principi fondamentali della democrazia e
della legalità con l'obiettivo di contrasto alla criminalità
organizzata. Da questo ha fatto seguito l'avvio di una serie di
seminari pubblici e di percorsi formativi dedicati al tema della
prevenzione delle infiltrazioni mafiose.
Oggi il Consiglio Valle interviene per rafforzare il presidio
della legalità nel territorio, dotandosi dell'"Osservatorio
regionale permanente sulla legalità e sulla criminalità organizzata
di tipo mafioso".
Tale organo è provvisto di una propria fisionomia e struttura,
di autonomia regolamentare e funzionale.
L'Osservatorio esercita funzioni consultive, propositive, di
studio, ricerca e documentazione, è composto dai vertici delle
istituzioni regionali, dai rappresentanti degli enti locali, dal
Comune di Aosta e dalle associazioni di categoria maggiormente
rappresentative in Valle d'Aosta, con la partecipazione delle forze
dell'ordine, delle associazioni e dei portatori di interesse
collegati a vario titolo al tema della legalità.
Il suo obiettivo consiste nel promuovere il coordinamento per
tutti gli attori sociali, i portatori di interessi coinvolti o
interessati alla gestione della cosa pubblica, in modo da
esercitare un monitoraggio permanente di tutte le attività
potenzialmente appetibili alla criminalità organizzata, con
particolare attenzione al ciclo degli appalti pubblici, promuovere
la coscienza civica e la cittadinanza attiva, agevolare l'adozione
di misure efficaci a tutela dei cittadini e del bene comune.
A tal fine risulta indispensabile il coinvolgimento delle
amministrazioni comunali e in particolare del Comune di Aosta, la
cui adesione al progetto consentirà d'implementare quanto già
previsto dall'amministrazione in questione.
Questa proposta di legge giunge al termine dei lavori di un
tavolo tecnico istituito lo scorso anno presso la Conferenza dei
Presidenti delle assemblee legislative delle Regioni e Province
autonome per l'approfondimento di aspetti giuridici d'interesse
regionale connessi al tema della legalità.
Il coordinamento in questione ha da pochi mesi concluso i lavori
evidenziando uno schema-tipo di articolato a partire dal quale è
stato redatto il presente intervento legislativo.
In particolare sono state presentate varie suggestioni già
contenute nella proposta di legge del 2015, adeguando così la
composizione dell'Osservatorio al contesto valdostano.
Le organizzazioni mafiose sono in continua trasformazione e
rappresentano una minaccia, spesso invisibile, per la legalità, per
la qualità della vita dei cittadini e per il futuro della nostra
regione.
Per questo motivo l'istituzione dell'Osservatorio permanente,
strumento di lotta e contrasto alle forme di criminalità, è una
priorità indifferibile.
In conclusione, ringrazio l'Ufficio di Presidenza per aver
sottoscritto il testo in questione e gli uffici del Consiglio
regionale, dalla Segreteria generale all'Ufficio legislativo e, in
particolare, il dottor Schincaglia che in questi anni ha seguito la
redazione di questi testi e le cui professionalità e competenza
sono state essenziali.
Il testo è composto da dieci articoli, che illustro
sinteticamente:
l'articolo 1 enuncia le finalità dell'intervento;
l'articolo 2 riguarda la composizione e il modus operandi
dell'Osservatorio;
l'articolo 3 individua le attribuzioni dell'Osservatorio quale
organismo di supporto alla Regione in materia di prevenzione e di
contrasto ai fenomeni mafiosi;
l'articolo 4 stabilisce che l'Osservatorio è costituito con
delibera del Consiglio regionale;
l'articolo 5 costituisce il Comitato tecnico quale organo di
supporto tecnico-scientifico dell'Osservatorio;
l'articolo 6 prevede che l'Osservatorio presenti annualmente una
relazione sull'attività svolta;
l'articolo 7 dispone che la Regione si costituisca
obbligatoriamente parte civile nei procedimenti penali connessi
agli articoli 416bis e 416ter;
l'articolo 8 reca la clausola valutativa, un elemento importante
per, in generale, valutare l'efficacia della normativa che viene
approvata;
l'articolo 9 sopprime la Conferenza regionale sulla legalità,
questo per evitare doppioni e appesantimenti;
l'articolo 10, infine, reca le disposizioni finanziarie.
Presidente -
Solo per riepilogare: rispetto al testo di
legge sono stati depositati diversi emendamenti: un emendamento
della I Commissione, un emendamento del Presidente Bertin e quattro
emendamenti sottoscritti dalle consigliere Guichardaz e
Minelli.
Apro la discussione generale. Prego i colleghi di prenotarsi. Ha
chiesto la parola la collega Erika Guichardaz, ne ha facoltà.
Guichardaz E. (PCP) -
Come sapete, in Commissione
non abbiamo votato questo testo perché riteniamo che sia un testo
che poteva essere fatto molto meglio, soprattutto vista l'attesa di
questo Osservatorio. I lavori di commissione sono iniziati e
praticamente si sono conclusi nello stesso giorno e le audizioni,
interessanti e propositive, che hanno fatto emergere diverse
criticità nel testo, criticità che noi -all'interno di un gruppo di
lavoro organizzato da PCP insieme a esponenti dei 5 Stelle, di ADU
e degli indipendenti del campo progressista competenti in materia -
avevamo anche, dal canto nostro, evidenziato anche in
Commissione.
Andrò oggi a evidenziarli nuovamente, visto che la fretta
improvvisa e improvvida rispetto all'esame di questo testo, ha
concluso l'iter il giorno stesso.
Forse la fretta era legata agli impegni del Presidente del
Consiglio previsti per domani, già annunciati prima della votazione
di questa legge, o forse - dopo mesi di voto - lo stesso voleva
piantare una bandierina, ma tutti sappiamo che la fretta è una
cattiva consigliera, come ha detto il consigliere Baccega durante
la Commissione.
Il testo che andiamo oggi a discutere infatti non tiene conto di
quanto emerso nelle audizioni stesse, dal dibattito e dalle
richieste di approfondimento e di modifica per migliorare il
testo.
Siamo profondamente convinti dell'importanza di tale
Osservatorio che la Regione aspetta da tempo, ma riteniamo che, fin
dalla sua relazione, emerge chiaramente la poca incisività di
questo organismo, basta paragonare il testo odierno con altri testi
presentati in passato, come la precedente proposta presentata dai
consiglieri Bertin, Certa, Chatrian, Morelli e Russo nel 2015, per
rendersi conto della diversità.
In questa proposta di legge si parla di vera e propria emergenza
o di recenti cronache giudiziarie che hanno evidenziato un
intreccio tra criminalità organizzata e politica, mentre purtroppo
si tratta di una presenza che c'è da lungo tempo, un fatto
strutturato e radicato nella nostra regione, conosciuto e
colpevolmente sottovalutato.
A riprova di quanto stiamo dicendo oggi la relazione è stata
modificata, proprio riportando le cose segnalate.
La Valle d'Aosta per queste ragioni deve dotarsi di uno
strumento in grado di fornire un valido supporto conoscitivo nelle
scelte e nelle attività dell'Amministrazione regionale, visto che
per contrastare il diffondersi dei fenomeni mafiosi è fondamentale
la conoscenza e la consapevolezza della pericolosità rappresentata
da questa organizzazione.
Il consigliere Bertin, contestando le proposte emerse negli
anni, sottolineava come l'Osservatorio doveva avere caratteristiche
ben precise, composto da figure con conoscenze tecniche in grado
d'interpretare il fenomeno complesso della criminalità
organizzata.
Questa legge non risponde pienamente a quest'esigenza e
soprattutto non valorizza nemmeno chi ha operato sul nostro
territorio in questi anni, come "Libera" o il tavolo tecnico
permanente sulla corresponsabilità educativa e sulla legalità,
differendo anche qui sia dalla proposta di legge del 2015 sia dallo
schema tipo della conferenza dei Presidenti delle assemblee
legislative e delle Regioni e Province autonome, soprattutto
rispetto alla composizione, ai compiti e ai protocolli d'intesa da
prevedere.
Nella relazione si esplicita inoltre la
mission
dell'Osservatorio ma dall'articolato non si comprende come questa
mission venga ricercata, e non vi è armonizzazione con quella legge
regionale n. 11/2010.
Questa proposta ci sembrava pertanto da analizzare con maggiore
attenzione, anche prendendo in considerazione proprio quella legge
11 e gli organismi che operano nel solco della lotta alla
criminalità di tipo mafioso, al fine di arrivare a un testo
coordinato che potesse chiarire finalità e compiti per evitare
doppioni, accavallamenti di competenza e assenza di attenzioni
rispetto ad altri aspetti.
Abbiamo quindi presentato diversi emendamenti al testo, frutto
anch'essi degli approfondimenti avvenuti in commissione.
Rispetto alla composizione, evidenziamo un carattere
verticistico della stessa e una poca attenzione alle associazioni
antimafia e antiusura che operano sul nostro territorio, previste
di diritto in quasi tutti gli Osservatori e dallo schema tipo
ispiratore della legge, anche se ora è arrivato un emendamento
anche in questo senso.
Appare poco opportuno inoltre inserire, secondo noi, il
Presidente della Regione sia come capo del Governo sia per le
funzioni prefettizie che esso esercita.
Mentre "Libera" quindi andrebbe pensata in modo organico
nell'Osservatorio, proponiamo che vengano invitate anche
associazioni o quei soggetti competenti che da anni operano su
questi temi, come quelle citate precedentemente, o le associazioni
ambientaliste che monitorano il fenomeno delle ecomafie e - come
sta avvenendo in altre regioni dove l'Osservatorio si è insediato
da anni - adesso vengono aggiunte e ricomprese.
Insufficiente poi è il ruolo del Comune di Aosta, la presenza
del solo Sindaco delegato non reca giustizia al Comune capoluogo
nel quale vive il 30% della popolazione e sul quale insistono più
del 30% delle attività produttive. Il Comune non è stato
commissariato, fortunatamente ha respinto i tentativi
d'infiltrazione mafiosa che però è stato acclarato che ci sono
stati.
Proponiamo quindi che ci sia anche un delegato della consulta
che si sta costituendo.
Osservatori poi andrebbero previsti anche nelle varie realtà
locali, esempio importante è quello dell'azione fatta da "Libera"
nella comunità di Saint-Pierre, dove il monitoraggio civico di
questi anni ha comunque dato i suoi frutti, come riconosciuto
peraltro dai commissari che sono venuti in audizione l'altro
giorno.
I compiti inoltre ci sembrano scarni e quindi, anche rispetto a
questo, chiederemo una maggiore attenzione a questo articolo,
prevedendo anche un maggior raccordo con la I Commissione, la
promozione di protocolli d'intesa con l'Università, gli enti di
ricerca e gli altri soggetti istituzionali coinvolti. Una
particolare attenzione all'utilizzo dei beni confiscati agli
interventi a favore delle vittime di fenomeni di violenza,
dipendenza, sfruttamento, usura, connessi al crimine organizzato e
una maggiore collaborazione con il livello locale.
Infine riteniamo che un ruolo particolarmente importante - in
quanto unico soggetto composto da esperti nel campo del contrasto
dei fenomeni di stampo mafioso e della criminalità organizzata - lo
svolgerà il Comitato tecnico previsto nell'articolo 5; proprio per
questa ragione riteniamo che debba prevedere una più ampia
partecipazione per ricoprire tale ruolo, non limitandosi alla sola
indicazione di avviso pubblico.
In sintesi, per il nostro gruppo, l'impianto della proposta di
legge manca di completezza e organicità e non tiene conto delle
indicazioni avute in commissione da parte di chi ha delle
competenze, tant'è che, durante quella Commissione, lo stesso primo
firmatario, il consigliere Bertin, l'ha definita una legge "work in
progress".
Dopo anni di discussione sull'Osservatorio e vari testi di
legge, dedicare qualche giorno in più a un lavoro di
approfondimento per eccepire quelle osservazioni migliorative poste
in quella sede sarebbe sicuramente sembrato logico e sensato.
Vediamo purtroppo che così non è.
Presidente -
Siamo sempre in discussione generale, il
collega Padovani si è prenotato.
Padovani (FP-PD) -
La presenza anche in Valle d'Aosta di
un'organizzazione mafiosa non può più essere negata. É un fatto,
non è un'ipotesi, come dimostrato dalla sentenza della Corte di
appello nella quale si certifica l'esistenza di una locale di
'ndrangheta attiva e operante nella nostra regione.
Attenzione, quando parliamo di queste organizzazioni criminali,
non dobbiamo pensare solo agli atti plateali di violenza, ma tenere
a mente che essa è spesso il mezzo e non il fine.
Gli obiettivi ultimi di queste organizzazioni sono invece il
potere e il denaro, mentre la violenza è spesso uno strumento
sempre più residuale; il che le rende magari meno visibili ma
certamente non meno pericolose. In effetti, soprattutto per quanto
riguarda la presenza riscontrata negli anni nel Nord Italia, le
manifestazioni criminose consistono generalmente in azioni meno
appariscenti e orientate a infiltrarsi nel tessuto economico,
sociale e politico.
Il fatto però che nel tempo la presenza di queste organizzazioni
si sia fatto meno appariscente non significa che queste abbiano
perso forza ma, anzi, le rende - se possibile - ancora più
pericolose, perché, attraverso un comportamento quasi di stampo
manageriale, hanno ancora più possibilità di condizionare interi
settori dell'economia e di avvelenare il tessuto sociale di un
territorio.
In tutto questo, come dicevo all'inizio, la Magistratura ha
dimostrato in modo chiaro e inequivocabile come questo fenomeno sia
radicato anche qui. Una presenza e un'attività dimostrate anche
dalle numerose interdittive antimafia emesse dal Questore di Aosta
nei confronti d'imprese valdostane che evidenziano come i settori
economici di maggiore interesse dell'organizzazione anche in Valle
d'Aosta siano quelli dell'edilizia, del turismo e del
commercio.
Fatti gravi, che testimoniano della capacità d'infiltrazione nel
nostro tessuto socio-economico. Ognuno di noi, nessuno escluso, ha
il dovere di fare la propria parte, grande o piccola che sia, per
tenere le antenne dritte e respingere con forza tanto le minacce
quanto le avances e vigilare su tutte quelle situazioni
potenzialmente pericolose.
Il tutto tenendo bene a mente i rischi a cui andiamo incontro se
non lo facciamo, se lasciamo correre, se ci giriamo dall'altra
parte.
Oltre al ruolo che noi tutti possiamo e dobbiamo avere in questa
battaglia quotidiana, è necessario dotarsi di strumenti aggiuntivi
rispetto a quelli di cui disponiamo.
Ecco perché l'istituzione dell'Osservatorio che oggi quest'Aula
è chiamata ad approvare è importante. Con questo Osservatorio
aggiungiamo infatti un ulteriore strumento di vigilanza sul
fenomeno mafioso, il cui sviluppo è in continua evoluzione e
necessita di un'attenzione costante e rafforziamo il presidio della
legalità nel territorio.
Non possiamo più aspettare, siamo già in ritardo; mi auguro che
questo atto venga approvato all'unanimità, mettendo da parte
differenziazioni pretestuose francamente incomprensibili e secondo
me utili solo a crearsi un po' di visibilità, perché penso che un
voto unanime gli darebbe ancora più forza.
Presidente -
Grazie collega Padovani. Ha chiesto la
parola il collega Baccega, ne ha facoltà.
Baccega (GM) -
Su questa vicenda io mi sono trovato in
una sorta d'inghippo istituzionale e anche politico perché, come è
noto, io ho rappresentato il mio collega Restano, lui del Gruppo
Misto, rappresentante di maggioranza, io Gruppo Misto
rappresentante di minoranza, e in questo contesto - sentito il
collega Restano che io in qualche modo rappresentavo - avevo
contezza che la volontà del collega era quella di votare la legge
così come era impostata e così ho fatto, come Mauro Baccega
consigliere regionale e non come rappresentante politico di Forza
Italia.
In quella Commissione abbiamo audito la dottoressa Zarcone e il
dottor Ferraris, che sono i commissari straordinari di
Saint-Pierre, abbiamo audito la responsabile di Libera - non
capisco perché non abbiamo audito altre associazioni che potevano
essere indicate in audizione - e abbiamo audito il Presidente del
Consiglio del Comune di Aosta, che già in questa direzione ha fatto
parecchio, istituendo una sorta di osservatorio comunale, e nello
sviluppo di questo dibattito si pensava si potesse andare a una
riflessione più approfondita; a parte che chi aveva seguito il
percorso della legge, ovvero chi era presente in Ufficio di
Presidenza, chi era presente alla capigruppo - noi non ci siamo in
quei due contesti perché per la prima volta partecipavo ad una
Commissione su questo argomento - chi era presente poteva arrivare
con degli emendamenti, come sono arrivati gli emendamenti questa
mattina in Consiglio.
È chiaro che il Presidente Bertin ha sollecitato l'urgenza di
votare questa legge che istituiva l'Osservatorio. In realtà il
presidente Bertin non è nuovo a queste sollecitazioni; quando
eravate insieme, colleghe di PCP, andava tutto bene, adesso va un
po' meno bene. Soprattutto nella Commissione regolamento tutto
andava bene.
Mi sono permesso di sottolineare che, sentite le audizioni,
poteva essere necessario un approfondimento che personalmente in
queste ore successive alla commissione ho fatto.
Vedo che il Presidente Bertin ha presentato due emendamenti, un
emendamento di commissione e un emendamento suo, vedo che ci sono
altri emendamenti che valuteremo e in qualche modo saremo presenti
a un voto.
Nessuna difficoltà - come avete scritto nel vostro comunicato,
voi di PCP - a esprimere il voto, perché il voto sarà espresso come
Consigliere del Gruppo Misto e rappresentante in Valle d'Aosta di
Forza Italia.
Voglio fare una riflessione: ci sono autorevoli Istituzioni già
predisposte all'uopo che in qualche modo stanno lavorando e hanno
lavorato, lo verifichiamo quotidianamente, in questa direzione, ma
non ci sottrarremo certo al voto di questa proposta di legge.
Noi chiediamo di non enfatizzare con i comunicati stampa, perché
vivere di comunicati stampa alla ricerca del consenso... il
consenso va ricercato laddove si può trovare, certo non lo
troverete nell'area di centro che noi rappresentiamo.
Per questo il nostro voto sarà conseguenze a quello che abbiamo
fatto in commissione, in rappresentanza del collega Restano, e
soprattutto oggi in Consiglio come rappresentante del Gruppo Misto
in minoranza.
Presidente -
La parola al collega Chatrian, ne ha
facoltà.
Chatrian (AV-VdA Unie) -
. Per fare qualche considerazione
su questa proposta di legge che abbiamo già sostenuto in
commissione come gruppo.
Innanzitutto io vorrei partire nel ringraziare l'Ufficio di
Presidenza che ha scaricato tale proposta, questo penso sia un
passaggio importante, dal presidente Bertin a tutti i componenti
dell'Ufficio di Presidenza, una proposta corale su un tema
delicato, ma soprattutto su un tema su cui questo Consiglio ha la
possibilità oggi di legiferare.
Seconda considerazione: col collega Bertin nel settembre 2015
avevamo presentato una proposta di legge che oggi viene
implementata in maniera più robusta; già all'epoca si discusse nel
merito e si portò in questa assemblea tutta una serie
d'informazioni per poter fare un passo successivo.
Terza considerazione: penso che se oggi questo Consiglio andrà a
sostenere quasi all'unanimità questa proposta di legge, è anche
grazie al coordinamento delle assemblee regionali che da pochi mesi
avevano comunque concluso un lavoro importante su cui l'Ufficio di
Presidenza poi ha elaborato, lavorato e condito per poi proporre
tale proposta all'assemblea.
Indubbiamente oggi il Consiglio vuole intervenire per rafforzare
il presidio della legalità.
Per quanto ci riguarda, l'Osservatorio eserciterà sicuramente
funzioni consultive, propositive, di studio e di ricerca, legate a
una documentazione che sia utile ad avere quelle informazioni che
per tale assemblea è importante avere.
L'individuazione delle attribuzioni dell'Osservatorio: per
quanto ci riguarda, sarà proprio l'organismo di supporto della
Regione in materia di prevenzione e di contrasto dei fenomeni
mafiosi.
La seconda parte importante che è inserita nell'articolo 6 - noi
pensiamo che questo sarà sicuramente tema di dibattito e di
confronto - è la relazione sull'attività svolta nell'anno
precedente che l'Osservatorio ci presenterà annualmente.
Per quanto riguarda la
mission:
sicuramente tale
strumento promuoverà il coordinamento tra tutti gli attori
istituzionali, quindi la possibilità di far convergere tutte le
informazioni, gli attori istituzionali, e non solo, coinvolti o
interessati alla gestione della cosa pubblica, in modo da
esercitare - questo è l'obiettivo penso principale - un
monitoraggio permanente di tutte le attività potenzialmente
appetibili alla criminalità organizzata, facendo sicuramente
attenzione alla parte pubblica e parapubblica legata al ciclo degli
appalti pubblici, e lì secondo noi sarà importante, anche con
l'assessore Caveri, il fatto di promuovere la coscienza civica
nelle scuole.
Pensiamo che la cittadinanza attiva - il fatto comunque di
aumentare l'informazione, la promozione anche nell'ambito
scolastico - ci aiuti a far crescere nelle nuove generazioni gli
anticorpi importanti per una comunità, una società evoluta, attiva,
innovativa e trasparente.
Penso sia importante investire nelle nuove generazioni ma
dobbiamo avere contezza e soprattutto la possibilità di avere
un'informazione che sia la più larga possibile, non solo
nell'apparato pubblico e istituzionale, ma anche in quello
operativo e produttivo, in modo che si abbia la conoscenza totale
dello stato dell'arte di una fotografia aggiornata
quotidianamente.
È importante nell'articolo 6 che ci sia ogni anno la possibilità
di avere un documento che illustri non solo la situazione ma che
metta nero su bianco elementi utili all'assemblea.
Voteremo convintamente tale proposta, ringraziando ancora tutto
l'Ufficio di Presidenza per aver scaricato e condito ulteriormente
lo schema tipo che era stato redatto dal coordinamento dei Consigli
regionali.
Presidente -
Siamo sempre in discussione generale. Non
vedo colleghi prenotati. Ultimo appello. Non ci sono prenotazioni.
La discussione generale è chiusa. Il presidente Bertin per le
repliche ne ha facoltà.
Bertin (FP-PD) -
Voglio qui ricordare che questa proposta
di legge nasce dall'unione di due testi: lo schema tipo licenziato
dalla Conferenza dei Presidenti delle assemblee regionali e una
proposta di legge che avevo elaborato sull'esperienza della
commissione speciale costituita nel 2012 nella quale si era
constatata la necessità di un supporto tecnico ai lavori della
Commissione stessa, come peraltro avviene per molti organismi
simili della commissione parlamentare e vale per altri organismi
simili che necessitano comunque di supporto tecnico.
In effetti questa proposta di legge - che mi auguro andremo ad
approvare - recupera la parte più significativa di quella proposta
di legge del 2015, vale a dire il Comitato tecnico, con esperti di
chiara fama che possono dare quel supporto necessario quando si
tratta comunque di avere delle competenze specifiche.
Si inserisce questo comitato tecnico in un contesto più
generale, come previsto dallo schema tipo proposto per tutte le
regioni italiane, con il quale si cerca di coinvolgere maggiormente
in questo organismo la società civile, le associazioni
professionali eccetera; una proposta, da questo punto di vista,
credo migliorativa di entrambi i testi.
Non voglio qui polemizzare con frettolosi comunicati stampa che
dicono il contrario. Ricordo però alla consigliera Guichardaz, che
scopre l'incisività della proposta fatta nel 2015, che all'epoca il
suo leader di riferimento storico non la votò, forse perché era
troppo incisiva.
Ci sono momenti, secondo me, in cui è il caso di mettere un
punto e andare a capo e di passare dall'elaborazione all'azione.
Sono passati una decina di anni e siamo tra le ultime Regioni a
dotarsi di questo strumento perché in questi anni c'è stato tutto
il tempo per approfondire e per valutare quello che c'era da
valutare. Ora è il momento di passare all'azione.
È passato più di un anno dall'inizio di questa legislatura e, a
mio avviso, l'istituzione dell'Osservatorio è e resta una priorità,
come era peraltro previsto anche nel programma di legislatura.
Non si può tergiversare oltre aspettando - si faceva riferimento
al Comune di Aosta - l'istituzione della Consulta, che avverrà,
forse, nel mese di marzo; tra l'altro le interlocuzioni con il
Comune di Aosta ci sono state e, come riferito anche durante
l'audizione del Presidente del Consiglio del Comune di Aosta, è
intenzione del Consiglio comunale portare all'Osservatorio quanto
emergerà dai lavori della Consulta; ma l'interlocutore - come
evidenziato anche dal Presidente del Consiglio di Aosta Tonino - è
il Comune stesso che vuole giocare questo ruolo, questo è stato
evidenziato chiaramente nell'audizione di giovedì scorso. Audizioni
che, tra l'altro, hanno sostanzialmente confermato la bontà
dell'impianto, tranne alcuni aspetti - che vengono ripresi anche da
un emendamento - che vanno a toccare aspetti formali più che
sostanziali della legge.
Mi si accusa di avere un po' di fretta. Ammetto di avere un po'
di fretta. Bisogna averla. La teoria della "fretta zero" non mi
convince, le organizzazioni mafiose non si fermano davanti alla
pandemia, non vanno in vacanza e sono in continua
trasformazione.
Prima si inizia a costituire e a operare con questo
Osservatorio, meglio è. Ricordo che una mozione approvata
all'unanimità nel 2013, non sto a fare molti calcoli, prevedeva
l'istituzione di questo Osservatorio in novanta giorni. Sono
passati molti anni e credo che sia il momento di passare
all'azione, ricordandoci che non c'è nessun strumento risolutivo ma
è importante avere un ventaglio di strumenti per contrastare il
diffondersi di questo fenomeno.
Questo è uno strumento importante, è uno dei tanti.
Mi veniva attribuito il fatto di aver evidenziato il fatto che
si tratti di una legge "Work in progress"; è stato forse mal capito
questo aspetto, non era riferita a questa legge in particolare ma
alla produzione legislativa moderna, non a quella degli anni '70.
C'è chi forse vuole continuare a presentare la Valle d'Aosta in un
modo di agire degli anni '70, ma oggi l'approccio che si ha con la
legislazione è quella, anche tramite le clausole valutative, di una
valutazione di quello che producono queste leggi, con l'approccio
"Work in progress" - ma in termini generali, non strumentali, come
è stato attribuito da un comunicato stampa - con un approccio
generale nel quale quando le cose si devono aggiustare, si
aggiustano. Proviamo a dare maggiore efficacia alla produzione
legislativa, questo è l'approccio con cui oggi le assemblee moderne
legiferano e credo che la nostra assemblea, da questo punto di
vista, deve seguire questo approccio.
Anche questa legge avrà l'occasione di farne una valutazione e
in quel contesto, se si evidenzieranno dei limiti o delle mancanze,
si agirà.
In termini generali, questa è una legge snella che vuole essere
calzante per il territorio della nostra regione, piccola, ma deve
avere una dimensione snella ed efficace.
Credo che questo sia un passo avanti in generale.
Ricordo che la 'ndrangheta è una minaccia per la qualità della
vita e per l'avvenire della nostra regione. Bisogna esserne tutti
consapevoli e ogni azione è necessaria senza perdere tempo in modo
inutile.
Oggi facciamo un primo passo importante e mi auguro che lo si
faccia in modo convinto.
Faremo un bilancio di questa legge come di tutte le altre leggi,
io credo che questo impianto, come confermato anche dalle
audizioni, sia positivo, che prenda in considerazione uno schema
tipo e una proposta di legge. Credo che sarà uno strumento - uno
dei tanti - efficace nel contrasto e nella diffusione della cultura
della legalità.
Presidente -
Per le repliche, il Governo intende
replicare? Se non ci sono repliche, possiamo procedere alla
votazione dell'articolato.
Articolo 1. la votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Sull'articolo 2 solo un attimo di attenzione perché vi sono una
serie di emendamenti. Il primo emendamento all'articolo 2 è
l'emendamento n. 1 delle Consigliere Guichardaz e Minelli. La
collega Erika Guichardaz per la presentazione.
Guichardaz E. (PCP) -
Solo per illustrare brevissimamente
questo articolo che, come dicevo, vuole riconoscere il ruolo delle
associazioni antimafia e antiusura, quindi richiede di inserirle
come componenti effettive all'interno dell'Osservatorio, e chiede
invece di togliere la presenza del Presidente della Regione.
Sottolineo, perché lo ha di nuovo fatto il Consigliere Bertin in
fase di discussione, che questa legge proprio sulla composizione si
allontanava dallo schema tipo della conferenza dell'assemblee dei
presidenti, nel senso che le associazioni antimafia e antiusura
erano previste in quello schema tipo, mentre non vengono previste
nella PL. Oggi magicamente appaiono con un emendamento del primo
firmatario, quindi credo sia evidente che c'è un po' di confusione
nello stesso.
Capisco che il "Work in progress" sia legato a delle clausole
valutative, ma tra la mattina e la sera che ci sia stata questa
valutazione, mi sembra assai strano.
Quindi in sintesi questo emendamento inserisce queste
associazioni e toglie il Presidente della Regione.
Presidente -
Per intervento sull'emendamento, il
presidente Bertin.
Bertin (FP-PD) -
E per illustrare i due emendamenti.
Molto brevemente, per quanto riguarda i due emendamenti, essi hanno
un impatto sostanzialmente sulla forma.
Uno che recepisce quanto evidenziato dal Celva, è un intervento
formale sulla composizione, andando ad omologarlo con quanto
avviene dal punto di vista della dicitura o di altri organismi in
cui partecipa il Celva.
Il secondo emendamento riguarda quanto emerso dai lavori della
Commissione e dall'audizione. Mi pare che non c'è nessuna
confusione, consigliera Guichardaz.
Avevamo previsto la partecipazione delle associazioni antimafia
insieme alle forze dell'ordine dandogli un ruolo specifico, abbiamo
recepito la volontà da parte di "Libera" di far parte invece
integralmente di questo organismo. Dal punto di vista pratico non
cambia niente poiché le forze dell'ordine, come le associazioni
antimafia che sono centrali, lo erano nella precedente bozza come
lo sono con questo emendamento, si sposta da un comma all'altro la
presenza dell'associazione antimafia recependo quanto voluto dalle
associazioni in questione. Sul piano pratico non ha nessuna
conseguenza e non c'è nessuna confusione da questo punto di vista.
Semplicemente l'adeguarsi a quanto suggerito dal Celva e
dall'associazione Libera. Due adeguamenti formali.
Presidente -
Altri interventi sull'emendamento n. 1 del
PCP? Se non ci sono interventi, metto in votazione l'emendamento n.
1 del PCP. La votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavy, Malacrinò,
Manfrin, Marguerettaz, Marquis, Marzi, Padovani, Perron, Planaz,
Restano, Rollandin, Rosaire, Sammaritani, Sapinet, Spelgatti e
Testolin)
Il Consiglio non approva.
Passiamo ora all'emendamento n. 1 della Commissione. Credo sia
stato già presentato dal presidente Bertin, al riguardo qualcuno
vuole intervenire? Se non ci sono interventi, metto in votazione
l'emendamento n. 1 della Commissione. La votazione è aperta. La
votazione è chiusa.
Chiedo per favore di rifare la votazione per un problema
tecnico. Di nuovo è aperta la votazione sull'emendamento n. 1 della
Commissione. La votazione è chiusa.
Presenti, votanti e favorevoli: 34
IL Consiglio approva all'unanimità.
Mettiamo in votazione l'emendamento presentato dal Presidente
Bertin. È stato già presentato precedentemente. Qualcuno vuole
intervenire sull'emendamento presentato da Bertin? Se non ci sono
interventi, metterei in votazione l'emendamento presentato dal
Presidente Bertin. La votazione è aperta. La votazione è
chiusa.
Presenti, votanti e favorevoli: 34
IL Consiglio approva all'unanimità.
Passiamo ora all'emendamento n. 2 del PCP. Qualcuno intende
presentarlo? Collega Erika Guichardaz ne ha facoltà.
Guichardaz E. (PCP) -
Come dicevo in discussione
generale, con questo emendamento chiediamo che fra gli invitati vi
siano anche le associazioni ambientaliste, almeno un componente
della consulta comunale per la legalità e un rappresentante
designato dal tavolo tecnico permanente sulla corresponsabilità
educativa e sulla legalità che già operano su questo tema.
Presidente -
Ci sono ulteriori interventi
sull'emendamento n. 2 del PCP? Il collega Bertin ne ha facoltà.
Bertin (FP-PD) -
Soltanto una precisazione: credo che sia
essenziale la presenza del Presidente della Regione in questo
organismo e credo anche che le associazioni ambientaliste saranno
rappresentate anche da associazioni tipo "Libera" che sono
associazioni di associazioni e sono in grado di portare anche
questo aspetto legato ai problemi dell'ambiente.
Per quanto riguarda il Comune di Aosta, la costituzione della
Consulta non è ancora stata effettuata, non possiamo pertanto
inserirla anche volendo ma, ripeto, dal Comune di Aosta, da questo
punto di vista, le indicazioni sono state altre e recepiamo quanto
riportato dal Comune di Aosta che peraltro, come ripeto, la
Consulta del Comune di Aosta era soltanto operante forse nel mese
di aprile e non possiamo fermarci ad aspettare questo aspetto.
Ripeto, le interlocuzioni, anche in Commissione, da parte del
Comune di Aosta, hanno dato altre indicazioni.
Presidente -
Se non ci sono altri interventi, metto in
votazione l'emendamento n. 2 del PCP. La votazione è aperta. La
votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavy, Malacrinò,
Manfrin, Marguerettaz, Marquis, Marzi, Padovani, Perron, Planaz,
Restano, Rollandin, Rosaire, Sammaritani, Sapinet, Spelgatti e
Testolin)
IL Consiglio non approva.
Mettiamo in votazione l'articolo 2 nel suo complesso. La
votazione è aperta. La votazione è chiusa.
Presenti: 34
Votanti: 32
Favorevoli: 32
Astenuti: 2 (Guichardaz Erika e Minelli).
Il Consiglio approva.
All'articolo 3 c'è l'emendamento n. 3 del PCP. Qualcuno per la
presentazione dell'emendamento? Collega Erika Guichardaz ne ha
facoltà.
Guichardaz E. (PCP) -
Questo emendamento è semplicemente
per ampliare i compiti di questo Osservatorio, recepire anche
importanti pezzi dello schema tipo, come la promozione della
sottoscrizione di protocolli d'intesa e dare un ruolo anche di
raccordo tra l'Osservatorio e la I Commissione, sapendo bene che la
I Commissione è competente in materia. Questo emendamento va in
questo senso.
Presidente -
Su questo emendamento ci sono interventi?
Presidente Bertin prego.
Bertin (FP-PD) -
Soltanto una precisazione per quel che
riguarda il coordinamento con la I Commissione. È previsto, per
quanto riguarda i vari protocolli... nulla vieta in un secondo
momento, con altri strumenti, di poter intervenire, ma nel momento
in cui fosse utile si vedrà... l'utilità di questa possibilità , a
mio avviso, in questo momento, sta nel disciplinare un'eventualità
che comunque non viene negata; mi sembra una cosa che appesantisce
soltanto uno strumento che, ricordiamo, è legato a una realtà come
la nostra che non ha un'Università di grandi dimensioni che possa
rispondere nel modo più efficace possibile alle esigenze
attuali.
Presidente -
Altri interventi sull'emendamento n. 3 del
PCP? Non ci sono interventi. Metto in votazione l'emendamento n. 3
del PCP. La votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavy, Malacrinò,
Manfrin, Marguerettaz, Marquis, Marzi, Padovani, Perron, Planaz,
Restano, Rollandin, Rosaire, Sammaritani, Sapinet, Spelgatti e
Testolin)
Il Consiglio approva.
A questo punto mettiamo in votazione l'articolo n. 3 nel suo
complesso. La votazione è aperta. La votazione è chiusa.
Presenti: 34
Votanti: 32
Favorevoli: 32
Astenuti: 2 (Erika Guichardaz e Minelli)
Il Consiglio approva.
A questo punto mettiamo in votazione l'articolo 4. Non ci sono
interventi. La votazione è aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
All'articolo n. 5 c'è l'emendamento n. 4 del PCP. Qualcuno
intende presentarlo? Collega Erika Guichardaz ne ha facoltà.
Guichardaz E. (PCP) -
Questo articolo è semplicemente per
ampliare la possibilità di partecipazione rispetto al Comitato
tecnico, quindi togliendo quella parte di indicazione
dell'associazione "Avviso Pubblico", ma facendo in modo che
chiunque possa partecipare e concorrere a occupare questo ruolo che
riteniamo essere molto importante in questa legge.
Presidente -
Presidente Bertin sull'emendamento n. 4 del
PCP.
Bertin (FP-PD) -
Volevo soltanto precisare la logica che
ha ispirato questo articolo che sta nel dare a un'associazione,
della quale l'Amministrazione regionale fa parte, che storicamente
svolge questa attività - e tra l'altro collabora con il Parlamento
attraverso un Osservatorio parlamentare appunto in quest'ambito - e
ha tutte le competenze e la rete di conoscenze in grado di fornire
indicazioni di esperti di chiara fama che hanno un'esperienza
specifica anche relativamente a quest'attività, anche sottraendo
alle spartizioni politiche un Comitato tecnico che come tale deve
rimanere, con un profilo essenzialmente tecnico.
Sempre sull'emendamento n. 4 del PCP altri interventi? Non ci
sono interventi. La votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavy, Malacrinò,
Manfrin, Marguerettaz, Marquis, Marzi, Padovani, Perron, Planaz,
Restano, Rollandin, Rosaire, Sammaritani, Sapinet, Spelgatti e
Testolin)
Il Consiglio non approva.
Mettiamo in votazione l'articolo 5 nel suo complesso. La
votazione è aperta. La votazione è chiusa.
Presenti: 34
Votanti: 32
Favorevoli: 32
Astenuti: 2 (Erika Guichardaz e Minelli)
Il Consiglio approva.
Mettiamo in votazione l'articolo n. 6. La votazione è aperta. La
votazione è chiusa.
Presenti, votanti e favorevoli: 33
Il Consiglio approva all'unanimità.
Mettiamo in votazione l'articolo n. 7. La votazione è aperta. La
votazione è chiusa.
Presenti, votanti e favorevoli: 34
Il Consiglio approva all'unanimità.
Stesso risultato sull'articolo n. 8? Stesso risultato. N. 9?
Stesso risultato. E n. 10? Stesso risultato. Ci sono interventi per
dichiarazioni di voto prima del voto nel suo complesso? La collega
Minelli ne ha facoltà.
Minelli (PCP) -
-
È con dispiacere che il nostro
sarà un voto di astensione su una proposta di legge che abbiamo
ritenuto sicuramente molto importante, non soltanto in questo primo
scorcio di legislatura, ma per quello che riguarda i principi che
l'hanno ispirata e anche per quello che è stato il percorso
precedente che ci ha visti sicuramente a sostegno di un intervento
legislativo di cui si sente il bisogno, che deve essere approvato
senza perdere tempo. Ma la scelta, la richiesta di dedicare qualche
giorno in più all'esame di proposte, o comunque alla discussione di
quel testo di legge, ci sembrava e continua a sembrarci
assolutamente legittima.
Voglio fare alcune considerazioni sulle cose sentite che mi
hanno lasciata anche un po' sorpresa, perché l'atteggiamento del
primo firmatario di questa proposta di legge oggi è stato di
banalizzazione della stessa. Dopo aver presentato un emendamento
migliorativo che abbiamo votato e che inserisce, fra le
associazioni che sono organiche all'Osservatorio, anche le
associazioni come Libera, che si occupano di lotta alla mafia e di
promozione alla legalità, poi ci ha detto: "non cambia
sostanzialmente nulla, si inserisce, si sposta un comma da una
parte e dall'altra" e quindi in buona sostanza non vale niente.
Invece non è così, è proprio diverso lo spirito, perché si
riconosce, a chi opera da tempo sul territorio con degli obiettivi
precisi, con un codice che è quello che conosciamo, un ruolo più
formale e sicuramente più importante.
Questo nell'ottica di quella che, a nostro avviso, dovrebbe
essere tutta la filosofia della legge, cioè quella di una
diffusione della cultura della legalità, che non sarà di certo il
solo Osservatorio a promuovere, ma che viene fatta quotidianamente
sul territorio da quelle associazioni.
Mi sembra che si sia in qualche modo voluto sminuire lo stesso
emendamento che si è presentato.
Su altre questioni, anche il fatto di chiedere il coinvolgimento
della Commissione, di elaborare dei protocolli d'intesa con
l'Università, ci è appena stato detto che la nostra è una piccola
Università, di piccole dimensioni, quindi non è che il suo ruolo
sia poi così importante!
Allora qui bisogna mettersi d'accordo, perché quando c'è bisogno
di avere un sostegno da parte dell'Università la si considera come
un riferimento importante, in altre situazioni la si sminuisce.
Sulla questione del comitato e di avere il supporto di Avviso
Pubblico nella scelta dei tre membri tecnici, sicuramente
riconosciamo tutti a questa associazione un ruolo importante -
siamo a conoscenza della sua collaborazione a livello parlamentare
- , ma ciò non toglie che si può fare riferimento ad Avviso
Pubblico come anche ad altri soggetti, la nostra richiesta non era
un voler escludere. E tutte le richieste che abbiamo fatto, gli
emendamenti che sono stati presentati, non hanno uno scopo
divisivo, se li leggete bene: forse ci poteva essere una
discussione sulla questione del Presidente della Regione, ma sul
resto si tratta semplicemente di proposte di buon senso che hanno
tenuto conto soprattutto del lavoro che viene svolto sul territorio
da varie associazioni, comprese quelle ambientaliste.
Il Presidente poi ci ha detto che Libera è un'associazione di
associazioni, credo che su questo si potrebbe aprire una grande
discussione, forse qualcuno non sarebbe nemmeno così d'accordo,
però la volontà di inserirla come organica all'Osservatorio era
quella di migliorare un testo di legge che è sicuramente
importante.
Sul fatto che, come ha detto qualcuno, questa proposta sia stata
implementata e irrobustita rispetto al testo del 2015, noi
riteniamo che sia il contrario. La proposta del 2015 su certi
aspetti ci sembrava sicuramente più robusta, a partire dalla sua
relazione.
Infine sul fatto che attraverso il comunicato che è stato
scritto o attraverso questi emendamenti e il voto che ci sarà ci
sia una nostra volontà di visibilità, di affermazione, è una cosa
che respingiamo, perché l'unica volontà e quella di agire sui
contenuti.
Sulla questione della fretta, io credo che ci possa essere
operatività nella fretta, qui non c'è stata.
Presidente -
Altre dichiarazioni di voto?
Bertin (FP-PD) -
Soltanto per fatto personale una
precisazione, riguardo all'Università della Valle d'Aosta: non è da
intendersi così, è stato male interpretato quanto detto, nel senso
che lo schema tipo è rivolto a tutte le Regioni italiane nelle
quali ci sono le Università che hanno dipartimenti che si occupano
da tempo di queste cose; ovviamente l'Università di Aosta non le ha
e da questo punto di vista se l'Osservatorio riterrà necessario
attivare contatti con l'Università della Valle d'Aosta o altre,
nulla lo impedisce.
Era soltanto una precisazione, non è che l'Università della
Valle d'Aosta serve o non serve in funzione di variabili
indipendenti.
Presidente -
Collega Minelli immagino per la replica al
fatto personale.
Minelli (PCP) -
Non volevo accusare il presidente Bertin
di voler svilire - in senso lato - l'Università. Di fatto è stato
detto "La nostra è una piccola Università" e non è stata
specificata - lo ha fatto ora - la questione dei dipartimenti che
si occupano proprio di questi temi.
Ma al di là dell'avere o non avere dei dipartimenti, consulenze
all'Università le chiediamo anche quando non ci sono dei
dipartimenti specifici che si occupano di questioni che noi abbiamo
bisogno di approfondire, credo perché riconosciamo all'Università,
e a chi vi opera, delle competenze che sono variegate, che vanno
anche al di là della strutturazione dei corsi di laurea, i
dipartimenti eccetera eccetera.
Comunque il Presidente ha definito la sua legge, ci ha spiegato
anche la motivazione di questo, "Work in progress", dicendoci che
nulla vieta d'intervenire dopo.
Nel momento in cui si scrive una legge, se ci sono delle
osservazioni che la possono migliorare - prima dell'approvazione! -
forse si potrebbe recepirle e accoglierle.
Presidente -
Credo che la questione sia chiarita. Altri
in dichiarazione di voto? vicepresidente della Regione Bertschy ne
ha facoltà.
Bertschy (AV-VdA Unie) -
A nome del Governo regionale,
credo che sia da sottolineare l'importanza di questa legge che
conclude un lungo lavoro fatto negli anni anche dalle assemblee
precedenti che ci mette in condizione di avere un punto di
confronto per poter continuare a dare un contributo in termini
politici a questi aspetti che hanno caratterizzato in quest'ultimo
periodo anche la vita della comunità.
Punto di confronto che ha anche l'importanza di essere un punto
di confronto trasparente, che ci mette nella condizione di lavorare
e di avere delle informazioni per farlo nella maniera più
opportuna.
Io credo che sia, a nome del Governo regionale, opportuno
ringraziare la Commissione, il Presidente del Consiglio e tutti i
componenti che hanno completato questo percorso, segnalando, come
sempre, che tutto è migliorabile ma credo che ogni tanto sarebbe
importante anche una visione e uno slancio un po' ideale. Poi le
leggi non sono fissate nella pietra, si possono modificare,
migliorare, e sarebbe anche bello ogni tanto vedere un segnale di
unanimità e non sempre di dettaglio e di precisione della
precisione.
Le forze politiche oggi hanno dimostrato di avere voglia di
lavorare in questa direzione, peccato non trovare l'unanimità
dell'Aula.
Presidente -
Altri interventi come dichiarazione di voto?
Non ci sono interventi. Metto in votazione la legge nel suo
complesso. La votazione è aperta. La votazione è chiusa.
Presenti: 34
Votanti: 32
Favorevoli: 32
Astenuti: 2 (Erika Guichardaz e Minelli).
Il Consiglio approva.
Credo sia l'ora di procedere con il cambio aria. Per cui breve
sospensione e prego di aprire le finestre.
La seduta è sospesa dalle ore 11:21 alle ore 11:38, alla
ripresa dei lavori riassume la Presidenza il presidente
Bertin.
