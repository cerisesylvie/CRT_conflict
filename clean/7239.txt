Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1742 del 15 gennaio 1986 - Resoconto
OGGETTO N. 1742/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Le comunicazioni del Presidente inquadrano
l'attività del Consiglio dal 18 dicembre 1985 in poi:
Disegni di legge presentati:
P.L. n. 249, presentata dai Consiglieri Baldassarre Torrione,
Mafrica, Ricco, De Grandis, Stévenin, Maquignaz, Pedrini, Berti e
Aloisi in data 31 dicembre 1985, concernente: "Funzionamento dei
gruppi consiliari". (I Commissione)
D.L. n. 250, presentato dalla Giunta regionale in data 9 gennaio
1986 concernente: "Interventi regionali per l'attività delle bande
musicali e per l'attuazione di corsi di orientamento musicale di
tipo corale, strumentale e bandistico" (I e V Commissione)
Disegni di legge vistati:
D.L. n. 244, concernente: "Legge finanziaria per l'esercizio
1986/1988"
D.L. n. 245, concernente: "Bilancio di previsione della Regione
per l'esercizio finanziario 1986 e per il triennio 1986/1988"
D.L. n. 241, concernente: "Finanziamento dei debiti conseguenti
alla liquidazione dell'Azienda autonoma denominata Agraria
Regionale Valdostana"
D.L. n. 247, concernente: "Norme per l'attuazione dei
regolamenti del Consiglio delle comunità europee n. 1360 del 19
giugno 1978, n. 2083 del 31 luglio 1980, n; 2084 del 31 luglio 1980
e della legge 20 ottobre 1978, n. 674 concernenti le associazioni
di produttori agricoli e le relative unioni"
D.L. n. 240, concernente: "Concessione di contributi speciali al
Comune di Aosta per opere pubbliche di interesse regionale"
D.L. n. 243, concernente: "Finanziamento di interventi per lo
sviluppo di attività produttive in corrispondenza di autorizzazioni
a contrarre mutui passivi"
D.L. n. 239, concernente: "Ulteriore finanziamento della legge
regionale 30 gennaio 19981, n. 5 recante norme per la promozione
dell'attività cooperativa nella Regione Valle d'Aosta"
D.L. n. 242, concernente: "Adeguamento, a decorrere dal 1°
gennaio 1986, della misura dell'assegno di riconoscimento
corrisposto agli ex insegnanti di scuole sussidiate della Valle
d'Aosta"
D.L. n. 231, concernente: "Concessione di un contributo
straordinario all'associazione sports invernali Valle d'Aosta"
D.L. n. 248, concernente: "Interventi di solidarietà nei
confronti della popolazione della Val di Fiemme"
D.L. n. 234, concernente: "Nuove norme sugli asili-nido"
D.L. n. 246, concernente: "Interventi a sostegno
dell'occupazione ed a favore dei lavoratori in cassa integrazione
guadagni"
Disegni di legge non vistati: -
Deliberazioni vistate: n. 26
Sono state vistate dal Presidente della Commissione di
Coordinamento le seguenti deliberazioni consiliari per le quali
erano stati richiesti e trasmessi chiarimenti:
n. 1605/VIII in data 6 novembre 1985 concernente: "Acquisto del
piano terreno, del primo piano di un capannone sito in Comune di
Quart, località Amérique di proprietà della Società "Gheller
Raimondo e figli s.a.s." da destinare ad insediamenti di attività
industriali. - Approvazione ed impegno di spesa. - Delega alla
Giunta"
n. 1606/VIII in data 6 novembre 1985: concernente: "Acquisto del
primo piano di un capannone sito in Comune di Quart "Condominio Les
Iles" di proprietà della società Henriet Germano e C. di Henriet
Germano e Truc Romilda s.n.c. da destinare ad insediamenti di
attività industriali. - Approvazione ed impegno di spesa. - Delega
alla Giunta"
n. 1607/VIII in data 6 novembre 1985 concernente: "Acquisto del
primo e del secondo piano di un capannone sito in Comune di Quart
"Condominio Les Iles" di proprietà della società "Valdostana
Costruzioni VAL.CO S.p.A." da destinare ad insediamenti di attività
industriali. - Approvazione ed impegno di spesa. - Delega alla
Giunta"
Deliberazioni non vistate:
Con lettere in data 21 dicembre 1985 e 4 gennaio 1986 il
Presidente della Commissione di Coordinamento ha richiesto
chiarimenti in merito alle sottoindicate deliberazioni:
n. 1686/VIII in data 5 dicembre 1985 concernente: "Proroga
dell'affidamento in via provvisoria della gestione dei giochi
americani presso la Casa da gioco di Saint-Vincent"
n. 1690/VIII in data 5 dicembre 1985 concernente: "Approvazione
dell'elenco delle aste torrentizie escluse dal vincolo di cui
all'art. 1 della legge 8.8.1985 n. 431"
n. 1739/VIII in data 19 dicembre 1985 concernente: "Modifica
dell'art. 6 del contratto aggiuntivo stipulato tra la Regione e la
SITAV S.p.A. di Saint-Vincent in data 7 agosto 1979"
Riunioni di Commissioni:
Ufficio di Presidenza: 1
I e III Commissione in riunione congiunta: 1
Ritengo doveroso, Signori Consiglieri, in apertura di questa
seduta ricordare il 40° anniversario della prima adunanza del
Consiglio Valle tenutasi il 10 gennaio 1946.
Il primo Consiglio Valle era formato da 25 componenti equamente
suddivisi tra i Partiti facenti parte del Comitato di Liberazione
Nazionale della Valle d'Aosta e precisamente il Partito d'azione,
il Partito Comunista, la Democrazia Cristiana, il Partito Liberale
ed il Partito Socialista. La nomina avvenne con decreto del
Presidente del Consiglio dei Ministri in data 4 gennaio 1946,
preceduto dal telegramma del Ministro degli Interni Romita in data
31/12/1945 che così recitava: "Al Prefetto di Aosta. "Con
provvedimento in corso est nominato Consiglio Valle d'Aosta così
composto (...omissis...). Pregasi vossignoria effettuare at
Consiglio Valle consegna Comuni appartenenti circoscrizione Valle
d'Aosta et a Prefetto Torino altri Comuni soppressa Provincia
Aosta".
Il Consiglio, poi, provvede a nominare nel suo seno un
Presidente a cui furono attribuite le competenze attualmente
suddivise tra il Presidente della Giunta e del Consiglio, non
essendo previsto uno sdoppiamento delle due figure, ed una Giunta
composta di cinque membri. Le adunanze del primo Consiglio furono
complessivamente 43, dislocate durante gli anni '46-'47-48 e '49,
anno quest'ultimo in cui si svolsero le prime elezioni del
Consiglio regionale a suffragio universale.
Intensa fu l'attività del neonato organo e come era prevedibile
lunghi e approfonditi furono i dibattiti sugli schemi di Statuto di
autonomia.
Signori Consiglieri, un altro efferato atto di terrorismo ha
insanguinato il nostro Paese il 25 dicembre 1985 provocando
parecchie vittime innocenti, colpite, secondo la logica del
terrorismo, nel mucchio e sacrificate in nome di una ideologia
barbara e feroce. Molto si è detto su questo ennesimo atto di
terrorismo, molte proposte sono state avanzate per porre fine a
tale sequenza di atti sanguinosi che offendono la coscienza civile
e democratica del mondo. In questi momenti di grande emotività
occorre la massima fermezza e l'impegno di tutti gli organi dello
Stato per eliminare tale dolorosa piaga, senza dimenticare quelle
che possono essere, e sono, le giuste aspirazioni di un popolo che
da anni cerca inutilmente di avere una patria.
L'impegno, pertanto, deve essere posto nella direzione di una
soluzione negoziata della questione palestinese al fine di
disinnescare una situazione che può di giorno in giorno farsi
sempre più pericolosa e sfociare in atti di inaudita ferocia, come
quello verificatosi a Fiumicino.
Penso di interpretare i sentimenti di questa assemblea
esprimendo la più ferma condanna del ricorso alla violenza e la più
sincera partecipazione ai famigliari delle vittime.
In merito alla situazione verificatasi all'ILLSA VIOLA di
Pont-Saint-Martin e ai conseguenti interventi posti in essere dal
Consiglio regionale, vorrei comunicare che la Presidenza
dell'I.R.I. ha informato questa Presidenza di aver investito
dell'argomento la finanziaria FINSIDER.
L'Ispettorato del Lavoro della Valle d'Aosta ha rimesso a questa
Presidenza una relazione sull'attività svolta nell'anno 1985.
Il Consiglio Comunale di Issogne ha fatto pervenire a questa
Presidenza il testo di un ordine del giorno approvato dallo stesso
Consiglio, nel quale si sollecita l'impiego, per finalità di
pubblico interesse e di utilità, dei lavoratori licenziati e
cassa-integrati dell'ILSSA.
La Società del Traforo del Monte Bianco ha fatto pervenire un
prospetto in cui sono riassunti i flussi del traffico nel corso
dell'anno 1985.
L'Assessore alle Finanza ha fatto pervenire a questa Presidenza
copia del bilancio della società SITRASB relativa all'anno
1984.
Tutta la documentazione di cui ho fatto cenno è a disposizione
dei colleghi interessati alla consultazione.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Signor Presidente, mi permetto di
contestare l'ordine del giorno di questa adunanza e precisamente
per quanto riguarda l'oggetto iscritto al punto n. 28 dove si dice:
"Comunicazione ai sensi dell'art. 160, comma 5°, della legge
regionale 28/7/1956 e successive modificazioni ed integrazioni, in
relazione alla questione concernente il Signor Eraldo Manganone".
Io ritengo che tali comunicazioni debbano essere inserite tra
quelle del Presidente della Giunta e non debbano essere trattate
come oggetto a se stante, altrimenti non capisco perché non ci sia
nessun allegato all'oggetto n. 28.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARE (P.S.D.I.):
Esprimo anche a nome del mio
Partito il più profondo sdegno per i gravi attentati negli
aeroporti di Roma e Vienna.
Mi permetto di sottolineare che nelle comunicazioni del
Presidente non c'è alcun cenno di solidarietà verso il popolo di
Israele. Noi siamo contro il terrorismo, però siamo anche convinti
della necessità che il popolo di Israele abbia confini sicuri e che
il popolo palestinese abbia una patria. Con questa parentesi mi
permetto di colmare una lacuna presente nella comunicazioni del
Presidente del Consiglio ed esprimo la mia solidarietà al popolo di
Israele.
PRESIDENTE:
Ha chiesto la parola il Vice Presidente
Dolchi; ne ha facoltà.
DOLCHI (P.C.I.):
Noi ci associamo alle parole del
Presidente del Consiglio nell'esprimere riprovazione, sdegno e
cordoglio per gli attentati di Roma e Vienna. Concordiamo anche con
le parole pronunciate dal Presidente Craxi al ritorno dal suo
viaggio in Egitto, quando ha detto che la soluzione di questi
problemi va ricercata a monte, nella eliminazione delle cause
politiche e quindi nella soluzione della questione palestinese. Nel
riaffermare il nostro no al terrorismo, ribadiamo anche la
necessità che questo problema politico venga risolto con dei
negoziati pacifici.
Ci associamo anche alle parole del Presidente del Consiglio per
quanto riguarda i 40 anni di vita di questo Consiglio. Nei giorni
scorsi il Gruppo comunista, per meglio rievocare una data che non
può essere solo celebrativa, ma deve costituire un punto di
riferimento per i 40 anni di storia passata e proporsi come esempio
ed indicazione per la vita futura, ha avuto un colloquio con i
Consiglieri di allora, ancora tutti viventi, nominati dal Partito
Comunista ed essi hanno manifestato una evidente commozione per
essere stati nuovamente chiamati, a 40 anni di distanza, a trattare
i problemi che interessano la nostra Regione. Credo che il
Consiglio regionale dovrebbe fare un simile atto nei confronti di
tutti i Consiglieri di allora, ancora vivi, affinché possano dare
ancora un contributo di idee per l'avvenire della Valle
d'Aosta.
PRESIDENTE:
Prima di passare al secondo punto comunico al
Consigliere Aloisi che l'oggetto in questione è stato iscritto
all'ordine del giorno come comunicazione a seguito di una esplicita
richiesta del Presidente della Giunta.
Ha chiesto la parola il Consigliere Aloisi; ne ha facoltà.
ALOISI (M.S.I.):
A questo punto volevo solo chiedere se è
possibile fare l'inversione dell'ordine del giorno e discutere
l'oggetto n. 28 dopo le dichiarazioni del Presidente, anche perché
tale oggetto verrà discusso nel pomeriggio quando alcuni
Consiglieri, tra cui il sottoscritto, saranno assenti ed io ci
terrei ad intervenire nella discussione.
PRESIDENTE:
Se si tratta di una proposta di inversione
dell'ordine del giorno, devo metterla in votazione. Del resto era
già intenzione di questa Presidenza chiedere un'inversione
dell'ordine del giorno per i punti n. 26 e 27. Dopo le
comunicazioni del Presidente della Giunta e dopo l'approvazione dei
verbali, vedremo se il Consiglio concorda nel trasferire quei tre
punti.
