Classificazione
ISTRUZIONE PUBBLICA
Università



Oggetto del Consiglio n. 555 del 4 aprile 2019 - Resoconto
OGGETTO N. 555/XV - Interpellanza: "Attivazione da parte
dell'Ateneo valdostano di una procedura valutativa per un posto di
Professore universitario di ruolo associato per profilo "Storia
Contemporanea"".
Rini (Presidente) -
Punto n. 20 all'ordine del giorno. La
parola al collega Gerandin per l'illustrazione.
Gerandin (MOUV') -
Questa iniziativa prende spunto da una
delibera del Consiglio dell'Università della seduta del 19 novembre
2018, che ha approvato l'attivazione di una procedura valutativa
per un posto di Professore universitario di ruolo associato da
coprire ai sensi dell'articolo 18 della legge n. 240/2010 profilo
"Storia Contemporanea". A seguito di questa delibera si è attivata
tutta una procedura per quel che riguarda la copertura di questo
posto a concorso. Cosa succede nel frattempo? Appena dopo, il 6
dicembre 2018, l'Università di Bologna attiva una procedura
valutativa per un posto di Professore universitario di ruolo
ordinario, sempre da coprire ai sensi dell'articolo 18 della legge
n. 240/2010, con il profilo di Storia Contemporanea, esattamente la
stessa figura deliberata dal Consiglio dell'Università.
Presidente, la domanda è riferita al fatto che subito dopo
questa procedura valutativa messa in atto da parte dell'Università
di Bologna esce una rassegna stampa a livello nazionale che
riguarda l'elargizione liberale della Compagnia Figlie di
Sant'Angela Merici di Siena di 2 milioni di euro a favore
dell'Università di Bologna per l'istituzione di una cattedra di
Storia Contemporanea presso il Dipartimento delle belle arti.
Questa elargizione parte da delle donatarie, delle suore di età
compresa tra i 75 e i 90 anni che sono collegate ad una fondazione.
La fondazione in questione ha come denominazione "Bianca
Piccolomini Clementini Onlus", ha sede a Siena ed è presieduta
dallo stesso ricercatore valdostano che dovrebbe essere oggetto di
questa procedura valutativa. Nulla di così trascendentale, se non
che la domanda è relativa più che altro ad un discorso di
opportunità, nel senso che sulla stampa nazionale - posso citare
gli articoli della "Repubblica", della "Nazione" (edizione di
Siena), i servizi giornalistici di Radio Siena TV e un fascicolo
aperto anche dalla Procura della Repubblica di Siena, pur senza
ancora nessuna fattispecie di reato -, in ogni passaggio, si
ricorda che il soggetto di questa elargizione finalizzata a questa
cattedra all'Università di Bologna fosse un ricercatore
dell'Università di Aosta, peraltro con gli stessi requisiti messi a
bando.
Ora, le domande sono molto precise. Innanzitutto voglio capire
se si sia valutata l'opportunità di posticipare l'attivazione della
procedura valutativa del nostro Ateneo a dopo l'esito della
procedura di quello di Bologna, considerato che questa non è
l'unica necessità urgente e priorità dell'Ateneo, perché penso ad
esempio che il raggiungimento dei requisiti minimi per il nostro
Ateneo potrebbe essere tranquillamente sostituito da una
chance
per scienze politiche oppure scienze economiche
(faccio due esempi, ma potrei farne anche altri). La seconda
domanda: se vi è stata corrispondenza in merito tra lei,
Presidente, e chi comunque è venuto già un po' di tempo fa a
conoscenza di questi articoli giornalistici dove l'Ateneo
valdostano è citato a più riprese. Terza domanda: se sia a
conoscenza di queste polemiche pubblicate a mezzo stampa nazionale
in merito alla procedura valutativa attivata dall'Università di
Bologna in cui si fa riferimento al ricercatore dell'Ateneo
valdostano. Quarta e ultima domanda: se è intenzione del Governo
dare indicazioni in merito, chiaramente nel pieno rispetto
dell'autonomia dell'Ateneo valdostano.
In questo momento un breve posticipo eviterebbe forse alla Valle
d'Aosta di essere per l'ennesima volta nell'occhio del ciclone
perché, seppur non direttamente interessata e nonostante vi sia
questa campagna in ogni passaggio sui quotidiani a tiratura
nazionale, non penso che ci sia un collegamento tra il bando
dell'Università di Bologna e la procedura valutativa messa in atto
dal nostro Ateneo.
Presidente -
La parola all'Assessore Certan per la
risposta.
Certan (AV) -
Collega Gerandin, ho letto e riletto con
grande attenzione questa interpellanza. Le dico subito che ho delle
grandi perplessità e anche qualche preoccupazione in merito, non
tanto per me, per la mia o per la nostra risposta, quanto piuttosto
per le sue domande.
Partirei dalla sua quarta domanda: "
se è intenzione del
Governo dare indicazioni in merito nel pieno rispetto
dell'autonomia dell'Ateneo
". Mi permetto di evidenziare la
palese contraddizione contenuta in questa domanda che, da un lato,
invoca il rispetto dell'autonomia dell'Ateneo e, dall'altro, chiede
se il Governo regionale intende dare indicazioni in merito. Stiamo
parlando - perché di questo stiamo parlando - di un concorso
pubblico per un posto di Professore associato di Storia
Contemporanea indetto ai sensi dell'articolo 18 della legge n.
240/2010 e dunque aperto a tutti i docenti in possesso
dell'abitazione nazionale per quel determinato settore scientifico
disciplinare e secondo lei il Governo regionale dovrebbe dare
indicazioni dopo che è stato approvato dal Dipartimento
interessato, dal Senato accademico e dal Consiglio dell'Università?
L'Ateneo, al contrario, a mio avviso deve procedere speditamente
con le procedure concorsuali per il reclutamento di personale
docente necessario a mantenere l'accreditamento dei corsi di
studio. Pertanto sul punto in questione il Governo regionale non
può e soprattutto "non deve" dare alcune indicazioni. Riparto poi
dagli altri punti.
Venendo alla prima domanda, l'interpellanza richiama due
concorsi approvati per "Storia Contemporanea", uno dall'Università
di Bologna e l'altro dall'Università della Valle d'Aosta, e
asserisce - cito testualmente dalla sua interpellanza - "
che il
ricercatore incardinato nel nostro Ateneo si è giustamente iscritto
ad ambedue le procedure valutative
". Qui nascono le
preoccupazioni di cui le abbiamo parlato all'inizio. Le chiedo,
Consigliere, come fa ad affermare che il ricercatore si sia
iscritto ad ambedue le procedure, dal momento che alla data della
sua interpellanza (8 marzo 2019) il bando relativo alla procedura
dell'Università della Valle d'Aosta non era stato nemmeno
pubblicato; è stato pubblicato sulla Gazzetta Ufficiale soltanto il
19 marzo e quindi nessuno poteva iscriversi; quindi o lei, collega,
ha informazioni, certezze, preveggenze senza le pubblicazioni dei
concorsi o questa cosa che ha scritto è errata, se non falsa. Per
quanto riguarda poi l'informazione dei candidati iscritti alla
procedura dell'Università di Bologna, a quanto a noi noto tale
informazione non era pubblica e non era reperibile sul sito della
predetta Università, dov'erano pubblicati - naturalmente parliamo
di "iscrizione" - gli atti del procedimento, ma non l'elenco degli
iscritti. Riguardo a questo ci sono quindi molti profili da
valutare, non ultimo l'aspetto della tutela della
privacy
di
persone e, in particolare, di una persona che, con le informazioni
fornite dalla sua interpellanza, è diventata chiaramente
identificabile rispetto a scelte professionali del tutto autonome
che attengono a procedure concorsuali pubbliche delle quali noi
sicuramente non abbiamo notizia.
Relativamente al secondo quesito: "
se vi sia stata
corrispondenza in merito, tra chi, in che data e con che esito e
risposte
", mi limito a segnalare che, in considerazione del
fatto che il bando di emanazione del concorso non veniva firmato
dal Rettore, vi è stata una corrispondenza interna via
mail
per sollecitare tale firma in esecuzione a delle delibere
legittimamente adottate dal Dipartimento di scienze economiche e
politiche, dal Senato accademico e, nella data in cui l'ha citata
lei (19 novembre), dal Consiglio dell'Università. All'interno di
questa corrispondenza vi è anche una richiesta in data 19 febbraio
al Presidente della Regione dall'Università di firmare - oppure no
- degli atti da parte di organi dell'Ateneo. La risposta del
Presidente è avvenuta il 21 febbraio, gliela leggo testualmente:
"
Sono con la presente a precisare che non è tra le mie
competenze il rilascio di osta o nullaosta per l'esecuzione di atti
legittimamente adottati dagli organi di Ateneo. La responsabilità
di dare corso al procedimento è di colui che ne ha la competenza e
di conseguenza se ne assume la responsabilità anche della mancata
esecuzione. Distinti saluti. Il Presidente
". Questa è la
corrispondenza, l'unica che vi è stata da parte del Governo.
Segnalo poi, per quanto riguarda il terzo quesito "
se sia a
conoscenza di alcune polemiche
", di cui comunque ne ha già
parlato lei in premessa nella presentazione dell'interpellanza, che
ci sono sicuramente anche altre sedi universitarie che hanno
bandito concorsi per Storia Contemporanea, ma ciò che fanno le
altre sedi in materia concorsuale, in totale autonomia (lei ha
parlato di fondazioni, di scelte, di opportunità dell'Università di
Bologna, di requisiti simili a quelli dell'Università) noi
riteniamo che ciò che fanno le altre sedi in materia concorsuale,
ripeto, "in totale autonomia", non può interessare in alcun modo
l'Università della Valle d'Aosta e viceversa. Le polemiche in
merito al concorso attivato dall'Università di Bologna, a cui credo
che debba rispondere l'Università di Bologna, non sono di certo di
competenza della nostra Università, né del Governo regionale.
Presidente -
La parola al collega Gerandin per la
replica.
Gerandin (MOUV') -
Vede, Presidente Fosson, anche se fa
rispondere all'Assessore Certan, la responsabilità è sempre sua, è
lei il Presidente dell'Università.
Partendo dalle risposte che mi sono state date, quando
nell'interpellanza dico "
nel pieno rispetto dell'autonomia
dell'Ateneo valdostano
"... ci mancherebbe ancora che uno del
Governo debba entrare a gamba tesa su scelte che riguardano
l'Ateneo valdostano! La mia era esclusivamente una richiesta, a
seguito della segnalazione, delle perplessità o comunque delle
preoccupazioni che le sono state comunicate, Presidente Fosson, su
quello che potrebbe essere eventualmente un momento di...diciamo
"assoluta non necessità" per l'Ateneo valdostano di avere una
pubblicità o essere accostati, ma torno a dire in maniera del
tutto... Non penso che ci sia nulla di così illegale, ma di
inopportuno senz'altro, Presidente! Noi, in questo momento, non
abbiamo bisogno di finire sulle testate giornalistiche nazionali di
mezza Italia. Se vuole le leggo anche qualche passaggio, se proprio
non è chiaro, laddove si fa riferimento all'accostamento all'Ateneo
valdostano. Voglio evitarlo, perché non abbiamo bisogno di questa
pubblicità, però su queste testate viene accostato esplicitamente
il fatto che il responsabile di questa compagnia o quant'altro è il
nostro ricercatore. Pertanto nessuno voleva andare a fare una
caccia alle streghe o quant'altro. Le chiedo: non era il caso di
inserirlo, magari, all'ordine del giorno del Consiglio di fine
marzo e riparlarne all'interno del Consiglio dell'Università?
Nessuno ha detto di non bandirlo questo concorso, se vi era la
necessità magari se ne bandiva un altro prima, oppure si aspettava
almeno l'esito del bando di Bologna.
Nelle premesse, là dove compare il mio "
si è giustamente
iscritto
", era riferito al fatto che penso che giustamente si
iscriverà ai due concorsi. Io poi non ho l'elenco degli iscritti,
ci mancherebbe ancora! Io ho esclusivamente immaginato - e magari
ho sbagliato - che un ricercatore dell'Università di Aosta possa
iscriversi al bando di Aosta, e penso a maggior ragione essendo più
vicino a casa, che non a quello di Bologna, ma può darsi che abbia
anche sbagliato il termine. La mia idea era quella di dire che
pensavo fosse giustamente iscritto proprio per il motivo che mi è
stato ribadito nella risposta: che questi sono bandi aperti, per
cui tutti quelli che hanno i requisiti possono iscriversi; pertanto
a maggior ragione immagino che si iscriveranno e non solo lui, per
carità, ci mancherebbe ancora.
Per quello che riguarda invece il discorso della corrispondenza,
io non so in che termini ha risposto lei, Presidente. Però, torno a
dire: non se ne può parlare in un certo contesto ed evitare, in un
momento così delicato come questo, in cui ci si sta riscrivendo, si
stanno raccogliendo le iscrizioni all'Ateneo valdostano, di essere
al centro di polemiche, soprattutto con i risultati di queste
iscrizioni all'Ateneo valdostano? C'è stato un crollo a seguito di
queste polemiche, legato sicuramente al nostro percorso, alle
polemiche all'interno del Consiglio, ma anche - io immagino - ad
una serie di considerazioni che, a livello di stampa, non fanno far
fare bella figura alla Regione. Io direi semplicemente: evitiamo
queste polemiche, evitiamole nell'interesse dell'Ateneo
valdostano.
