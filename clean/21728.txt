Classificazione
SPORT E TEMPO LIBERO
Sport invernali



Oggetto del Consiglio n. 1453 del 21 settembre 2005 - Resoconto
OGGETTO N. 1453/XII - Risultanze dell'operato del gruppo di
lavoro in merito alla conduzione del comprensorio sciistico del
Monte Bianco. (Interrogazione)
Interrogazione
Richiamate le precedenti iniziative consiliari, relative
all'operato della "Società Courmayeur Mont-Blanc Funivie" in merito
alla conduzione del comprensorio sciistico del Monte
Bianco;
Sottolineato che per affrontare le problematiche turistiche
della Valdigne, per studiare e mettere in atto soluzioni che
permettano di rilanciare il comprensorio e di sviluppare il turismo
a Courmayeur, è stato costituito un gruppo di lavoro, coordinato
dalla "Finaosta" e composto, tra l'altro, da rappresentanti delle
Amministrazioni pubbliche e delle diverse categorie del comparto
turistico;
Evidenziato che tra gli obiettivi di questo gruppo di lavoro
vi è quello di mettere a punto un primo piano di sviluppo che
indichi degli elementi precisi e delle linee guida su cui costruire
un progetto condiviso dalle diverse categorie operanti nel settore
turistico;
Rilevata l'urgenza di intervenire in tempi brevi, vista anche
l'imminenza della stagione turistica invernale;
il sottoscritto Consigliere regionale
Interroga
l'Assessore competente per sapere:
1) quante volte si è riunito finora il gruppo di lavoro in
oggetto e quali sono state le determinazioni a cui è
pervenuto;
2) quanti incontri sono stati effettuati con i responsabili
della Società "Courmayeur Mont-Blanc Funivie" e a quali conclusioni
si è giunti;
3) se il gruppo di lavoro ha nel frattempo elaborato delle
prime proposte concrete e, in caso di risposta negativa, entro
quali tempi si pensa verranno presentate tali proposte.
F.to: Lanièce
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Au préalable je dois dire que ce groupe de
travail ne voit engagée en aucune manière l'Administration
régionale, si cela n'était que par la présence d'un représentant de
"Finaosta" dans ce groupe. Le collègue Lanièce comprendra donc bien
que le fait que je réponde à sa question ce n'est pas un acte dû,
mais un acte de courtoisie que j'exerce envers lui, car le devoir
d'inspection des conseillers est, oui, ample, mais il n'arrive pas
jusqu'au point de demander des réponses à des faits qui
n'appartiennent pas au rôle institutionnel de l'Administration.
Cependant j'ai demandé tous les éléments pour pouvoir donner une
réponse à la question de M. Lanièce.
Per quanto concerne questo gruppo di lavoro quindi in premessa
vi è da dire che il gruppo è composto da amministratori di comuni
della Valdigne, da rappresentanti delle categorie produttive, che
si è composto lo scorso mese di marzo con l'incarico di effettuare
un'analisi delle criticità della gestione funiviaria e di mettere a
punto un primo piano di sviluppo che indichi le linee guida su cui
lanciare un progetto condiviso per il rilancio turistico della
Valdigne. Il gruppo di lavoro si è riunito 5 volte, la prima
riunione si è svolta ad aprile, vi sono state 3 riunioni a maggio e
una conclusiva nello scorso mese di luglio. Nell'ambito di queste
riunioni il gruppo di lavoro ha incontrato 2 volte nel mese di
maggio i vertici della società "Courmayeur Mont-Blanc funivie". Nel
corso del primo incontro è stata presa la decisione di procedere
alla raccolta di dati sulla frequentazione e sull'offerta turistica
di Courmayeur, per poter formulare proposte volte ad offrire un
miglior servizio e una migliore immagine del territorio. È stato
concordato di esaminare le potenzialità del territorio della
Valdigne per valutarne lo sviluppo turistico sostenibile, ivi
compresa l'elaborazione di un piano di miglioramento dell'offerta
sciistica del comprensorio. L'analisi dei dati relativi alle
strutture alberghiere, commerciali, alla viabilità, ai parcheggi e
alla frequentazione degli impianti a fune ha fatto l'oggetto della
seconda riunione, durante la quale sono state sintetizzate le
questioni da proporre ai vertici della "Compagnie Mont-Blanc
Funivie" nel successivo incontro. Durante gli incontri con i
vertici della compagnia sono state illustrate da questi ultimi le
modalità di funzionamento degli impianti di innevamento, sono state
motivate le scelte tariffarie del passato che avevano anche creato
qualche discussione e quelle attuali.
Venendo ai temi di attualità per la stagione invernale
2005-2006, sono stati fra gli altri affrontati i temi legati
all'accessibilità del "domaine skiable" e dei parcheggi, con un
confronto che ha interessato in particolare l'Amministrazione
comunale di Courmayeur, che, insieme alla società "Compagnie
Mont-Blanc Funivie", si è impegnata, per quanto di competenza, a
migliorare la situazione in vista della prossima riapertura degli
impianti di sci. Durante gli incontri successivi il confronto è
proseguito sul programma pluriennale di miglioramento del
comprensorio e sono stati illustrati i principali investimenti fino
al 2012, che riguardano la revisione generale degli impianti e la
sostituzione di quelli esistenti per migliorare il servizio. Sono
state poi messe in luce delle criticità, che cito: una ridotta
capacità ricettiva in letti ad alta rotazione rispetto ai letti in
seconde case, con conseguente concentrazione di presenze durante
brevi periodi: Natale, fine anno, carnevale, Pasqua; un utilizzo
del sistema dei trasporti non adeguato con una mobilità da e per i
centri della Valdigne che risulta ancora fortemente incentrata
sull'uso dell'auto; l'assenza di un'immagine commerciale di più
ampio respiro che coinvolga di più gli operatori turistici della
Valdigne del versante francese; disfunzioni organizzative e di
comunicazione dovute ad una mancata definizione di obiettivi comuni
e alla non capacità di cooperazione fra "Compagnie Mont-Blanc
Funivie", comuni e operatori, constatazione che i problemi delle
località dipendono solo in parte dalle modalità di gestione del
"domaine skiable". Il collega comprenderà che sintetizzo in un modo
anche banale, perché abbiamo dei limiti di tempo che non consentono
di fare un "excursus" più ampio.
Mi è stato chiesto se il gruppo di lavoro ha elaborato delle
prime proposte concrete. Il gruppo di lavoro è giunto alla fase di
elaborazione di proposte procedurali per il futuro, la situazione,
così come è stata delineata nel corso degli incontri, impone di
inquadrare e di rivedere gli interventi proposti dalla "Compagnia
Mont-Blanc Funivie" in un contesto organizzativo che riguardi
l'intera Valdigne e non solo il Comune di Courmayeur; questo
nell'ambito di una prospettiva di sviluppo capace di mitigare i
nodi critici, come la mancanza di posti letto, i trasporti e che
sia in grado di affrontare il problema dell'ARP e dell'utilizzo
estivo del "domaine". Il rilancio della stazione passa, sempre
secondo il gruppo di lavoro, anche attraverso forme di integrazione
e collaborazione con la vicina Chamonix. È stato detto poi dal
gruppo di lavoro che la definizione di un programma operativo deve
considerare i seguenti punti: potenziamento dei posti letto a
rotazione - alberghi e RTA sulla base delle criticità che ho
esposto prima - da dimensionare e localizzare nei paesi della
Valdigne attraverso un atto congiunto dei comuni, quindi un
"souhait" che non appartiene a noi, ma che è indirizzato ai comuni
che peraltro erano rappresentati nel gruppo di lavoro; la
previsione di un sistema di trasporti e di viabilità della Valdigne
più ampio per diminuire il transito veicolare privato sia d'estate
che d'inverno e favorire l'integrazione funzionale fra i centri di
fondovalle; il rilancio dell'immagine del comprensorio puntando a
consolidare i legami internazionali in particolare con Chamonix,
anche attraverso la creazione di un marchio comune, sistema
organizzativo degli impianti in funzione e dei punti precedenti in
funzione di un utilizzo dell'ARP, l'eventuale creazione di un ente
con la partecipazione della società che gestisce gli impianti
finalizzato alla gestione del sistema organizzativo - trasporti,
comunicazione, promozione, eventi, politiche tariffarie - per
superare le attuali difficoltà di concreto coinvolgimento
all'interno degli operatori privati e pubblici.
Avrei terminato, però ci tengo a segnalare che alla fine, in uno
spirito di discussione che viene da lontano, questo gruppo si è
espresso con una buona discordanza di pareri su quello che è sempre
stato uno dei nodi. Il gruppo di lavoro ritiene che sarebbe
opportuno proporre a "Compagnie Mont-Blanc Funivie" la sospensione
dei lavori di realizzazione del nuovo impianto di arroccamento -
quello di Dolonne attualmente in fase di appalto - insieme alla
seggiovia. In questo caso faccio un'osservazione di carattere
politico che mi concerne: abbiamo speso 7 anni di discussioni, di
tempo e denaro attorno a questo progetto, non credo che
l'istituzione del gruppo di lavoro - pur autorevole che ha il
dovere di fare tutta una serie di valutazioni - possa chiedere di
tornare su un progetto che tutti abbiamo ritenuto strategico per
Courmayeur.
Président - La parole au Conseiller Lanièce.
Lanièce (SA) - Prendo atto con un po' di perplessità della
risposta che mi ha fornito l'Assessore Pastoret. La perplessità
nasce dal fatto che nella sua premessa l'Assessore ha dichiarato
una cosa un po' strana: "non sarei tenuto a dare questa risposta,
perché il gruppo di lavoro non riguarda l'Amministrazione
regionale". Vorrei ricordare che, in quest'aula, il sottoscritto è
già la quarta volta che presenta un'iniziativa in merito
all'attività di questo gruppo di lavoro. A tal proposito cito
testualmente una risposta che mi diede l'allora Assessore
Caveri:
"Per quel che riguarda il lavoro di tale gruppo, devo
ricordare che questa era una decisione assunta il 4 marzo 2005
quando con il collega Marguerettaz ci recammo al Municipio di
Courmayeur per un incontro, durante il quale discutemmo dei
contenuti, ma soprattutto dei documenti da sottoporre alle funivie
e anche del percorso da tracciare. Fu decisa allora la nascita di
questo gruppo di lavoro"
.
L'allora Assessore Caveri quindi rivendicava la nascita di
questo gruppo di lavoro come la scelta dell'Amministrazione
regionale di voler fronteggiare una situazione di difficoltà, come
d'altronde era stato detto in una riunione pubblica tenuta il 28
marzo a Courmayeur, che riguardava il comprensorio sciistico di
Courmayeur, importante per l'economia turistica della Valle
d'Aosta. È ovvio che questa esternazione dell'attuale Assessore al
turismo combacia poi con la conclusione del suo intervento;
infatti, mentre con Caveri si dava importanza al gruppo di lavoro
perché come Regione si voleva dimostrare alla "Courmayeur
Mont-Blanc Funivie" e a tutti gli operatori di voler
individuare assieme alle parti in causa una soluzione, oggi con il
suo intervento Pastoret prende le distanze dal gruppo di lavoro in
quanto la relazione finale del gruppo afferma: "noi abbiamo
studiato in questi mesi tutta la documentazione che avevamo e come
prima conclusione diciamo che sarebbe opportuno "stoppare" la
telecabina di Dolonne e fare una valutazione più complessiva". Ciò
contrasta con le scelte politiche della Giunta, e quindi il gruppo
di lavoro diventa di colpo una cosa creata da chissà chi, non ha
più padrini, né padroni. Questa penso sia una cosa non molto
coerente: il gruppo di lavoro è stato impostato come una volontà
dell'Amministrazione regionale, di concerto con quella comunale,
per risolvere questo problema: quello di un miglioramento del
comprensorio sciistico di Courmayeur con conseguente ricaduta
positiva su tutto il comprensorio turistico regionale. Questo è un
cambiamento di rotta e allora quello che qualcuno, un po'
pessimista, già allora aveva prefigurato, e cioè che il tutto
sarebbe finito in una "bolla di sapone", potrebbe purtroppo
avverarsi. È assurdo voler creare un gruppo di lavoro, esaltandone
il ruolo "super partes" e di massima rappresentatività, per poi
disconoscerlo non appena giunge a delle conclusioni che sono
contrarie alle vostre volontà. Non fatevi padrini e promotori di
gruppi di lavoro se poi non siete in grado di accettare le loro
determinazioni e i loro consigli. Siamo a pochi mesi dall'apertura
della stagione invernale e la gente di Courmayeur, gli utenti
vogliono avere risposte concrete su come avere un miglioramento
della gestione del comprensorio sciistico. Ci aspettiamo da parte
dell'Amministrazione regionale che vi siano al più presto delle
proposte concrete per risolvere questo problema, o altrimenti si
abbia la correttezza di dire che la Regione non può fare nulla, e
che ci penserà solo il Comune di Courmayeur.
