Classificazione
CONSIGLIO REGIONALE
Anagrafe patrimoniale - Indennità e previdenza


Resoconto integrale del dibattito dell'aula
Oggetto del Consiglio n. 1853 del 28 febbraio 1996 - Resoconto
SEDUTA POMERIDIANA DEL 28 FEBBRAIO 1996
OGGETTO N. 1853/X Proposta di legge: "Interpretazione autentica
dell'articolo 10 e modificazioni all'articolo 7 della legge
regionale 21 agosto 1995, n. 33 (Norme sulle indennità spettanti ai
membri del Consiglio e della Giunta e sulla previdenza dei
consiglieri regionali)".
Articolo 1 1. La disposizione di cui all'articolo 10, comma 1,
della legge regionale 21 agosto 1995, n. 33 (Norme sulle indennità
spettanti ai membri del Consiglio e della Giunta e sulla previdenza
dei consiglieri regionali), già prevista dalla legge regionale 25
ottobre 1982, n. 69 (Norme sulle indennità e sui rimborsi spese
spettanti ai membri del Consiglio e della Giunta regionale e norme
sulla previdenza dei consiglieri regionali), come introdotta
dall'articolo 8 della legge regionale 27 agosto 1994, n. 65, si
applica nei confronti di tutti coloro che hanno ricoperto la carica
di consigliere o assessore regionale successivamente all'entrata in
vigore della stessa legge regionale 69/1982.
Articolo 2 1. Dopo il comma 1 dell'articolo 7 della legge
regionale 33/1995 è aggiunto il seguente:
"1bis. L'Ufficio di Presidenza del Consiglio, con propria
deliberazione, sentita la Conferenza dei Capigruppo, può stabilire
di estendere l'applicazione della trattenuta di cui al comma 1 alle
assenze dalle sedute di altri organi interni del Consiglio e, con
le opportune graduazioni, alle assenze parziali dalle sedute del
Consiglio e di tutti i suoi organi interni."
Presidente Ha chiesto la parola il relatore, Consigliere
Rini.
Rini (UV) Anche per questa legge evito di leggere la relazione.
Voglio solo soffermarmi sull'articolo 2, in particolare
sull'introduzione della possibilità per l'Ufficio di Presidenza del
Consiglio, sentita la Conferenza dei Capigruppo, di applicare una
trattenuta anche alle assenze parziali dalle sedute del Consiglio e
delle commissioni consiliari permanenti.
Si spera con questa regola di incentivare la presenza dei
consiglieri in modo continuativo a tutte le sedute.
E' noto, infatti, che alcuni consiglieri - e non faccio i nomi -
sistematicamente, soprattutto nelle commissioni consiliari, fanno
la presenza forse per non perdere il gettone, ma dopo cinque minuti
abbandonano l'aula, sottraendosi al loro dovere di buon
amministratore, mancando fra l'altro di rispetto nei confronti dei
colleghi più attivi e più responsabili.
Presidente E' aperta la discussione generale.
Ha chiesto la parola il Consigliere Chiarello.
Chiarello (RC) L'ho sentito il Consigliere Rini, anche se fra il
brusio, e le ultime parole che ha detto mi trovano perfettamente
d'accordo. E' l'articolo 1 di questa legge che non mi trova
assolutamente d'accordo e per questa ragione non l'ho
sottoscritta.
Non mi sento di andare a riconoscere dei rimborsi a dei
consiglieri, con tutto il rispetto delle ragioni per gli altri, ma
dal 1982 io in commissione ho detto che mi sentivo di riconoscere
con tutta la buona fede dei rimborsi a chi nel 1994 aveva ancora
dei procedimenti aperti; ritengo che chi dall'82 al '94 ha dovuto
difendersi in qualche maniera, in quel periodo potevano modificare
la legge. Io non mi sento di approvare una legge retroattiva di 14
anni, mi sembra poco serio da parte nostra, per questo all'articolo
1 voterò contro.
Mi dispiace perché il secondo articolo mi vede d'accordo, ma o
viene ritirato il primo articolo o voto contro alla legge.
Presidente Ha chiesto la parola il Consigliere Florio.
Florio (VA) Come si può vedere dal frontespizio della proposta
di legge, anche io non l'ho firmata perché non condivido - come il
Consigliere Chiarello - l'articolo 1. Crediamo che quanto qui
previsto possa essere riconosciuto fino al 1994, il che rende
inutile l'articolo 1, ma non crediamo che sia corretto ricondurre
il contenuto, i risultati, le conseguenze dell'approvazione
dell'articolo 1 sino all'entrata in vigore della legge dell'82: ci
sembra una forzatura insopportabile.
Ho già avuto modo di manifestare questa posizione in sede di
riunione dei Capigruppo, la ribadisco qui oggi, quindi se questo
disegno di legge va avanti così come formulato il gruppo Verde
voterà contro.
Presidente Ha chiesto la parola il Consigliere Tibaldi.
Tibaldi (LN) Per dichiarazione di voto. Anch'io per le stesse
ragioni che sono state enunciate da chi mi ha preceduto, dichiaro
il voto contrario della Lega se permane l'articolo 1. Faccio notare
che non c'è neanche la mia sottoscrizione sulla proposta di legge
in questione.
Presidente Ha chiesto la parola il Consigliere Florio.
Florio (VA) Considerate le posizioni che stanno venendo fuori,
potrebbe essere opportuno rinviare il disegno di legge all'esame
dei Capigruppo, nel corso del quale prendere atto almeno delle
ragioni che abbiamo e portiamo a giustificazione del fatto che non
accettiamo l'arretramento all'82 della validità di quanto previsto
nell'articolo 1.
La seconda parte di questo disegno di legge, quella riportata
all'articolo 2, ci vede consenzienti; quindi se vogliamo, possiamo
ridiscutere con calma e serenità del contenuto di questo disegno di
legge, ed eventualmente una volta rivisto e riemendato con la
cancellazione dell'arretramento all'82 di quanto previsto
all'articolo 1, questo disegno di legge potrebbe avere anche il
nostro voto favorevole.
Presidente C'è una richiesta di rinvio.
Ha chiesto la parola il Consigliere Perrin Joseph César.
Perrin G.C. (UV) Je prends la parole en tel que premier
signataire de ce projet de loi. Je me déclare contraire au renvoi,
d'ailleurs les positions sont claires, le projet a été débattu au
sein de la Conférence des Chefs de groupe, personne de ceux qui ont
souscrit ce projet ont modifié leur idée, évidemment nous ne
pouvons que nous plier à la volonté de ceux qui se sont dits
contraires.
Le fait de commencer de 1992 est purement un fait technique,
parce que c'est la date de la loi n° 69 et on ne pouvait partir que
d'une loi, si la loi avait été de 1990, nous aurions posé comme
date 1990.
On fait référence à la loi de 1982 et c'est pour cela qu'on
prend comme point de départ cette date.
Presidente Si è espresso un Consigliere contro il rinvio,
gradirei che si esprimesse un Consigliere a favore.
Ha chiesto la parola il Consigliere Chiarello.
Chiarello (RC) Sono favorevole alla sospensione, se possibile.
Sono anche dell'avviso che dice Perrin, perché c'è stata una forte
discussione in commissione, non si era arrivati ad una decisione
finale... è vero... Però non è che per forza dobbiamo arrivare alla
legge dell'82, abbiamo una legge del 1994, non capisco perché non
ci fermiamo al '94. Non è che dobbiamo sempre far vedere che siamo
una casta che possiamo andare indietro anche di 14 anni e andiamo
bene lo stesso...
Presidente Pongo in votazione la proposta di rinvio formulata
dal Consigliere Florio:
Presenti: 32
Votanti: 27
Favorevoli: 6
Contrari: 21
Astenuti: 5 (Chenuil, Dujany, Ferraris, Lanivi, Mafrica)
Il Consiglio non approva
Presidente Ha chiesto la parola il Consigliere Florio.
Florio (VA) Era per rispondere all'affermazione del Consigliere
Perrin, che è sbagliata. La legge regionale 25 ottobre 1982 n. 69,
che è quella alla quale il Consigliere Perrin si è richiamato,
definendola come il punto di partenza al quale necessariamente
riferirsi, è una legge che ha disciplinato le norme relative
all'indennità spettante ai consiglieri, ma soltanto questo, non ha
disciplinato le norme relative alle questioni connesse con
l'apertura di procedimenti di responsabilità amministrativa,
contabile, civile o penale. Questione e aspetto che sono stati
inseriti in una legge regionale, che è la legge 65/94.
Ecco perché diciamo che al massimo gli obiettivi compresi
nell'articolo 1 possono essere ricondotti sino al 1994: perché
quella legge che ha modificato la 69/82 ha innovato per quanto
riguarda questo aspetto.
Ma con questo sostenere che si è costretti per questioni
tecnico-legislative a riandare al 25 ottobre 1982 mi sembra proprio
fuori dalle righe; è un'affermazione che non è giustificata da
nessuna tecnica legislativa, ma piuttosto da una precisa scelta di
volontà politica: qui si vuole ricondurre al 1982 gli obiettivi
compresi nell'articolo 1, facendo ricadere a pioggia su tutti
coloro che possono essere interessati a far data dal '94 fino
all'82 i benefici dell'articolo 1 di questo disegno di legge, e a
questa scelta noi diciamo no.
Presidente Se nessuno chiede la parola, dichiaro chiusa la
discussione generale.
Si passa all'esame dell'articolato. Pongo in votazione
l'articolo 1:
Presenti e votanti: 31
Favorevoli: 25
Contrari: 6
Presidente Pongo in votazione l'articolo 2:
Presenti e votanti: 31
Favorevoli: 27
Contrari: 4
Presidente Pongo in votazione la legge nel suo complesso:
Presenti e votanti: 31
Favorevoli: 25
Contrari: 6
Il Consiglio approva
