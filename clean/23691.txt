Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 2731 del 23 maggio 2007 - Resoconto
OGGETTO N. 2731/XII - Operatività degli sconti tariffari
autostradali a favore dei pendolari residenti in Valle d'Aosta.
(Interrogazione)
Interrogazione
Premesso che:
- le tariffe autostradali valdostane sono le più elevate
d'Italia e sono assolutamente insostenibili per i numerosi
residenti pendolari che sono costretti, per diverse ragioni, a
spostarsi lungo l'asse di fondovalle;
- il Ministero delle Infrastrutture avrebbe dato il nulla
osta per la sperimentazione dello sconto tariffario per i pendolari
residenti in Valle d'Aosta, nella tratta compresa tra Aosta e
Pont-Saint-Martin;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) da quando saranno operativi gli sconti annunciati;
2) quanti utenti potrebbero realisticamente aderire a tali
agevolazioni;
3) qual è la durata del periodo sperimentale e se è essa
eventualmente prorogabile.
F.to: Tibaldi - Lattanzi - Frassy
Président
- La parole au Président de la Région,
Caveri.
Caveri (UV)
- Per quanto concerne il primo punto,
confermo che, come previsto dal protocollo d'intesa, le
agevolazioni tariffarie saranno applicate entro i quattro mesi
dalla data del provvedimento di approvazione da parte dell'"ANAS",
datato purtroppo 27 Aprile 2007. Noi avremmo sperato in una
velocizzazione degli interventi sia dell'"ANAS" che del Ministero,
ma tant'è...! In particolare le società "RAV" e "SAV" stanno
procedendo alle necessarie verifiche tecniche per ridurre al minimo
i tempi d'attivazione, che saranno resi noti non appena definiti i
tempi tecnici, ma nella mia risposta più avanti mi sbilancerò.
Per quanto concerne il secondo punto, in base a quanto emerso
dal monitoraggio svolto per conto delle società di gestione e
condiviso con la Regione, il numero dei potenziali utenti
lavoratori interessati all'iniziativa dovrebbe essere di circa un
migliaio di lavoratori pendolari, cui si aggiungono i "telepass"
gratuiti che daremo sulla rete "RAV", ed è la prima volta che
abbiano notato una apertura rispetto alla possibilità di sconti con
il "telepass" anche lungo la "RAV". Su questo lavoreremo.
La risposta al terzo quesito è contenuta nel protocollo d'intesa
che prevede una durata della fase sperimentale di diciotto mesi e
che, sulla base delle risultanze della sperimentazione, i
sottoscrittori si incontreranno per valutare il proseguo
dell'iniziativa dopo la fase sperimentale. È chiaro che è interesse
di tutti rendere a regime stabile questa modalità. In
considerazione dell'interesse degli utenti e dell'intera
collettività, nonché della domanda precisa del collega Tibaldi,
posso dire che il mese di luglio sarà il mese dell'attivazione
della fase sperimentale e che i tempi e le modalità di
presentazione delle istanze saranno a brevissimo comunicati con i
moduli distribuiti sia dalle società di gestione che dall'ufficio
URP della Regione, confidando nel fatto che saranno gli organi
d'informazione ad aiutarci a rendere note le informazioni
utili.
Président
- La parole au Conseiller Tibaldi.
Tibaldi (CdL)
- Grazie per la risposta, che fornisce un
po' di chiarezza ad alcune informazioni che erano state pubblicate
sui giornali e che oggi sono state definite in maniera più puntuale
dalle risposte del Presidente Caveri.
Prendiamo atto dell'avvio di questa fase sperimentale, che è
stato indicato nel mese di luglio. Sappiamo che l'autostrada dei
Salassi costituisce un vero e proprio disagio per molti pendolari
valdostani, che sono costretti a trasferirsi lungo l'asse di
fondovalle e che sono costretti a non usufruire dell'autostrada per
i prezzi esosi delle tariffe praticate dalla società
concessionaria. Questa autostrada dei Salassi vedrà nel prossimo
mese di luglio, dopo quasi due anni dall'approvazione da parte del
Consiglio di una mozione unanime su questo argomento, un primo
sconto del 20%. Purtroppo questo sconto del 20% è vanificato dagli
aumenti nel frattempo intervenuti nel 2006-2007, che sommati
superano ampiamente questa percentuale.
Continuiamo ad esprimere un disappunto nei confronti di questa
politica tariffaria, che abbiamo sottolineato in altre occasioni. È
auspicabile che alla luce di questa politica tariffaria
corrispondano le migliorie che sono state annunciate da tempo dalla
società, per quanto riguarda il fondo autostradale e le
infrastrutture nel suo insieme, ma soprattutto che si riconducano
in un alveo di normalità i prezzi delle percorrenze. Sono
percorrenze che non essendo fruibili sull'autostrada, si riversano
sull'asse della Strada statale 26, con una costipazione di traffico
e con un rischio di incidenti che si eleva paurosamente; è proprio
di questi giorni la notizia di incidenti che si sono verificati
ultimamente nel fondovalle.
Ringraziamo il Presidente per queste informazioni. Notiamo,
peraltro, una distonia con alcune notizie che sono comparse su un
periodo politico, dove si indicava in oltre 2.000 utenti la cifra
di coloro che avrebbero beneficiato dello sconto autostradale; in
realtà lei oggi ha parlato di 1.000 utenti, la metà, più alcune
persone che potranno utilizzarlo nel tratto Aosta-Courmayeur se ho
capito bene...
(interruzione del Presidente della Regione, fuori
microfono)
...va bene. La ringraziamo per queste informazioni, naturalmente
anche noi monitoreremo attentamente lo sviluppo di questo periodo
sperimentale e dei benefici concessi ai pendolari valdostani.
