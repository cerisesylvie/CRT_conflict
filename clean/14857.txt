Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1322 del 10 maggio 1995 - Resoconto
SEDUTA ANTIMERIDIANA DEL 10 MAGGIO 1995
OGGETTO N. 1322/X Approvazione dell'acquisto della restante
porzione del fabbricato denominato ex Cappella San Vincenzo sito in
comune di Aosta, Rue Malherbes, di proprietà della signora Reboulaz
Vitalina. Approvazione ed impegno di spesa. Delega alla Giunta.
Deliberazione Il Consiglio
Premesso che sono state recentemente definite le trattative per
l'acquisto della restante porzione (lato est) del fabbricato
denominato "ex Cappella San Vincenzo" sito in Comune di Aosta, rue
Malherbes, di proprietà della sig.ra Réboulaz Vitalina, meglio
descritta nella perizia di stima dell'Ufficio patrimoniale
dell'Assessorato del Bilancio e delle Finanze in data
01.06.1994;
Ricordato che l'Amministrazione regionale, con rogito del Notaio
Ottavio Bastrenta di Aosta in data 6 agosto 1993, aveva già
acquiStato l'altra porzione (lato ovest) del detto fabbricato;
Dato atto dell'importanza storica del fabbricato che viene già
citato in un documento del 1270 e quindi del presente acquisto che
consentirà all'Amministrazione regionale di divenire piena
proprietaria dell'intero stabile che, adeguatamente ristrutturato,
consentirà di riportare alla luce l'antica struttura della cappella
con il suo ciclo pittorico, individuato con apposite
stratigrafie;
Preso atto che la porzione oggetto di acquisto è libera da pesi
e vincoli di qualsiasi sorta e che la proprietaria, sig.ra Réboulaz
Vitalina, ha accettato di alienarla per il prezzo di lire
230.000.000=, valore dichiarato congruo dalla perizia di stima
dell'ufficio patrimoniale dell'Assessorato del Bilancio e delle
Finanze in data 17 marzo 1995;
Visto il parere favorevole rilasciato dal Dirigente del Servizio
Affari generali e legali della Presidenza della Giunta, ai sensi
del combinato disposto dell'articolo 72 della legge regionale n.
3/1956 e successive modificazioni, e dell'articolo 21 della
Legge regionale n. 18/1980 e successive modificazioni, in ordine
alla legittimità della presente deliberazione;
Visto il parere della II Commissione consiliare permanente;
Delibera
1) di approvare l'acquisto, per il prezzo a corpo di lire
230.000.000= (duecentotrentamilioni), della porzione di fabbricato
(lato est) denominato "ex Cappella San Vincenzo", sito in Comune di
Aosta, rue Malherbes, entrostante ad area distinta al C.T. al
Foglio 41 con il n. 446, e distinta al N.C.E.U. al Foglio 41 con il
n. 138 subalterni 3, 5 e 6;
2) di approvare ed impegnare la spesa complessiva di lire
230.000.000= (duecentotrentamilioni), con imputazione al capitolo
35060 del bilancio di previsione della Regione per l'anno 1995
("Spese per l'acquisto di beni patrimoniali") che presenta la
necessaria disponibilità;
3) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di trasferimento dell'immobile di cui si tratta
e, in particolare, per la designazione del Notaio rogante, per la
liquidazione delle relative spese, nonché per gli accertamenti
circa la consistenza, l'intestazione catastale, l'esatta superficie
dell'immobile da acquisire;
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Pongo in votazione la delibera in oggetto:
Presenti, votanti e favorevoli: 21
Il Consiglio approva all'unanimità
