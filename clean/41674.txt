Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 808 del 10 luglio 2019 - Resoconto
OGGETTO N. 808/XV - Interpellanza: "Verifica in merito alla
sussistenza di negligenze degli uffici regionali sui controlli
delle erogazioni regionali al CRER".
Rini (Presidente) -
Punto n. 9.07 dell'ordine del giorno.
Per l'illustrazione, la parola al collega Manfrin.
Manfrin (LEGA VDA) -
Questa interpellanza presenta due
questioni distinte: la prima riguarda l'eventuale responsabilità
dell'Amministrazione regionale relativamente al percepimento da
parte del CRER di circa 100.000 euro di fondi regionali. La Procura
ha concentrato le proprie attenzioni dal 2012 al 2015, durante i
quali l'ex Presidente del CRER avrebbe presentato una situazione
economica diversa da quella effettiva, arrivando a percepire
indebitamente, ossia fuori dai presupposti di legge, i fondi
regionali di cui sopra. Come sapete, l'allora Presidente è stato
condannato a risarcire i summenzionati fondi poiché indebitamente
percepiti, in quanto non avrebbe indicato un saldo passivo
esistente nei rendiconti e avrebbe omesso di includere i ricavi
derivanti dalla gestione di attività commerciali come il Tennis
Aosta.
Quest'iniziativa quindi si origina in parte da quanto dichiarato
dal Procuratore Luca Ceccanti, che, chiedendo la condanna a un anno
di reclusione per l'imputato, ha anche evidenziato la negligenza
degli uffici regionali, che, anche se indotti in errore dai bilanci
carenti sotto vari punti di vista, non si sarebbero attivati per
comprendere la reale situazione del CRER ed eventualmente cessare
le erogazioni. A questo proposito urge ricordare all'Assessore
competente che risponderà a quest'iniziativa che gli strumenti per
operare un controllo c'erano in effetti: da una parte, infatti,
l'Assessore alle finanze dell'epoca avrebbe potuto fare qualche
approfondimento in più, magari chiedendo agli uffici o magari al
diretto interessato; dall'altra, come ho ricordato nel testo della
presente iniziativa, la Regione disponeva di ben due dipendenti
distaccati presso la struttura del CRER. Questi dipendenti non solo
erano e sono distaccati presso tale struttura, rimanendo ovviamente
dipendenti regionali e come tali con l'obbligo di fedeltà nei
confronti di questo ente, ma tali dipendenti hanno anche
partecipato al Consiglio direttivo e come membri potevano e
dovevano aver accesso alla documentazione contabile.
Sulla base di quanto riscontrato, quindi vi formulo le mie prime
due domande relativamente a questo primo pezzo, che sono: "
se
sia stata condotta, o vi sia l'intenzione di condurre una verifica
sulle negligenze evidenziate dal Sostituto Procuratore nel merito
dei controlli sulle erogazioni regionali al CRER; se i dipendenti
distaccati abbiano mai segnalato irregolarità contabili o abbiano
in qualche maniera segnalato situazioni non chiare relative ai
summenzionati finanziamenti
".
La seconda questione invece è decisamente oscura. Infatti, nei
documenti in mio possesso ho trovato una comunicazione intercorsa
fra l'allora Presidente Caminiti e la Banca regionale europea, in
cui emerge un'apertura di credito della Banca nei confronti del
CRER per una cifra di ben 300.000 euro. A cosa saranno serviti a un
ente senza scopo di lucro così tanti soldi mi sono chiesto
nell'immediato. La realtà non è chiara, infatti se la Banca
dichiara essere un'apertura di credito, qui in aula a più riprese -
così evitiamo di dire non è nostra competenza e chiariamo le cose -
si è dichiarato che quella cifra in realtà è un mutuo aperto dal
CRER per la ristrutturazione della sede. Proprio qui però il
mistero si infittisce: come mai, infatti, il CRER si metterebbe a
fare opere di manutenzione straordinaria in una sede non sua ma di
proprietà della Regione? Spendendo ben 300.000 euro peraltro. Come
avrebbe fatto un ente senza scopo di lucro a recuperare i fondi
dell'entità che ho appena descritto? E quale banca soprattutto
concederebbe a un ente senza scopo di lucro un'apertura di credito
di 300.000 euro? Ma soprattutto chi concederebbe a un terzo un
mutuo per una ristrutturazione senza una garanzia? A questo punto
la domanda diventa: chi ha garantito per il CRER? La Regione era
informata che un suo immobile era oggetto di ristrutturazione? Se
ne era informata, ci deve essere stato un via libera, e chi lo ha
dato? Qualcuno ha forse posto l'immobile a garanzia del mutuo? E
com'è possibile se ciò è accaduto? Nel 2017, rispondendo a
un'interrogazione del collega Bertin, l'allora Presidente Rollandin
ci spiegava che il passivo del CRER era dovuto proprio alle spese
sostenute per la ristrutturazione... chiedo scusa, Presidente,
posso chiedere un po' di silenzio?
Presidente -
Lei ha perfettamente ragione. Invito i
colleghi a tenere un tono più basso, si fa fatica a seguire.
Manfrin (LEGA VDA) -
... nel 2017 quindi, rispondendo a
un'interrogazione del collega Bertin, l'allora Presidente Rollandin
ci spiegava che il passivo del CRER era dovuto proprio alle spese
sostenute per la ristrutturazione.
Direi quindi che è evidente che la situazione fosse già nota
allora ai vertici regionali e agli stessi vertici, oggi con poche
variazioni, mi sento in assoluto obbligo di domandare: "
quali
siano state le garanzie poste a tutela del mutuo/apertura di
credito per la ristrutturazione dell'immobile sito in via Guido Rey
20; se l'Amministrazione regionale sia stata avvertita di tale
ristrutturazione e delle modalità di finanziamento dello stesso,
considerando il fatto che il rientro di una cifra così alta risulta
difficile per un ente senza scopo di lucro
".
Presidente -
Per la risposta, la parola all'Assessore
Testolin.
Testolin (UV) -
Prima di entrare nel merito delle quattro
domande, solo alcune precisazioni che, come già ho ricordato nella
risposta di una precedente interpellanza, occorre ribadire. Il CRER
Enti locali è istituito come associazione autonoma tra i dipendenti
della Regione, degli Enti locali e dell'Azienda USL e pertanto
risponde automaticamente e direttamente agli obblighi assunti nei
confronti di terzi. La Regione non è socio del CRER e si trova
nella stessa posizione del Celva e dell'Azienda USL, tutti i
dipendenti dei citati enti hanno quindi la facoltà di associarsi al
circolo ricreativo in questione. La Regione ne ha riconosciuto
l'interesse regionale con la legge n. 29/1991 ai sensi della quale
ha autorizzato la concessione di un contributo annuo dietro
presentazione dei seguenti documenti: il programma di attività
dell'anno in corso, il bilancio di previsione e il rendiconto. I
rendiconti entrate e spese del periodo 2012-2015 sono stati
presentati in equilibrio. Da quanto risulta dalla lettura degli
organi di stampa, la motivazione della sentenza sembrerebbe
riferita a una mancata indicazione di un saldo passivo esistente
nei rendiconti del CRER e all'omissione della registrazione di
parte dei ricavi derivanti dalla gestione delle attività
commerciali come il Tennis Club Aosta, che era già stato
evidenziato dal collega nella presentazione. Il CRER ha però
confermato recentemente che le criticità rilevate nel 2016 sono
state oggi risolte anche con l'ausilio di un commercialista, come
peraltro suggerito dagli uffici regionali, e come anche i
rendiconti di entrate e spese successivamente presentati risultano
altrettanto in equilibrio. Gli uffici competenti segnalano come il
bilancio 2018 sia stato redatto in modo tale da rappresentare più
esplicitamente l'intera situazione debitoria, ancorché i bilanci
entrate e spese evidenziassero già in passato le spese di gestione
in quanto c'era presente la rata annuale del mutuo, quindi capitale
più interessi restituiti. Il CRER risulta aver messo in regola il
passato così da continuare le proprie attività a supporto dei
propri iscritti.
Venendo al primo quesito dell'interpellanza: "
se sia stata
condotta, o vi sia l'intenzione di condurre una verifica sulle
negligenze evidenziate dal Sostituto Procuratore nel merito dei
controlli sulle erogazioni regionali al CRER
", si informa che
non risultano azioni giudiziarie da parte della Procura nei
confronti dei Dirigenti regionali e l'articolo apparso su un
settimanale valdostano del 22 maggio 2019, a cui penso
probabilmente si riferiscano le informazioni, riporta che il
Procuratore avrebbe anche evidenziato la negligenza degli uffici
regionali che, anche se indotti in errore dai bilanci carenti sotto
vari punti di vista, non si sarebbero attivati per comprendere la
reale situazione del CRER ed eventualmente per cessare le
erogazioni. Tuttavia, il presupposto per l'erogazione del
contributo regionale ai sensi della legge n. 29 è correlato al
numero dei dipendenti iscritti o soci e all'approvazione del
rendiconto da parte dell'organo di vertice dell'ente beneficiario,
cioè il CRER.
Circa il secondo quesito: "
se i dipendenti distaccati abbiano
mai segnalato irregolarità contabili o abbiano in qualche maniera
segnalato situazioni non chiare relative ai summenzionati
finanziamenti
", si comunica che il Coordinatore del
Dipartimento bilancio è stato saltuariamente informato per le vie
brevi in merito all'andamento della gestione e lo stesso abbia
sempre suggerito ai funzionari distaccati, però funzionalmente
dipendenti del CRER, di riferire quanto a loro conoscenza agli
organi preposti
in primis
al Consiglio direttivo, così come
poi effettivamente è stato fatto.
Per quanto riguarda il terzo quesito riguardante: "
quali
siano state le garanzie poste a tutela del mutuo/apertura di
credito per la ristrutturazione dell'immobile sito in via Guido Rey
20
", si informa che l'apertura del credito, come riferito dal
CRER, risulta garantita dalle disponibilità finanziarie dello
stesso ente da fideiussione personale del Direttivo e del
Presidente. Le disponibilità finanziarie dell'associazione CRER
sono state gestite in modo tale da permettere di pagare
regolarmente le rate. Il debito residuo al giugno 2019 ammonta a
95.000 euro a fronte di un debito originario, che è già stato
citato, contratto a suo tempo per 300.000, e la rata annua pari a
12.000 euro è sempre stata pagata regolarmente a dimostrazione che
il CRER è in grado, con l'ordinaria attività, di rientrare di
questo debito.
Infine, per quanto riguarda il quarto quesito: "
se
l'Amministrazione regionale sia stata avvertita di tale
ristrutturazione e delle modalità di finanziamento dello stesso,
considerando il fatto che il rientro di una cifra così alta risulta
difficile per un ente senza scopo di lucro
", si comunica che
l'Amministrazione a suo tempo era a conoscenza che il CRER avrebbe
ristrutturato l'immobile con modalità di finanziamento che il CRER
stesso ha assunto in piena autonomia e responsabilità proprie.
Presidente -
Per la replica, la parola al collega
Manfrin.
Manfrin (LEGA VDA) -
Andiamo per ordine. Ci dite che non
è vostra intenzione condurre alcuna verifica perché non vi sono
provvedimenti a carico della Dirigenza. Assessore, c'è una sentenza
che dice che sono stati versati erroneamente dei contributi che non
dovevano essere versati, perché la situazione chiaramente non lo
giustificava. Le parole che ha citato - e le cito nuovamente - del
Procuratore Ceccanti sono: "
la negligenza degli uffici regionali
che, anche se indotti in errore dai bilanci carenti sotto vari
punti di vista, non si sarebbero attivati per comprendere la reale
situazione del CRER ed eventualmente cessare le erogazioni
". Mi
sembra molto chiaro. Questo diventa ancor più grave alla luce di
quello che ci ha detto, cioè che i funzionari distaccati avevano
informato l'Assessorato e i responsabili degli uffici e loro gli
hanno detto: "parlatene negli organi del circolo". Mi pare che, se
vi è una necessità di far cessare dei versamenti, non lo si dice
negli organi del circolo ma a fare degli approfondimenti deve
essere l'Amministrazione dopo aver ricevuto una notizia di questo
tipo, questo mi pare lampante. Io quindi trovo molto grave che non
si approfondisca questo tema e non si vada a ricercare le
responsabilità, lei ha detto: "saltuariamente informato per le vie
brevi", pur avendone avuto notizia, non si è voluto approfondire il
tema e, secondo me, è molto grave, vuol dire che allora si sapeva e
non si è fatto nulla.
Venendo invece al resto, che è ancora più curioso, lei mi sta
dicendo che i vertici del CRER dei tempi hanno garantito con fondi
propri 300.000 euro di apertura di credito per ristrutturare la
sede del CRER che non è neanche loro. Ora, io mi auguro...
(interruzione dell'Assessore Testolin, fuori
microfono)
... lo dicono loro. Io mi auguro di trovare sulla mia strada
delle persone che garantiscono con i propri fondi per un ente di
cui non sono neanche proprietari e per ristrutturazione di immobili
di cui non sono in nessuna maniera responsabili. Non so se lei si
rende conto, io prendo atto che lei prende atto di quello che le
riferiscono loro, e va benissimo, ma io non posso pensare che ci si
fermi a questa spiegazione, dicendo: ho garantito con i miei soldi,
300.000 euro per ristrutturare un immobile che non era neanche mio,
non era neanche dell'ente e di cui non sarò proprietario, mi sembra
insomma un po' folle.
Sostanzialmente lei ci dice che l'Amministrazione regionale
prende atto che ci sono delle persone che affittano un suo
immobile, ovviamente non ne sono proprietarie e a un certo punto
decidono di ristrutturarlo con 300.000 euro. Voi dite: "va bene,
d'accordo, garantiamo noi e facciamo noi tutto, va bene così". Mi
sembra una situazione quanto meno bizzarra e bizzarra è dire poco.
Trovo che ci sia veramente una grossa superficialità nel
derubricare il fatto al semplice errore: "sì, abbiamo avuto
un'informazione per le vie brevi però non sappiamo...", anche
perché, ripeto, in realtà qui in aula - e l'ha richiamato anche lei
- è stato detto che questo era un mutuo a garanzia. Per accendere
un mutuo, devo dare delle garanzie, ma posso accendere un mutuo con
fondi miei per ristrutturare un immobile che non è neanche mio, che
è della Pubblica Amministrazione? Lei ci sta dicendo che ci sono
persone che davvero vengono da lei e le dicono: "domani le
ristrutturo Palazzo regionale, garantisco io, ho acceso un mutuo in
banca e con i soldi miei le rifaccio tutto", e voi dite: "sì, va
bene, grazie e arrivederci". Mi sembra siano delle modalità un po'
strane, anche perché alla ristrutturazione qualcuno avrà dovuto
sovrintendere essendo una proprietà regionale, oppure si è lasciato
al libero sfogo di chi lo utilizzava? "Ma sì, ristrutturate, fate
quello che volete, non vogliamo sapere nulla, garantite voi".
Io credo che questa vicenda abbia dei contorni tutt'altro che
chiariti a questo punto, anzi con questa risposta sono ancora più
oscuri, e credo che sarà nostro assoluto interesse fare ulteriore
chiarezza e arrivare al nocciolo della questione, perché ci pare
davvero di non poter dire che questa questione è chiusa.
