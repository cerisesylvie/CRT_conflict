Classificazione
TRASPORTI E VIABILITÀ
Viabilità



Oggetto del Consiglio n. 2857 del 6 marzo 2013 - Resoconto
OGGETTO N. 2857/XIII - Interpellanza: "Definizione del piano
regionale della sicurezza stradale".
Président
- La parole au collègue Rigo.
Rigo (PD)
- Grazie Presidente.
Il traffico, la sicurezza e i trasporti sono un po' come il
tempo, quello atmosferico. Se ne parla sempre non solo perché è un
problema che riguarda tutti, proprio tutti, perché mai risolto, per
cui tutti al bar, in salotto, facendo la fila o aspettando il treno
si cimentano nel trovare la soluzione. Un argomento di
conversazione, alcune volte accesa, che invecchia ma rimane sempre
attuale. Così come i progetti, i piani, idee, strade, parcheggi:
pensiamo solo a quello pluripiano dell'area Cogne F8, il primo
accordo è del 1997, 15 anni fa. Invecchiano nello stesso momento in
cui vengono pensati per una ragione banale e apparentemente
ineluttabile: i tempi dell'Amministrazione non coincidono con i
tempi della società che cambia in continuazione e in modo molto
veloce. Di certo, per una vera pianificazione della mobilità e
della sua sicurezza, sarà necessario un profondo mutamento
culturale collettivo, ma, affinché almeno si avvii è indispensabile
che la politica voglia e sappia fare delle scelte. E, a proposito
di scelte, con l'interpellanza vogliamo conoscere i motivi per i
quali la Regione non si è ancora dotata del piano regionale della
sicurezza stradale.
Il piano - lo ricordo a chi ci ascolta - costituisce lo
strumento attraverso il quale la Regione intende mettere a sistema
tutte le azioni che formano la politica della sicurezza stradale e
che devono vedere impegnati gli enti locali e tutti i soggetti, a
partire dalla scuola, che, a vario titolo, intervengono nell'ambito
regionale. Un quadro sistematico delle azioni e una proiezione
delle stesse sul medio e lungo periodo sono infatti requisiti
indispensabili per garantire l'efficienza necessaria al
conseguimento degli ambiziosi traguardi fissati dall'Unione
europea. Il processo di formazione del piano regionale della
sicurezza stradale è stato avviato dal Consiglio regionale con
l'approvazione, il 24 febbraio 2010, della legge regionale 2 marzo
2010, n. 7: "Disposizioni in materia di motorizzazione civile, di
sicurezza stradale e di mobilità" e, in particolare, dell'articolo
3, che recita:
"Il piano regionale della sicurezza stradale è
approvato dal Consiglio regionale su proposta della Giunta
regionale, d'intesa con il Consiglio permanente degli enti
locali..."
.
Ma, subito dopo l'avvio, il percorso si è
fatto accidentato, tant'è vero che le risposte dell'Assessore
Marguerettaz alle nostre domande di informazione sono state di
volta in volta sempre dilazionatorie, spostando di sei mesi in sei
mesi la data di presentazione del piano. Devo riconoscere però che
l'Assessore lo ha sempre fatto con naturalezza; come se il continuo
spostare in avanti i tempi prospettati la volta precedente fosse
una normale formalità di cui lui non era responsabile, ma solo
portavoce.
Prima di scrivere l'interpellanza e leggendo i resoconti
consiliari ho voluto riprendere in mano la legge regionale perché,
ad un certo punto, ho pensato: vai a vedere che i tempi per la
presentazione del piano sono dettati dalla legge stessa? Tre anni?
Il riferimento temporale che ricordavo è però riferito alla durata
del piano stesso. Cioè ogni tre anni il Consiglio regionale è
chiamato ad approvare un nuovo documento che può essere aggiornato
annualmente dalla Giunta regionale, previa illustrazione alla
commissione consiliare. Bene, marzo 2010-marzo 2013 la Giunta
regionale non è riuscita ancora a presentare il piano, figuriamoci
i tempi necessari per realizzarlo! Perché questi tempi? Perché per
la politica o, meglio, per il Governo regionale la questione della
mobilità, della sua sicurezza non era un tema rilevante e quindi
non era una scadenza da mettere in agenda? Ed invece le politiche
regionali per la sicurezza stradale, la rilevanza degli obiettivi e
la complessità del tema, suggerisce di andare oltre la definizione
di pur prioritari interventi puntuali - per intenderci quelli
inseriti nella deliberazione della Giunta regionale richiamata
nelle premesse all'interpellanza - avviando invece un'attività di
progettazione, programmazione su grandi temi che sono trasversali
alle politiche territoriali: penso ai trasporti, alla mobilità e
alla logistica, alle infrastrutture, alla sanità e alla scuola, al
commercio e all'ambiente.
Non è dovuto al caso se oggi la Provincia di Bolzano, il suo
capoluogo in particolare, un po' più grosso della nostra
plaine
, è una delle città europee più virtuose nel modo di
muoversi: è il risultato di innumerevoli studi, dibattiti,
progetti, che hanno preceduto l'attuazione delle misure via via
adottate. A Bolzano, dati 2010, il 29,5% si muove a piedi, il 29%
in bicicletta, il 27,2% in auto. Un ottimo risultato, perché nel
1993 ancora il 40% si muoveva in macchina e solo il 15% in
bicicletta. Bolzano, non nella pianura padana! Bolzano nel gennaio
2010 ha approvato il piano della sicurezza stradale
contestualmente, udite, al piano della mobilità 2020, all'interno
del quale è allegato il piano della mobilità ciclistica. Le linee
guida volte ad aumentare la mobilità ciclabile indicano l'obiettivo
di elevare la percentuale degli spostamenti in sicurezza, in
bicicletta, ad una media annua del 34,4%. Ciò significa prevedere
che quasi 1/3 degli spostamenti degli abitanti verrebbe effettuato
in bici, quindi all'incirca 120 mila spostamenti giornalieri
rispetto ai 59 mila del 2002: dati ricavati da internet, dal sito
ufficiale della Provincia di Bolzano. E Bolzano, lo sapete bene, la
sua geografia fisica, il clima alpino non sono certo elementi
facilitanti, eppure il cartello alle porte della città recita:
"Benvenuti a Bolzano città della bicicletta"
.
Se il piano è quindi lo strumento per mettere a sistema tutte le
azioni che governano le politiche della sicurezza stradale non
capisco la
ratio
con cui è stata approvata la deliberazione
della Giunta regionale n. 532 del 16 marzo 2012. Cosa vuol dire
"Individuazione degli interventi da inserire nel piano regionale
della sicurezza stradale ai sensi delle leggi regionali 54/1998 e
7/2010"? Il piano deve essere approvato dal Consiglio regionale
punto e basta! Non può la Giunta approvare interventi specifici in
assenza del piano anche se i progetti tengono conto dei parametri
indicati dal Ministero delle infrastrutture e dei trasporti. Non
può un documento della Giunta regionale indicare regole e
caratteristiche del piano regionale della sicurezza stradale se
queste non sono fatte proprie dal Consiglio regionale.
In conclusione vorrei sapere dall'Assessore Marguerettaz le
ragioni per le quali non è stata ancora assegnata alla commissione
consiliare competente la proposta del piano regionale della
sicurezza stradale e con quale competenza la Giunta regionale ha
approvato la deliberazione relativa all'individuazione degli
interventi da inserire nel piano.
Président
- La parole à l'Assesseur Marguerettaz.
Marguerettaz (UV)
- Grazie Presidente.
Potremmo disquisire, sicuramente ci sono tante cose che lei ha
detto che sono condivisibili, ora mi permetto di dire che Bolzano
non è Aosta, ma non tanto come efficienza, ma proprio come
territorio, non è esattamente così, nel senso che Bolzano è una
città che ha totalmente delle caratteristiche diverse...
(interruzione di un consigliere, fuori microfono)
...il tessuto è totalmente diverso e la mobilità interna è
totalmente diversa, ma come è diversa quella di Trento. Ora, al di
là dell'aspetto filosofico, tutti i piani e tutte le programmazioni
ovviamente sono finalizzati realizzare degli interventi. Ora,
quella delibera è una delibera dove alla fine erano state
individuate, previa una concertazione con tutti gli enti locali, i
seguenti interventi che lei avrà avuto modo di vedere: uno è
specifico, perché riguarda la sicurezza stradale, ne abbiamo
parlato tante volte, ne ha parlato il collega Viérin, ne ha parlato
la sua collega Fontana, cioè la passerella sulla statale 26 nella
zona dell'Università, Cinelandia e relativo parcheggio. È vero che
noi andiamo ad inserirci in una situazione di revisione
complessiva, quella della statale di competenza dell'ANAS, ma nel
frattempo dicevamo di fare almeno quella, perché partiamo da Aosta,
arriviamo a Quart, non c'è un punto di attraversamento su tutta la
statale. Quindi se l'obiettivo era fare delle cose concrete per la
sicurezza stradale, al di là di aspetti sicuramente nobili di
interesse generale, quello era ed è stato condiviso dal CELVA; la
pista ciclabile a cui lei tiene molto nell'area Montfleury,
Pont-Suaz, lungo il fiume Dora, nel senso il collegamento...e il
raccordo della pista ciclabile e il sottopasso stradale della
statale 26 a Sarre in località Les Iles, La Remise e Arensod.
Ricordiamo che questo piano è un piano che ci serve per avere
dei finanziamenti statali, quindi, al di là dell'aspetto di
programmazione, è un aspetto concreto ed ecco perché - arriviamo al
nocciolo - non siamo ancora andati avanti: perché dopo quel
passaggio, quella delibera abbiamo avuto diverse interlocuzioni
telefoniche, via mail, per iscritto con il MIT, ma la situazione
generale dei vari ministeri non ci dava delle risposte, anche
perché volevamo approvare un piano che poi non ci desse dei
problemi per avere i finanziamenti. Solo in ultimo, solo dopo
sollecitazioni telefoniche, è stato concordato di fare a meno della
valutazione richiesta e di procedere quindi alla presentazione del
piano. Abbiamo avuto l'okay, quindi, ecco che noi a questo punto
siamo nella condizione di poter predisporre, cioè di poter
presentare quello che è il lavoro fatto fino ad oggi, che lei
peraltro conosce e possiamo portarlo nella commissione consiliare
competente affinché ci siano tutte le valutazioni generali.
Torno a dire che l'obiettivo finale è quello di ottenere dei
finanziamenti per poter fare e poter realizzare le opere, perché
tutto il resto è un argomento che ci trova assolutamente tutti
allineati, cioè chi di noi è favorevole al traffico? Chi di noi è
favorevole all'insicurezza? Siamo tutti d'accordo, il problema è
riuscire poi a trovare delle risorse per riuscire a fare delle cose
concrete.
Président
- Pour la réplique, la parole au collègue
Rigo.
Rigo (PD)
- Assessore, io sono d'accordo con lei che
possiamo disquisire su tante cose, a me invece piacerebbe
discutere, confrontarmi su temi particolarmente delicati qual è
quello della mobilità. Io credo che il piano debba comprendere
anche opere, debba comprendere finanziamenti, ma il piano, lo dice
la parola stessa, vuol dire anche pianificazione, programmazione
degli interventi sulla base di un'idea, che abbiamo, che dobbiamo
esplicitare come Consiglio regionale su questa tematica. Io ho
detto, nel mio intervento, che non discuto gli interventi, li ho
chiamati puntuali, concreti, corretti, ma è un'altra cosa: io
parlavo di competenza e non di scelta dei progetti; comunque prendo
atto della risposta dell'Assessore Marguerettaz, delle informazioni
date, lo ringrazio delle precisazioni che ha voluto fornire a me e
al Consiglio.
Devo dire, come da Regolamento, che non mi ritengo per niente
soddisfatto della risposta, ma avremo modo di riprendere a breve, a
brevissimo il tema oggetto di questa interpellanza.
Président
- Point 9 à l'ordre du jour.
