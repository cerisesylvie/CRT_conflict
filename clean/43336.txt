Classificazione
ASSISTENZA SOCIALE
Disabili
Famiglia, tutela dell'infanzia



Oggetto del Consiglio n. 737 del 24 giugno 2021 - Resoconto
OGGETTO N. 737/XVI - Interpellanza: "Modifica delle
previsioni relative all'attribuzione dell'indennità di frequenza
per i minori invalidi adottate con delibera della Giunta regionale
n. 1754 del 2015".
Bertin (Presidente) -
Alla presenza di 28 consiglieri,
possiamo riprendere i lavori. Siamo al punto n. 30 dell'ordine del
giorno. Per l'illustrazione la consigliera Spelgatti, ne ha
facoltà.
Spelgatti (LEGA VDA) -
Richiamata la legge 11 ottobre
1990 n. 289, intitolata "Modifiche alla disciplina dell'indennità
di accompagnamento di cui alla legge 21 novembre 1988 n. 508
recante 'Norme integrative in materia di assistenza economica agli
invalidi civili, ai ciechi, ai sordomuti e istituzione di
un'indennità di frequenza per i minori Invalidi'".
Letta la deliberazione di Giunta regionale n. 1754 del 27
novembre 2015, la quale al comma 8 dell'articolo 12, intitolato
"Minori e indennità di frequenza" recita testualmente: "Negli anni
ricompresi nell'obbligo formativo dai 6 ai 16 ani l'indennità di
frequenza viene sospesa nel mese di giugno e ripristinata d'ufficio
dalla struttura competente nel mese di ottobre, fino al compimento
del sedicesimo anno di età, stante la presentazione da parte dei
rappresentanti legali dei minori della prima richiesta di
ripristino all'inizio del primo anno della scuola dell'obbligo e la
comunicazione di qualsiasi variazione inerente l'istituzione
scolastica frequentata. La comunicazione della variazione di
istituzione scolastica deve pervenire alla struttura competente
entro il mese di ripresa nel nuovo corso scolastico. In caso
contrario l'indennità di frequenza viene sospesa e verrà
ripristinata senza la corresponsione di alcun arretrato dalla data
di presentazione del documento di cui si tratta".
Considerato che abbiamo ricevuto segnalazioni relative alla
perdita di provvidenze economiche, proprio in relazione alla mera
dimenticanza o alla non conoscenza dell'obbligo indicato nella
delibera di cui sopra di comunicare ogni modificazione
dell'istituzione scolastica. Atteso che risulta difficile
comprendere la
ratio
della previsione di cui alla delibera.
Atteso che la modifica dell'istituzione scolastica non modifica
nella sostanza il rispetto dei requisiti di legge necessari da
parte dei minori. Atteso inoltre che le famiglie non ricevono
comunque degli avvisi o solleciti in tal senso che informino o
ricordino le condizioni per ricevere le suddette provvidenze
economiche.
Per questo interpelliamo la Giunta regionale per conoscere se
sia intenzione del Governo regionale di modificare le previsioni di
cui sopra, nonché quelle riguardanti situazioni e casi similari per
erogazione e provvidenza a favore di soggetti invalidi, al fine di
agevolare gli aventi diritto ed aiutarli a non perdere le
provvidenze a cui avrebbero nella sostanza diritto.
Abbiamo avuto appunto queste segnalazioni. Il problema è che
certamente c'è scritto, dalla delibera di Giunta e anche dalla
normativa regionale, che nel momento in cui non si fa la
comunicazione per tempo del cambio di scuola queste provvidenze si
perdono. Però si fa fatica a capire quale sia il ragionamento che
ci sia dietro e soprattutto se sia utile continuare a mantenere una
normativa di questo tipo perché, nel momento comunque in cui non si
perdono i requisiti, far perdere queste provvidenze economiche,
perché i genitori o non lo sanno o non hanno capito o non si
ricordano che se i figli avessero cambiato scuola avrebbero dovuto
poi modificare, quindi perdono queste provvidenze. Si fa fatica a
capire il ragionamento che c'è dietro e quindi si chiede se non ci
sia un altro modo o se non si pensi per il futuro di intervenire in
un'altra maniera, in modo tale da tutelare un po' di più questi
soggetti che sono i più fragili che abbiamo nella nostra
società.
Presidente -
Risponde l'assessore Barmasse a cui passo la
parola.
Barmasse (UV) -
Con riferimento alla richiesta dei
consiglieri proponenti l'interpellanza, affermo che non è al
momento intenzione della Giunta modificare questo procedimento, di
cui all'articolo 12 dell'allegato della deliberazione n. 1750 del
2015, concernente le modalità di concessione relative all'indennità
di frequenza spettanti a invalidi minori, per le motivazioni di
seguito esplicitate. La procedura prevede al momento della
concessione l'invio degli esiti con lettera raccomandata, con la
quale oltre ai verbali è trasmessa tutta la modulistica per
perfezionare l'erogazione delle provvidenze, in cui si invitano i
legali rappresentanti del minore a comunicare tempestivamente
unicamente in forma scritta ogni variazione che potrebbe
intercorrere, quale cambio IBAN, cambio residenza, cambio plesso
scolastico, passaggio dal primo ciclo della scuola dell'obbligo
alla scuola di istruzione secondaria superiore o di formazione
professionale, eccetera. Le indicazioni su declinate sono
ulteriormente riportate, oltre che all'interno dell'articolo 12
della deliberazione 1754 del 2015, sul modulo n. 18 "Ripristino
assegno di frequenza", pubblicato sul sito regionale e disponibile
presso gli uffici o presso i patronati.
Si reputa tuttavia che sia possibile, per migliorare la
procedura, procedere con la diffusione di un comunicato stampa a
ogni inizio anno scolastico, che ricordi la scadenza ultima del 30
settembre per la richiesta di ripristino dell'assegno di frequenza
senza incorrere nella possibilità di non percepire gli
arretrati.
Presidente -
Per la replica, la consigliera
Spelgatti.
Spelgatti (LEGA VDA) -
Prendo atto della risposta.
Benissimo il fatto che magari venga mandata una comunicazione per
ricordare questo adempimento. Secondo me, si sarebbe potuto
intervenire sulla normativa a monte, perché lo trovo un po' troppo
pesante come tipologia di sanzione, nel momento in cui, ripeto,
nella sostanza non si perdono i requisiti. Quindi sono adempimenti
amministrativi che nella sostanza non dovrebbero togliere il
diritto, perché i requisiti sono comunque rispettati. È soltanto
una mera comunicazione di cambio di alcuni dati, quindi faccio
fatica a capire la normativa.
Accetto e comunque accolgo con favore il fatto che per lo meno
venga mandata una circolare. Però dovrebbe essere mandata una
comunicazione a tutti coloro che la percepiscono, perché
altrimenti, secondo me, tanta altra gente rischia di perdersela per
strada, perché semplicemente si dimenticano o perché non sanno a
monte che o non se lo ricordano che o non avranno letto magari
tutte le clausole. Quindi non lo so, secondo me ci sono delle
soluzioni migliori, però mi auguro che la comunicazione non venga
messa genericamente sul sito, ma per lo meno mandata a tutte le
famiglie.
