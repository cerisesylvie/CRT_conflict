Classificazione
INDUSTRIA
LAVORO



Oggetto del Consiglio n. 2814 del 20 giugno 2007 - Resoconto
OGGETTO N. 2814/XII - Situazione di crisi della piccola
imprenditoria nella media e bassa Valle. Interventi per garantire
il futuro occupazionale dei dipendenti della SET s.r.l.
(Interrogazione e interpellanza)
Interrogazione
Ricordata la crisi finanziaria della società SET di Issogne,
che rischia di mettere in crisi una industria di piccole dimensioni
ma che presenta importanti capacità produttive, nonché la chiusura
nello stesso comune della ditta FornoVallée, attiva nella
produzione di pane e affini, soprattutto per conto terzi;
Evidenziato che nella media e bassa Valle già si soffre di
notevoli problemi occupazionali per la chiusura della Tecdis di
Châtillon e le difficoltà di altre aziende;
Evidenziata la necessità di superare questa fase di crisi,
attivando meccanismi utili a promuovere attività più solide e
durature, in particolare quelle artigiane;
i sottoscritti Consiglieri regionali
Interrogano
Il governo per conoscere:
1) quali iniziative abbia intrapreso, direttamente o tramite
Finaosta, al fine di consentire alla SET di Issogne di superare le
sue difficoltà finanziarie;
2) quali siano le motivazioni della chiusura di FornoVallée e
se vi siano possibilità di ripresa dell'attività;
3) che interventi siano realizzati dall'Amministrazione
regionale per rafforzare, in zona ed in tutto il territorio
regionale, gli artigiani panettieri, che oltre a garantire un
indispensabile servizio alla cittadinanza, possono diventare
strumento di sviluppo e di occupazione attraverso la fornitura
coordinata di prodotti anche alle grandi infrastrutture nazionali
della ristorazione.
F.to: Sandri - Fontana Carmela
Interpellanza
Considerata la situazione economica e finanziaria e
produttiva dello stabilimento SET s.r.l. di Issogne, situazione che
rischia di precipitare e far perdere il posto di lavoro a circa 60
persone in un'area già fortemente colpita da crisi occupazionale:
cassa integrazione guadagni alla TECNOMEC e alla OLIVETTI JET,
ambedue di Arnad;
Sentite le preoccupanti dichiarazioni dell'Assessore delle
Attività Produttive nella seduta del Consiglio del 17 maggio u.s.
sull'impossibilità da parte dell'Amministrazione regionale e della
Finaosta ecc. di intervenire per superare la crisi che attraversa
lo stabilimento e tutelare l'occupazione;
Visto che in tale seduta il Consiglio regionale ha respinto,
con l'astensione della maggioranza dei Consiglieri, la risoluzione
presentata;
Viste le proposte emerse in occasione del dibattito di tale
mozione: intervenire e proporre alla Cogne Acciai Speciali di
verificare la possibilità di intervenire nei confronti di tale
stabilimento per assorbirne l'attività o assumere i lavoratori
presso lo stabilimento di Aosta;
Considerata la disponibilità, da parte dell'Assessore, di
affrontare tale argomento con la CAS nell'incontro che si è tenuto
il giorno 18 maggio;
i sottoscritti Consiglieri regionali
Interpellano
l'Assessore competente per sapere:
1) se sono state poste alla CAS le proposte di intervenire
nei confronti di questo stabilimento per salvaguardarne
l'occupazione e l'attività;
2) quali sono state le reazioni e le risposte della
CAS;
3) in caso negativo quali altre iniziative il Governo
regionale ha intrapreso o intende intraprendere per evitare la
crisi e la chiusura dello stabilimento e la conseguente perdita dei
posti di lavoro.
F.to: Bortot - Squarzino Secondina
Président
- La parole au Conseiller Bortot.
Bortot (Arc-VA)
- Brevemente, per riassumere, perché la
"SET" la conosciamo tutti, è stata sui giornali, è un'azienda che
ha lavoro è anche un'azienda ad alta qualificazione. I lavoratori
sono venuti in Regione l'altra settimana ad incontrare il
Presidente e l'Assessore; dalle comunicazioni dell'Assessore ci
sembrava ci fosse dell'interessamento da parte di qualche altra
azienda o di qualche industriale. Vorremmo fare il punto della
situazione.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Innanzitutto corrisponde al vero che ci
siamo incontrati in questi giorni con i lavoratori, in effetti in
quell'occasione abbiamo avuto modo di dare alcune spiegazioni in
merito a quello che stava accadendo, ma in quell'occasione ci siamo
anche permessi di dire l'operatività che si stava cercando di
portare avanti, per cercare di risolvere nel migliore dei modi
possibili questa difficile situazione della "SET" e situazione
dell'industria in bassa Valle.
Per quel che riguarda la "SET" devo dire che, avendo superato
questa prima fase di contatti con aziende esterne, abbiamo
finalmente ottenuto la possibilità di proporre un piano di
salvataggio dell'azienda ad un gruppo che lunedì 26 avrà un primo
incontro ufficiale, quindi al di là degli incontri riservati che
sono stati portati avanti dai commercialisti, e uscendo anche dalla
privacy, questo gruppo - gruppo "Mazzucco" - avrà l'opportunità di
presentare le sue ipotesi di salvataggio dell'azienda,
confrontandosi con noi perché - come abbiamo detto ai lavoratori e
come ribadisco in quest'aula - la Regione vuole fare la sua parte
nel tentativo di salvataggio di questa azienda anche per la sua
storia, le sue capacità operative che, di fatto, hanno ancora delle
serie capacità di operare sul mercato e possono dare ancora delle
soddisfazioni di tipo commerciale. Non mi sento quindi di
anticipare l'esito dell'incontro di lunedì, ma devo dire che,
siccome è stato un incontro preparato da altri incontri, mi pare
che ci siano i presupposti per cui si possa raggiungere un accordo
che, speriamo, già nella prossima settimana possa essere presentato
ai lavoratori e alle organizzazioni sindacali.
Credo che ci siano delle buone prospettive perché il piano che
era stato preparato dal consulente della "SET", Marco Girardi -
piano che ho avuto modo di vedere e ho verificato - ha realmente
delle possibilità concrete di essere portato avanti, quindi ritengo
che il gruppo "Mazzucco", che ha già espresso il suo gradimento su
questo piano, se viene qui e si palesa al di fuori della privacy, è
perché ha intenzione di andare avanti. Lo verificheremo lunedì e
sarà mio impegno comunicare subito, martedì stesso, attraverso la
commissione o ai Capigruppo, quale è stato l'esito.
Per quel che riguarda la situazione di crisi della bassa Valle,
i casi specifici sono due e sono perfettamente identificabili: da
un lato la "SET" e, dall'altro, la "Forno Vallée". La "Forno
Vallée" è una storia altrettanto - se non più - complessa rispetto
a quella della "SET", perché questa continua ad avere una capacità
operativa anche con ordinativi e prospettive di mercato molto
valide, mentre la "Forno Vallée" si è trovata attraverso una serie
di passaggi che qui potrei riassumere, ma preferisco fornirveli
complessivamente, perché è una storia lunga; ricordo un incendio in
quel di Biella, in uno stabilimento dove loro partecipavano, in una
situazione di grande difficoltà e soprattutto su un mercato dove la
competizione è tale e dove i margini di utile sono talmente
ridotti, che nel momento stesso in cui ti trovi in difficoltà con
la produzione, sei immediatamente fuori mercato e finanziariamente
perdi quel giro che ti permette di andare avanti. Anche per "Forno
Vallée", però, nonostante questa situazione di difficoltà, si
stanno realizzando adesso dei percorsi di salvataggio. Vorrei
ringraziare anche la commissione perché proprio in questi giorni
abbiamo portato nella IV e nella II Commissione l'approvazione
della legge per il salvataggio della situazione delle imprese, dove
è stata approvata con il significato di poter al più presto avere
uno strumento chiaro e trasparente da poter applicare in casi come
questi. La legge che andremo quindi ad approvare in aula, ma che è
passata all'interno delle commissioni, servirà per affrontare casi
come quello della "SET" e della "Forno Vallée".
Ciò detto, la "Forno Vallée" sta trovando una sua strada in
mancanza di questa legge che ancora non è applicata, e all'interno
della "Forno Vallée" si è costituita una società dei lavoratori che
ha preso in mano la situazione acquisendo un ramo di azienda pulito
dalle questioni di crisi dell'azienda. Questo gruppo di lavoratori
non poteva da solo portare avanti anche una commercializzazione,
sicuramente una produzione sì, perché era materia di loro attività,
ma la commercializzazione richiedeva delle collaborazioni più
ampie. In tal senso abbiamo cercato di dargli un sostegno e in
questo modo siamo riusciti a collegarli a un gruppo importante, "La
Lanterna S.p.a.", un gruppo ligure che si occupa di
commercializzazioni in Italia e in Francia di prodotti analoghi
(pasta, pasta per pizza, pane...), che ha un grande mercato e più
di 300 dipendenti, con la quale si sta cercando di fare una "joint
venture", che dovrebbe garantire la continuazione della produzione
alla "Forno Vallée" - seppure non su tutta la gamma - e la maggior
parte dei posti di lavoro, dovrebbe inoltre garantire del "know
how" nuovo per incrementare le linee di produzione, ma anche la
commercializzazione, che era uno degli aspetti più delicati per il
rilancio della "Forno Vallée".
Dove potrebbero essere i problemi? I problemi potrebbero essere
nel momento in cui la società madre, quella da cui si è distaccato
il ramo di azienda, dovesse andare verso un fallimento che in quel
caso il tribunale non andasse a richiamare la vendita del ramo di
azienda, e quindi rendendo inutili gli sforzi fatti dai lavoratori
e, comunque, anche con il nostro sostegno. Adesso la speranza è che
ci possa essere un assestamento dell'attività di questo gruppo di
lavoratori insieme a questa società ligure che dovrebbe garantire e
sta garantendo una continuazione della produzione. Ciò detto, penso
che entro luglio potremo approvare in Consiglio la legge per il
salvataggio e la ristrutturazione delle aziende e finalmente saremo
dotati da settembre di una legge che dovrebbe garantire, in
situazioni come queste, la possibilità del salvataggio e della
ristrutturazione.
Per quel che riguarda la "SET" aggiungo che il piano finanziario
prevede la possibilità da parte nostra di un intervento; sarà un
intervento sulla base di garanzie che dovranno essere date dagli
imprenditori subentranti e garanzie che fra l'altro sono anche
sostenibili, perché nell'azienda c'è una proprietà dell'immobile
che, sebbene gravato da un'ipoteca, esclusa la parte dell'ipoteca,
permane un valore consistente che permetterà alla Regione di dare
quel contributo economico necessario, insieme al contributo
economico degli imprenditori, per riavviare completamente lo
stabilimento. Certamente occorrerà anche una ristrutturazione dei
processi produttivi, perché probabilmente se la situazione della
"SET" è arrivata a questa gravità è perché la loro produzione, pur
essendo valida, aveva tante dispersioni di costi e di spese legate
anche a delle procedure superate, anche perché chi è in crisi non
può investire e guadagna sempre di meno... è il cane che si morde
la coda!
C'era ancora una domanda che faceva riferimento all'impegno che
mi ero preso di segnalare alla "CAS" le possibilità di fare filiera
con queste aziende. C'è una mia lettera a testimonianza del mio
intervento e c'è una lettera da parte della "CAS" che, in modo
cortese però, fa presente che questo non rientra nei suoi obiettivi
di impresa, né nelle sue filiere produttive. Le lettere sono a
disposizione, in modo che possiate prenderne atto.
Président
- La parole au Conseiller Bortot.
Bortot (Arc-VA)
- Dalle risposte dell'Assessore ho
l'impressione che si sia fatto un passo avanti, adesso non siamo
ancora arrivati in porto, ma ne approfitto per sollevare un paio di
altre questioni, che non erano presenti nell'interpellanza e che
riguardano la situazione della "Rossignol". Non vorrei che a non
parlarne si arrivasse a situazioni di non ritorno, mentre adesso
avremo margini di manovra, in quanto la multinazionale ha garantito
la produzione, ordinativi e materie prime per un altro anno di
produzione; però dovremo usare questo altro anno di produzione
garantita o per strutturare in modo societario i lavoratori tipo la
"Forno Vallée", oppure cercare altri partner. Non c'è il
Presidente... io avevo indicato una strada... può darsi che si
riveli uguale a quella della "CAS", ma abbiamo anche aziende che
lavorano nel comparto delle attrezzature sportive in Valle, se era
possibile chiedere se fossero interessati a una "joint venture", ad
intervenire in quel comparto di produzione di articoli
sportivi.
L'altra questione riguarda la "Tecdis". Vorrei che si
cercasse... è di ieri la notizia che l'istituto di fisica con degli
imprenditori ha elaborato un pannello fotovoltaico a costi ridotti.
Questo pannello è in fase sperimentale, avete visto quanto successo
ha avuto l'iniziativa della "Chambre", quante persone hanno
visitato quella mostra, l'interessamento che c'è legato ai
materiali del risparmio energetico per gli edifici. Credo che si
possa fare uno sforzo in quel comparto, con le possibilità che ha
la Regione, con lo stabilimento di proprietà della Regione, perché
in tutto o in parte si potrebbe mettere a disposizione di eventuali
istituti di ricerca e università collegate con aziende di
produzione anche con contributi finanziari, per continuare questa
sperimentazione e un domani essere sul mercato con una nostra
azienda regionale su quel comparto. Certo, c'è anche il rischio, ma
se abbiamo un po' di coraggio potremo avere un'azienda per la
produzione di pannelli fotovoltaici che ha una prospettiva. Questo
percorso è tutto da definire, vanno scelti i partner, ma non credo
che manchino, perché ieri sera ho sentito il Rettore
dell'Università che diceva: "adesso abbiamo bisogno di trovare i
finanziamenti, ma soprattutto partner privati, che abbiano voglia
di tradurre la sperimentazione in progettualità e
applicazioni"...
(interruzione dell'Assessore La Torre, fuori
microfono)
... bene. Grazie, Assessore.
Président
- La parole au Conseiller Sandri.
Sandri (GV-DS-PSE)
- Non sono soddisfatto della risposta
all'interrogazione, perché l'Assessore ha bellamente by-passato il
punto 3, concernente i panettieri, che è un punto rilevante, perché
l'esperienza di "Forno Vallée" ha avuto questo destino in quanto ha
cercato di fare un salto in un settore molto competitivo, in cui i
margini sono talmente stretti che manca un nulla per uscire dal
mercato. Credo che se ci sono delle esigenze di forniture da parte
di importanti punti di riferimento nazionali, vuoi gli autogrill e
cose del genere, nulla vieta che questo mercato possa essere
soddisfatto dagli artigiani valdostani, anche in forme di
collaborazione.
Mi ha inquietato l'idea di soluzione che ha tirato fuori
l'Assessore, perché se un'impresa con un imprenditore con più o
meno buone capacità manageriali e con dipendenti non è riuscita in
una certa strada, mi chiedo come ce la faranno dei dipendenti che
hanno messo in piedi una cooperativa, ma che non hanno capacità
commerciali... Spero che la sua brillante idea di mettere in
relazione funzioni, ma ho grossi dubbi! Credo che invece una
soluzione basata sul coinvolgimento degli artigiani locali che
potrebbero recuperare queste capacità professionali in un progetto
più ampio sia più sicura, perché di artigiani che "capottino" ne
sento pochi, di imprese sì! Credo che l'artigianato, che è la più
grande industria della nostra Regione, debba essere
sostenuto...
(interruzione dell'Assessore Marguerettaz, fuori
microfono)
... sì mi scusi, ha ragione, devo ammettere... mi picchietto
sulle mani, dovevo usare la parola "industria".
L'altra questione, per quanto riguarda la "SET"... prendiamo
atto degli impegni, ci aspettiamo comunicazioni. Qua la forma
spesso vale più del contenuto, cioè se nei prossimi giorni lei
tempestivamente ci terrà informati, le daremo più credito; se non
avremo comunicazioni, perché sarà preso da cose più importanti,
prenderemo atto che il suo impegno al riguardo è piuttosto scarso e
ne trarremo le ovvie conseguenze!
