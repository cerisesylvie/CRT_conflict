Classificazione
ENTI LOCALI
Comuni
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1308 del 11 maggio 2005 - Resoconto
OGGETTO N. 1308/XII - Disegno di legge: Nuova disciplina della
polizia locale e disposizioni in materia di politiche di sicurezza.
Abrogazione della legge regionale 31 luglio 1989, n. 47.
CAPO I
PRINCIPI GENERALI
Articolo 1
(Finalità ed oggetto)
1. In attuazione del combinato disposto degli articoli 2,
comma primo, lettere b) e c), della legge costituzionale 26
febbraio 1948, n. 4 (Statuto speciale per la Valle d'Aosta), e 10
della legge costituzionale 18 ottobre 2001, n. 3 (Modifiche al
titolo V della parte seconda della Costituzione), la Regione
disciplina con la presente legge l'esercizio delle funzioni di
polizia locale e detta disposizioni per la promozione di un sistema
integrato di sicurezza sul territorio regionale.
2. La presente legge, al fine di assicurare il rispetto della
legalità, contribuendo al benessere, al progresso e allo sviluppo
della comunità regionale, e di incrementare il livello di sicurezza
nel territorio regionale, definisce, in particolare:
a) gli indirizzi generali dell'organizzazione e dello
svolgimento del servizio di polizia locale da parte dei Comuni e
delle loro forme associative;
b) il coordinamento delle attività e l'esercizio associato
delle funzioni;
c) la formazione degli operatori di polizia locale;
d) gli interventi regionali diretti a promuovere un sistema
integrato di sicurezza sul territorio regionale;
e) le modalità e i limiti della collaborazione tra la polizia
locale, le organizzazioni di volontariato e gli istituti privati
operanti nel settore della vigilanza.
Articolo 2
(Politiche regionali)
1. La Regione, per il perseguimento delle finalità di cui
all'articolo 1, anche in relazione alle competenze attribuite al
Presidente della Regione dall'articolo 4 del decreto legislativo
luogotenenziale 7 settembre 1945, n. 545 (Ordinamento
amministrativo della Valle d'Aosta), e dall'articolo 44 della l.
cost. 4/1948, concorre con gli enti locali alla realizzazione di
progetti finalizzati a garantire la sicurezza, a promuovere e
realizzare, anche mediante accordi di collaborazione istituzionale,
politiche integrate volte al conseguimento di una ordinata
convivenza nel territorio regionale, alla prevenzione e alla
riduzione dei fenomeni di illegalità.
2. La Regione, con il concorso degli enti locali, al fine di
promuovere il sistema integrato di sicurezza di cui all'articolo 1,
comma 1, interviene attraverso azioni integrate di natura
preventiva, pratiche di mediazione dei conflitti e riduzione del
danno, nonché di educazione alla convivenza nel rispetto della
legalità.
3. Gli interventi di cui al comma 2 si coordinano con le
politiche regionali in materia di:
a) prevenzione, contrasto e riduzione delle cause del disagio
e dell'emarginazione sociale;
b) riqualificazione urbana e del territorio;
c) protezione civile;
d) formazione professionale e sviluppo
dell'occupazione;
e) rapporti con gli enti locali.
CAPO II
FUNZIONI DI POLIZIA LOCALE E DISCIPLINA DELL'ESERCIZIO DEL
RELATIVO SERVIZIO
Articolo 3
(Funzioni della Regione)
1. La Regione esercita funzioni di indirizzo e coordinamento
dell'attività di polizia locale, al fine di assicurarne lo
svolgimento secondo requisiti minimi di uniformità ed omogeneità, e
svolge ogni azione utile al sostegno dell'attività operativa, alla
formazione e all'aggiornamento professionale dei corpi e dei
servizi di polizia locale, promuovendo forme di collaborazione con
le altre forze di polizia presenti sul territorio
regionale.
2. Gli atti costituenti esercizio della funzione di indirizzo
e di coordinamento di cui al comma 1 sono adottati con
deliberazione della Giunta regionale, sentito il Comitato
tecnico-consultivo di cui all'articolo 8, d'intesa con il Consiglio
permanente degli enti locali.
Articolo 4
(Funzioni di polizia locale)
1. I Comuni svolgono, avvalendosi del personale addetto alla
polizia locale, attività di prevenzione e di repressione degli
illeciti amministrativi derivanti dalla violazione di leggi,
regolamenti e provvedimenti statali, regionali e locali.
2. Gli addetti alla polizia locale, limitatamente al
territorio del Comune di appartenenza, o in caso di svolgimento del
servizio in forma associata, del territorio della Comunità montana
o dei Comuni associati, o nei casi di cui all'articolo 6, comma 3,
del territorio dei Comuni interessati, provvedono, nei limiti delle
proprie attribuzioni, a:
a) svolgere funzioni di polizia stradale, ai sensi
dell'articolo 12, comma 1, lettera e), del decreto legislativo 30
aprile 1992, n. 285 (Nuovo codice della strada);
b) svolgere funzioni ausiliarie di pubblica
sicurezza;
c) svolgere funzioni di polizia giudiziaria, ai sensi
dell'articolo 57, comma 2, lettera b), del codice di procedura
penale;
d) prestare opera di soccorso in caso di calamità o disastri,
d'intesa con le autorità competenti, nonché in casi di privati
infortuni;
e) segnalare alle autorità competenti disfunzioni e carenze
dei servizi pubblici, con particolare riguardo a quelli prestati
dai Comuni, nonché eventuali cause di pericolo per la pubblica
incolumità;
f) prestare servizi d'onore, di vigilanza e di
scorta.
Articolo 5
(Disposizioni generali per l'istituzione del servizio o del
corpo di polizia locale)
1. Al fine di rispondere alle esigenze di adeguatezza
nell'esercizio delle funzioni, garantendone l'efficienza,
l'efficacia e la continuità operativa, la Giunta regionale, sentito
il Comitato tecnico-consultivo di cui all'articolo 8, con
deliberazione adottata d'intesa con il Consiglio permanente degli
enti locali, nel rispetto delle disposizioni vigenti in materia di
relazioni sindacali, definisce per ogni Comune il numero minimo
degli addetti alla polizia locale, tenuto conto della densità
demografica del Comune, sulla base della popolazione residente e di
quella fluttuante, nonché della morfologia del territorio, e gli
standard minimi per lo svolgimento del servizio a livello di
singolo Comune. In ogni caso, alle funzioni di polizia locale è
addetto, anche se non in via esclusiva, almeno un
dipendente.
2. I servizi di polizia locale costituiti da più di dieci
addetti possono essere eretti a corpo di polizia locale. Il corpo,
ove istituito, non può costituire struttura intermedia di settori
amministrativi più ampi, né essere posto alle dipendenze del
responsabile di diverso settore amministrativo.
3. I Comuni, o in caso di svolgimento del servizio in forma
associata, le Comunità montane, o gli enti appartenenti alla forma
associativa disciplinano con proprio regolamento l'ordinamento, le
modalità di impiego del personale e l'organizzazione del servizio o
del corpo, in conformità alle disposizioni della presente legge e
nel rispetto delle indicazioni formulate con la deliberazione di
cui al comma 1. Copia del regolamento è inviata alla Presidenza
della Regione che ne cura la raccolta, per gli adempimenti previsti
dalla normativa vigente.
4. Gli addetti alla polizia locale si suddividono in agenti,
sottufficiali e ufficiali, tenuto conto della complessità della
struttura organizzativa del servizio o del corpo di
appartenenza.
5. Le attività di polizia locale sono svolte in uniforme
sull'intero territorio regionale, salvo eventuali deroghe,
stabilite dal regolamento dell'ente, per lo svolgimento di
particolari attività o in relazione a particolari
circostanze.
Articolo 6
(Gestione associata dei servizi di polizia locale)
1. I Comuni le cui dimensioni organizzative non consentono,
anche attraverso le forme associative di cui agli articoli 93 e 104
della legge regionale 7 dicembre 1998, n. 54 (Sistema delle
autonomie in Valle d'Aosta), l'istituzione di un servizio o di un
corpo di polizia locale adeguato agli standard minimi individuati
con la deliberazione di cui all'articolo 5, comma 1, esercitano,
nei tempi e con le modalità stabiliti con la stessa deliberazione,
il relativo servizio attraverso le Comunità montane ai sensi
dell'articolo 84 della l.r. 54/1998.
2. Nel caso di gestione associata dei servizi di polizia
locale, la Comunità montana o gli enti appartenenti alla forma
associativa definiscono i contenuti essenziali del servizio, nonché
le modalità per lo svolgimento dello stesso, assicurando l'adeguata
copertura territoriale di tutti i Comuni appartenenti alla Comunità
montana o alla forma associativa, e individuano l'organo cui
attribuire i compiti di indirizzo, direzione e vigilanza sulle
strutture di polizia locale nell'espletamento del servizio, nonché
le modalità e le procedure attraverso le quali i Sindaci possono
avvalersi direttamente delle strutture di polizia locale.
3. Per soddisfare esigenze di natura temporanea, gli addetti
alla polizia locale, previo accordo tra le amministrazioni
interessate, possono svolgere le proprie funzioni presso
amministrazioni di ambiti territoriali diversi da quello di
appartenenza. In tal caso, essi operano alle dipendenze funzionali
dell'autorità locale che ha fatto richiesta di ausilio, mantenendo
la dipendenza gerarchica dall'ente di appartenenza.
Articolo 7
(Responsabile del servizio o del corpo di polizia
locale)
1. Al comandante del corpo o al responsabile del servizio di
polizia locale compete la gestione delle risorse assegnategli, la
responsabilità dell'addestramento, della disciplina e dell'impiego
tecnico-operativo degli addetti al servizio. Dell'operato svolto,
il comandante o il responsabile rispondono direttamente al Sindaco
o, nel caso di gestione associata, all'organo individuato ai sensi
dell'articolo 6, comma 2.
2. Negli enti privi del comandante del corpo o del
responsabile del servizio, il Sindaco impartisce le direttive
concernenti lo svolgimento delle funzioni di polizia locale
direttamente agli addetti.
Articolo 8
(Comitato tecnico-consultivo)
1. Presso la Presidenza della Regione è istituito il Comitato
tecnico-consultivo in materia di polizia locale, di seguito
denominato Comitato.
2. Il Comitato è organo di consulenza e proposta alla Giunta
regionale, finalizzato alla realizzazione del coordinamento
complessivo delle funzioni regionali in materia di polizia locale.
In particolare, il Comitato:
a) esprime i pareri previsti dalla presente legge e quelli
eventualmente richiestigli dalla Giunta regionale;
b) formula proposte dirette a favorire una migliore
organizzazione dei corpi e dei servizi di polizia locale, anche al
fine di promuovere l'adesione alle forme associative di cui
all'articolo 6;
c) verifica lo stato di attuazione della presente legge,
riferendo periodicamente alla Giunta regionale sugli esiti delle
verifiche condotte.
3. Il Comitato dura in carica cinque anni ed è rinnovato
all'inizio di ogni legislatura regionale. Esso è nominato con
decreto del Presidente della Regione ed è composto:
a) dal Presidente della Regione, o suo delegato, che lo
presiede;
b) dal Sindaco della Città di Aosta o da un assessore da lui
delegato;
c) da due Sindaci, designati dal Consiglio permanente degli
enti locali;
d) dal responsabile del servizio o del corpo di polizia
locale della Città di Aosta, o da un funzionario da lui
delegato;
e) da due addetti alla polizia locale, eletti con le modalità
stabilite con deliberazione della Giunta regionale, adottata
d'intesa con il Consiglio permanente degli enti locali;
f) dal dirigente della struttura regionale competente in
materia di polizia locale, o suo delegato.
4. Per la validità delle sedute del Comitato è necessaria la
presenza della maggioranza dei suoi componenti. Il Comitato
delibera a maggioranza dei presenti e, in caso di parità di voti,
prevale il voto del Presidente.
5. Il Comitato si avvale del supporto tecnico ed
organizzativo della struttura regionale competente in materia di
polizia locale.
Articolo 9
(Formazione degli addetti alla polizia locale)
1. La Giunta regionale e il Consiglio permanente degli enti
locali, su proposta del Comitato, definiscono d'intesa standard
formativi, tipologia e durata dei corsi diretti alla formazione di
base, all'aggiornamento e alla riqualificazione professionale degli
addetti al servizio di polizia locale, promuovendo altresì azioni
di formazione integrata tra le varie forze di polizia.
2. I vincitori dei concorsi per posti di addetti alla polizia
locale sono tenuti a frequentare, durante il periodo di prova, uno
specifico corso di formazione di base o, in alternativa, ad
effettuare un periodo di tirocinio di almeno un mese presso altro
ente locale o Associazione di Comuni di maggiori dimensioni
organizzative. Ai fini dell'assunzione a tempo indeterminato, il
giudizio relativo al periodo di prova è espresso tenuto altresì
conto dell'esito del corso di formazione o del periodo di
tirocinio.
3. La formazione di cui al comma 1 è altresì obbligatoria per
i dipendenti in servizio presso gli enti locali, che accedono ai
posti di addetti alla polizia locale mediante procedure di mobilità
interna.
4. All'organizzazione dei corsi di formazione provvedono
direttamente i Comuni, singoli o associati, o il Consorzio degli
enti locali della Valle d'Aosta (CELVA), anche avvalendosi di enti,
pubblici o privati, che svolgono attività di formazione
professionale.
Articolo 10
(Segni distintivi, mezzi e strumenti in dotazione)
1. La Giunta regionale, d'intesa con il Consiglio permanente
degli enti locali, sentito il Comitato, definisce le
caratteristiche delle uniformi e dei distintivi di grado degli
addetti alla polizia locale, nonché i segni distintivi e le
caratteristiche dei mezzi e degli strumenti operativi in
dotazione.
2. La deliberazione di cui al comma 1 fornisce ai Comuni,
singoli o associati, indirizzi per la determinazione, nel
regolamento di cui all'articolo 5, comma 3, dei servizi di polizia
locale per i quali gli addetti, in possesso della qualifica di
agente di pubblica sicurezza, possono essere dotati di armi e
strumenti di autotutela.
CAPO III
DISPOSIZIONI IN MATERIA DI SISTEMA INTEGRATO DI
SICUREZZA
Articolo 11
(Promozione del sistema integrato di sicurezza)
1. La Regione ed i Comuni, singoli o associati, ai fini della
realizzazione delle politiche integrate per la sicurezza,
promuovono accordi, anche con lo Stato, in materia di sicurezza del
territorio regionale e comunale e favoriscono la partecipazione dei
soggetti associativi, rappresentativi di interessi collettivi, al
processo di individuazione delle priorità di azione nell'ambito dei
suddetti accordi.
2. Gli accordi di cui al comma 1 possono riguardare, tra gli
altri, i seguenti ambiti:
a) lo scambio informativo e la realizzazione di sistemi
informativi integrati;
b) la collaborazione tra le forze di polizia e la polizia
locale ai fini del controllo del territorio;
c) la formazione e l'aggiornamento professionale integrati
tra operatori dei servizi di polizia locale, delle forze di polizia
ed altri operatori pubblici che cooperano allo sviluppo delle
politiche di sicurezza;
d) ogni attività ritenuta utile ai fini delle politiche
integrate di sicurezza.
3. La Regione realizza e sostiene attività di comunicazione
pubblica utili ai fini della sicurezza e della diffusione della
cultura della legalità, anche per il tramite del sistema
scolastico-educativo.
4. Il Presidente della Regione convoca riunioni con il
Consiglio permanente degli enti locali al fine di affrontare le
problematiche della sicurezza del territorio, alle quali possono
essere invitati a partecipare anche i rappresentanti delle forze di
polizia e della polizia locale; le riunioni sono convocate almeno
una volta all'anno o su richiesta del Consiglio stesso.
Articolo 12
(Impiego del volontariato)
1. L'impiego delle organizzazioni di volontariato, ai fini
della presente legge, è ammesso nel rispetto dei principi e delle
finalità di cui agli articoli 1 e 2 della legge 11 agosto 1991, n.
266 (Legge-quadro sul volontariato) e della legge regionale 6
dicembre 1993, n. 83 (Disciplina del volontariato), come da ultimo
modificata dalla legge regionale 2 luglio 1999, n. 16.
2. L'impiego delle organizzazioni di volontariato è volto ad
assicurare una presenza attiva sul territorio, aggiuntiva e non
sostitutiva rispetto a quella ordinariamente garantita dalla
polizia locale, al fine di promuovere l'educazione alla convivenza
e il rispetto della legalità, la mediazione dei conflitti e il
dialogo tra le persone, l'integrazione e l'inclusione
sociale.
3. I volontari, previa stipulazione da parte del Comune, o in
caso di svolgimento del servizio in forma associata, della Comunità
montana o degli enti appartenenti alla forma associativa, di una
convenzione con l'associazione di volontariato a ciò interessata,
possono essere impiegati a condizione che essi:
a) operino sulla base delle indicazioni e alle dipendenze
dirette del comandante del corpo o del responsabile del servizio di
polizia locale o di altro addetto alla polizia locale dai medesimi
individuato;
b) non abbiano subìto condanna a pena detentiva per delitto
non colposo o non siano sottoposti a misure di prevenzione e non
siano stati espulsi dalle forze armate o dalle forze di polizia,
ovvero destituiti o licenziati per giusta causa o giustificato
motivo soggettivo da pubblici uffici;
c) siano adeguatamente assicurati.
4. I Comuni, singoli o associati, possono impiegare il
personale volontario di cui alla legge regionale 24 ottobre 2002,
n. 20 (Disciplina dell'organizzazione del personale volontario del
Corpo valdostano dei vigili del fuoco. Abrogazione delle leggi
regionali 31 maggio 1983, n. 38, 27 maggio 1988, n. 37 e del
regolamento regionale 13 dicembre 1989, n. 1), come modificata
dalla legge regionale 17 agosto 2004, n. 20, per coadiuvare gli
addetti alla polizia locale nell'esercizio delle relative funzioni,
con particolare riguardo alla viabilità e al controllo del
traffico, con le modalità stabilite dal regolamento di cui
all'articolo 7, comma 2, della stessa legge.
Articolo 13
(Istituti di vigilanza privata)
1. Gli istituti di vigilanza privata, fatto salvo il rispetto
della normativa statale vigente in materia che fissa i presupposti
e i limiti per l'esercizio della loro attività, possono essere
utilizzati dai Comuni, singoli o associati, nel rispetto della
normativa vigente in materia di scelta del contraente, a condizione
che essi:
a) svolgano funzioni di mera vigilanza, aggiuntive e non
sostitutive a quelle ordinariamente svolte dalla polizia locale, al
solo fine di attivare gli organi di polizia locale o le altre forze
di polizia;
b) operino sulla base delle indicazioni e in maniera
subordinata al comandante o al responsabile del servizio di polizia
locale o ad altro addetto alla polizia locale dai medesimi
individuato.
CAPO IV
DISPOSIZIONI TRANSITORIE E FINALI
Articolo 14
(Disposizioni transitorie)
1. In sede di prima applicazione, il Comitato
tecnico-consultivo di cui all'articolo 8 è nominato entro sei mesi
dalla data di entrata in vigore della presente legge e resta in
carica fino al termine della legislatura in corso alla data di
entrata in vigore della presente legge.
2. I corpi di polizia locale istituiti ai sensi della legge
regionale 31 luglio 1989, n. 47 (Norme in materia di polizia locale
e istituzione dell'ufficio regionale di polizia locale), ed in
essere alla data di entrata in vigore della presente legge
continuano ad essere riconosciuti come tali, anche se non in
possesso dei requisiti dimensionali stabiliti dall'articolo 5,
comma 2, salva diversa determinazione del Comune
interessato.
Articolo 15
(Abrogazioni)
1. Sono abrogati:
a) la legge regionale 31 luglio 1989, n. 47;
b) il numero 24 della lettera b) del comma 1 dell'articolo 7
del regolamento regionale 17 agosto 1999, n. 3.
Président - La parole au rapporteur, Conseiller Cesal.
Cesal (UV) - Non era mia intenzione oggi monopolizzare il
dibattito in Consiglio, purtroppo il caso ha voluto che tutte le
leggi di cui sono relatore arrivassero alla stretta finale proprio
oggi, quindi vi toccherà sopportarmi. Anche per quanto riguarda
questo disegno di legge, è stato redatto in collaborazione con il
collega Fiou, relatore della II Commissione.
La revisione della normativa discendente dalla legge regionale
31 luglio 1989, n. 47 (Norme in materia di polizia locale e
istituzione dell'ufficio regionale di polizia locale) si è resa
necessaria dal mutato quadro normativo di riferimento, sia di
derivazione regionale che nazionale. La competenza regionale in
materia risulta infatti accresciuta a seguito della modifica
costituzionale di cui alla legge 23 settembre 1993 n. 2 che
attribuisce alla Regione Valle d'Aosta competenza legislativa
primaria in materia di ordinamento degli enti locali.
La riforma del Titolo V della Costituzione costituisce un punto
di riferimento di minor importanza, in quanto assegna allo Stato la
competenza esclusiva in materia di ordine pubblico, pur mantenendo
in capo alle Regioni, anche a quelle a statuto ordinario, la
polizia amministrativa locale. L'adeguamento della normativa in
materia di polizia locale costituisce pertanto l'indispensabile
adattamento della nostra legislazione al nuovo contesto
ordinamentale. Non appare inoltre secondario l'obbiettivo tendente
a migliorare le condizioni di sicurezza della comunità valdostana,
sempre più intimorita da episodi di microcriminalità e non solo,
che ne minano la condizione di relativa tranquillità. Non possono
essere sottaciuti, infatti, i più o meno recenti episodi di cronaca
che ci inducono a pensare che anche la nostra Regione costituisca
campo di azione di ampi settori dediti all'esercizio di attività
illegali. La necessità di provvedere alla messa in atto di tutte le
azioni di difesa atte a prevenire questo fenomeno sfuggente, ancora
limitato, ma percepito in modo oltremodo negativo, diventa
prioritario per il mantenimento di livelli adeguati di ciò che
viene considerato come indice de "la qualità della vita" e dei vari
gradi di percezione dello stesso.
Il Capo I della presente legge, oltre a definirne l'oggetto e le
finalità nel rispetto delle prerogative prefettizie che in Valle
d'Aosta fanno capo al Presidente della Regione, si pone come
obbiettivo di migliorare le condizioni di sicurezza e di qualità
della vita dei cittadini. Enuncia poi il ruolo della Regione che,
di concerto con il sistema delle autonomie locali, mette in atto
politiche integrate volte al conseguimento di un'ordinata
convivenza nel territorio regionale, promuove e realizza progetti
finalizzati alla prevenzione e alla riduzione dei fenomeni di
illegalità.
Il Capo II disciplina gli aspetti generali dell'organizzazione
del servizio, rinviando agli strumenti regolamentari degli enti
locali ampi spazi di autonomia. Ai Comuni viene assegnato
l'esercizio della funzione di "polizia locale" mantenendo in capo
alla Regione le funzioni di sostegno, di indirizzo e di
coordinamento da esplicitarsi d'intesa con il Consiglio permanente
degli enti locali. Vengono definite le funzioni del personale
addetto alla polizia locale nell'ambito delle materie attribuite al
Comune, nonché il ruolo ausiliario della polizia locale rispetto
alle forze dell'ordine di emanazione statale. Viene inoltre
circoscritto l'ambito territoriale di competenza, nel caso di
esercizio del servizio in forma associata. Alla Giunta regionale ed
al Consiglio permanente degli enti locali sono demandati la
definizione degli standard inderogabili ed il numero minimo degli
addetti per ciascun Comune in base alle caratteristiche
demografiche e territoriali dello stesso. In ogni caso non viene
previsto che gli operatori di polizia locale svolgano
esclusivamente compiti e mansioni propri del servizio, tenuto conto
delle ridotte dimensioni di alcuni organici comunali. Si stabilisce
comunque che alle funzioni di polizia locale debba essere assegnato
almeno un dipendente, anche se non in via esclusiva. Ai Comuni in
cui la dotazione organica della struttura destinata allo
svolgimento del servizio superi le dieci unità viene concessa la
facoltà di istituire il corpo di polizia locale. In tal caso il
corpo non potrà costituire struttura intermedia di settori
amministrativi più ampi e conseguentemente il comandante non potrà
essere posto alle dipendenze di altro dirigente che regga tale più
ampia struttura. Nel caso poi che il Comune ritenga di non dover
costituire un apposito servizio considerato l'esiguo numero di
addetti spetta al Sindaco, quale autorità di polizia locale, la
facoltà di impartire personalmente agli addetti le direttive
concernenti lo svolgimento delle proprie funzioni. Viene precisata
la composizione del Comitato tecnico-consultivo che diventa
l'organismo di supporto alle azioni di competenza della Regione e
delle autonomie locali. Assumono poi particolare importanza la
previsione degli standard di accesso e di aggiornamento, nonché la
definizione delle caratteristiche, dei segni di riconoscimento e
degli strumenti di lavoro al fine di ottenere una uniformità a
livello regionale.
Il Capo III tratta del sistema integrato di sicurezza prevedendo
l'istituzione di un sistema di sicurezza regionale cercando di
evitare ogni confusione tra competenze riservate allo Stato e le
attività della Regione e degli Enti locali. Il sistema di sicurezza
previsto dalla presente legge tende a valorizzare le funzioni della
polizia locale con strumenti quali la formazione degli operatori,
l'organizzazione sovracomunale del servizio, l'adozione di segni
distintivi, eccetera. Inoltre pone le autonomie nella miglior
condizione per poter effettuare scelte tendenti ad offrire la
massima sicurezza ponendo in essere iniziative di educazione alla
legalità e disponendo di operatori di polizia locale
professionalmente preparati. Indica nei Comuni e nelle diverse
possibili forme associative il luogo essenziale per il
soddisfacimento dei bisogni della collettività mantenendo, in capo
alla Regione, gli strumenti di indirizzo, coordinamento ed impulso.
In quest'ottica va collocata la possibilità per la Regione e gli
Enti locali di promuovere accordi, anche con lo Stato, in materia
di sicurezza. Viene introdotta e regolamentata la possibilità di
impiegare volontari nelle attività di sicurezza, con particolare
attenzione all'utilizzo del personale volontario del Corpo
valdostano dei vigili del fuoco. Sono anche meglio definite le
modalità di utilizzo degli Istituti di vigilanza privata.
Il Capo IV, oltre a decretare l'abrogazione della legge
regionale n. 47/1989, prevede che il Comitato tecnico-consultivo
venga nominato, in sede di prima applicazione entro 6 mesi
dall'entrata in vigore della legge e che i corpi di polizia del
Comune, già istituiti sulla base della norma precedente, possano
continuare ad essere riconosciuti, salvo diversa determinazione del
Comune stesso. La disciplina della polizia locale vedrà poi il suo
naturale completamento con una serie di deliberazioni da adottarsi,
d'intesa con il Consiglio permanente degli enti locali e con il
supporto tecnico del Comitato tecnico-consultivo, da parte del
Governo regionale.
Appare opportuno sottolineare come quasi tutte le richieste di
parte sindacale pervenute nel corso del dibattito alle commissioni
consiliari competenti, trovino una possibile concreta attuazione
nella successiva fase applicativa demandata ai Comuni, associazioni
di Comuni, e Comunità montane. La legge non intende,
coscientemente, invadere competenze che spettano alle autonomie
locali in base a loro specifiche prerogative di tipo organizzativo
e regolamentare.
Président - Je déclare ouverte la discussion générale.
La parole au Conseiller La Torre.
La Torre (FA) - Ho chiesto di intervenire subito per un motivo
molto semplice: intanto, per non farvi perdere tempo, perché quello
che voglio proporvi - mi rivolgo in particolare ai colleghi di
maggioranza - è di ritirare questa legge. Vi voglio chiedere di
ritirare questa legge, non perché questa legge non sia importante o
non sia necessaria... esattamente perché questa legge è importante
e perché questa legge è necessaria! Ecco che, allora, una legge di
tale significato - e stiamo parlando della sicurezza dei cittadini
e del vivere civile, come bene ha spiegato il collega Cesal -
richiede che sia formulata, costruita, articolata in maniera tale
che soddisfi pienamente queste necessità di sicurezza e di buon
funzionamento dei servizi, in questo caso di polizia locale. Ecco
perché vi chiedo di ritirarla: non perché questa legge debba essere
bocciata o debba avere delle perplessità, ma perché deve essere
"sposata" da questo Consiglio e potenziata nella sua massima
possibilità di efficacia; quindi chiedo che essa venga ritirata
perché possa ricevere il contributo di tutti, ma perché questo
possa essere spiegato in termini più chiari, per quelli che non
fanno parte della commissione, darò qualche ulteriore
indicazione.
Questa legge sulle funzioni di polizia locale vuole essere una
legge quadro, e qui scatta il paradosso perché questa legge "non
inquadra", lascia - come ha detto bene il collega Cesal - ampi
spazi di autonomia, e allora non è una legge quadro! Se, qui,
ognuno può continuare a pensare di fare con le polizie locali
quello che vuole, non è una legge quadro! La legge quadro è
esattamente l'opposto! Perché abbiamo sentito la necessità di avere
in Valle d'Aosta un corpo forestale o di avere l'organo dei
pompieri organizzato e coordinato...
(interruzione del Presidente della Regione, fuori
microfono)
... no, esattamente l'opposto, Presidente! Noi dobbiamo
istituire un corpo di polizia locale che abbia gli stessi
parametri, che abbia gli stessi quadri che prevede la legge su
tutto il territorio regionale! Non si può pensare di avere una
legge che permetta ad ogni Comune di nominare dal generale al
sottotenente, dal maresciallo al colonnello! Allora, il Comune di
Quart avrà un colonnello e il Comune di Morgex avrà un generale, e
poi quando saranno trasferiti internamente, ci sarà anche un po' di
confusione: ma come... ero generale a Morgex e adesso divento
maresciallo a Quart? Questo è un paradosso, però vorrei fare
rilevare un ulteriore paradosso perché continuo a dire che la mia
non è polemica, al contrario, è un tentativo di costruire una legge
migliore.
Parliamo di funzioni di polizia locale. Sappiamo che questa
funzione è tuttora esercitata in tutti i Comuni della Valle, anche
egregiamente, perché è vero che dobbiamo registrare di questi tempi
degli aumenti della microcriminalità, ma è altrettanto vero che le
persone che in questo momento all'interno dei Comuni effettuano
questi servizi, lo fanno egregiamente, perché la Valle d'Aosta -
una volta tanto, rispetto ad altre regioni d'Italia - continua ad
avere un grado di vivibilità e di sicurezza superiore, e quindi va
riconosciuto a queste persone che esercitano nonostante le
difficoltà, la capacità pur con poca professionalità - perché non
gli si permette di crescere nella loro professionalità - e il ruolo
che stanno svolgendo. Ma allora, se vogliamo dar loro il minimo dei
riconoscimenti, qual è il minimo del riconoscimento della dignità
che si dà a chi ricopre questo ruolo? È quello dell'ascolto.
Non voglio essere io che mi faccio carico, altrimenti sembra che
uno si erga "a paladino", mi limito solo a leggere una lettera che
mi arriva - come penso che sia arrivata al Presidente della Giunta,
al Presidente della Commissione e ai Capigruppo consiliari - e dove
la prima cosa che mi colpisce è che è firmata dai responsabili di
tutti i Comuni della Valle, cioè tutti i comandanti, gli operatori
delle funzioni di polizia locale della Valle, guarda caso tutti
firmano dicendo: "signori Consiglieri, signor Presidente, noi che
siamo gli operatori, che siamo quelli che interpretano, che siamo
quelli che tutelano e vigilano sulla sicurezza dei cittadini,
abbiamo quattro cose da dire". Qui viene il paradosso, di nuovo,
che mi induce a chiedervi di ritirarla, non perché voglio farmi
bello, ma perché c'è la necessità di fare una legge che deve dare
delle risposte.
Questo rispetto e questa dignità per chi opera sul territorio
con piena soddisfazione di tutti credo che, come minimo, dovrebbe
esserci all'interno di questo Consiglio, ma poi le quattro cose che
chiedono andiamo anche ad analizzarle, perché se le cose che
vengono chieste sono stravolgenti, io stesso qualche perplessità
l'avrei, ma in realtà a me non sembrano stravolgenti!
"Sarebbe
auspicabile..."
- dice la lettera -
"... prevedere che gli
operatori di polizia locale siano adibiti in via esclusiva alle
funzioni tipiche di polizia, evitando ibridazioni a discapito della
qualità del servizio e della professionalità dei lavoratori".
Se è vero che nel passato ci potevano essere figure che andavano da
quello che si occupava del cimitero a quello che si occupava della
segnaletica stradale a quello che si occupava di controllare se le
macchine erano parcheggiate... oggi siamo nel 2005 e i delinquenti
sparano! Non voglio fare del razzismo dicendo che gli Albanesi
rapinano le ville, ma gli Albanesi rapinano le ville! E noi chi
mandiamo? Uno che il giorno prima era a scavare la fossa al
cimitero o a spostare il cartello... ma vogliamo dare una
professionalità degli uomini che rischiano la vita, vogliamo
riconoscere loro un ruolo che è quello della dignità professionale
e quindi di rappresentare a pieno titolo il nuovo ruolo di polizia
municipale?
È vero che forse i Comuni non hanno le risorse, ma è per questo
che stiamo portando avanti numerose leggi. Solo l'altro giorno, in
commissione, la legge che riguarda la disciplina per le Comunità
montane e i Comuni che si devono raccordare per i rifiuti, per
l'energia elettrica, e... la polizia municipale no? Non è possibile
che tre o quattro Comuni si organizzino per avere delle macchine
adeguate, con dei servizi radio? Questi uomini magari devono uscire
la sera alle 6, in Valle d'Aosta, al buio, senza una radio...
succede qualcosa... chi chiamano? Dobbiamo aspettare che accada un
morto o che ci siano dei feriti? Non credo, la nostra è una Regione
ricca, è una Regione che si può anche permettere di contribuire nei
confronti dei Comuni con dei denari per essere utilizzati per la
sicurezza dei cittadini e per la professionalità dei corpi di
polizia municipale.
Seconda cosa: andrebbero definiti in maniera chiara e tassativa
gli organigrammi dei vari corpi e servizi, prevedendo dimensioni
numeriche, qualifiche e gradi uniformi e omogenei sul territorio.
Qualifiche di gradi, prima ho fatto una battuta, ma che si può
verificare: persone che magari hanno la stessa anzianità e la
stessa professionalità, ma vai a sapere il perché uno si ritrova
capitano e l'altro, dopo 12 anni, è ancora maresciallo! Addirittura
il discorso delle uniformi: se mi dite che "sposiamo" il metodo
americano, allora benissimo, ti sposti in un Comune, hanno la
divisa bianca, vai nell'altro, hanno la divisa rossa, e via
dicendo. Però non abbiamo fatto così per la forestale, non abbiamo
fatto così per i vigili del fuoco e credo che non andremo a fare
così neanche per la polizia municipale, dovremo dare loro la
dignità di una divisa che sia rispettosa di queste cose!
Occorrerebbe l'istituzione di una vera e propria scuola di
polizia locale, finalizzata alla formazione degli operatori neo
assunti e all'aggiornamento periodico del personale in servizio, in
considerazione dei continui mutamenti legislativi concernenti le
numerose materie rientranti nelle competenze degli operatori. È una
richiesta seria, perché oltre ad essere esposti ai reali pericoli
dello stare sulla strada, sono esposti anche ai reali pericoli di
confrontarsi con i cittadini, i quali, a volte conoscendo meglio le
leggi di altri, possono anche mettere in difficoltà delle persone
che operano nell'interesse del Comune... ci vuole un attimo a
commettere un abuso in atti di ufficio! Ora abbiamo fatto scuole di
formazione anche di taglio e cucito, e abbiamo paura di investire 1
milione di euro per fare una scuola professionale per la sicurezza
dei nostri cittadini e per la dignità professionale di chi opera
sul territorio?
Ci dimentichiamo poi di come evolve la questione della
sicurezza: ma basta prendere un giornale e guardare la televisione
per vedere che tutti i Comuni del Piemonte, della Lombardia e del
Veneto - non ci dimentichiamo l'ondata di criminalità nel Veneto! -
si stanno attrezzando, tutti, con il sistema delle telecamere,
perché uno dei pochi sistemi che stanno avanzando è la
videosorveglianza, soprattutto per i paesi piccoli, che permettono,
con uno o due uomini, di avere un controllo sul territorio se non
sulle singole aree, e non ci dimentichiamo che anche nei grandi
Comuni del problema delle zone a traffico limitato si sta parlando
per l'inserimento di nuove tecnologie. Ma le nostre
professionalità, questi uomini che agiscono oggi nella polizia
municipale, hanno queste professionalità? Li stiamo mettendo in
condizione di gestire un sistema di telecamere? Credo che sia
legittimo chiedere una scuola! Si dovrebbero evidenziare
maggiormente le differenze operative e giuridiche fra gli operatori
di polizia locale e gli altri dipendenti comunali, soprattutto dal
punto di vista contrattuale. Certo, perché ci sono delle indennità,
ma se non riconosciamo fino in fondo chi fa la guardia municipale
ha un ruolo, c'è un problema contrattuale, perché si fa confusione.
Se deve uscire la notte e deve svolgere dei servizi notturni, che
indennità gli dai? Non c'è, contrattualmente diventa difficile.
Allora concludo sottolineando due cose. La prima: chiederei la
disponibilità del Presidente della commissione solo di ridiscutere
in commissione cercando di cogliere queste cose, io sono pronto a
condividere tutto...
(interruzione del Consigliere Cesal, fuori microfono)
... va bene, la risposta l'ho avuta, Consigliere Cesal. Allora
mi vedo costretto a presentare degli emendamenti, anche se me li
boccerete, però me li dovete bocciare, non si può dire: "sono
d'accordo e poi vedremo", perché su certe cose o sei d'accordo o
non sei d'accordo! Presento 4 emendamenti: voi, bocciateli, così ci
siamo chiariti bene come ognuno di noi si colloca su questo tema
della sicurezza e della sicurezza dei cittadini e soprattutto della
risposta alla dignità della figura professionale della polizia
municipale. Tra l'altro, sono emendamenti aperti a chiunque li
voglia firmare.
Président - La parole au Conseiller Praduroux.
Praduroux (UV) - Il disegno di legge in oggetto, introducendo
una nuova disciplina in materia di polizia locale, ha il merito di
tenere in considerazione la realtà locale valdostana, che presenta,
anche in questa materia di rilevante importanza pubblica e sociale,
una configurazione diversificata a seconda delle zone. È
sufficiente scorrere l'articolato nelle varie parti, da quella
relativa alle funzioni di polizia locale a quella
sull'organizzazione del servizio a livello comunale e
intercomunale, o quella concernente l'autonomia regolamentare degli
enti locali, per rendersi conto di come il legislatore abbia ben
presente la realtà in cui si interviene con tale normativa.
Fra gli obiettivi di questo provvedimento legislativo vi è
quello di andare incontro alle esigenze degli enti locali e di
coloro che li guidano. Personalmente ricordo la mia esperienza di
Sindaco in un piccolo Comune, dove la priorità è quella di poter
contare di personale in grado di occuparsi di varie funzioni.
Bisogna infatti ricordare che anche nelle piccole realtà comunali
le funzioni e i compiti da svolgere sono accresciute e si deve
poter contare sulla collaborazione per arrivare comunque a fornire
servizi adeguati ed efficaci, con il risultato finale che non va
solo a vantaggio della pubblica amministrazione, ma in primo luogo
dei cittadini.
È utile ricordare il caso del Comune capoluogo di Regione e dei
Comuni a vocazione turistica, dove si rilevano esigenze legate ad
una situazione decisamente diversa da quella che presentano i
restanti Comuni di media montagna o quelli più piccoli del
fondovalle. Da un'indagine svolta nel 2004 sulle unità impegnate
negli enti locali per lo svolgimento di compiti di polizia locale,
è risultato che solo in 21 Comuni tali unità svolgono in maniera
esclusiva compiti di polizia locale; in altri 53 Comuni gli addetti
sono chiamati, invece, a svolgere altri compiti. La media in Valle
d'Aosta è di un addetto alla polizia locale ogni 1.084 cittadini.
Sulla base di questa analisi del tutto oggettiva, le considerazioni
recepite e tradotte nell'articolato di questo disegno di legge
consentono di prevedere una gestione efficace del servizio sul
territorio valdostano; per adeguare le modalità operative alle
singole realtà sono previste infatti forme associative e standard
minimi, anche attraverso l'utilizzo del servizio in convenzione
mediante le Comunità montane. Tenendo in considerazione la realtà
tipica degli enti locali valdostani che sono caratterizzati da
piccole dimensioni, non è stata imposta l'esclusività dei compiti
di polizia locale. Secondo l'esperienza rilevata, i piccoli Comuni
devono utilizzare i propri addetti per lo svolgimento di mansioni
diverse, anche per evitare un aumento dei costi del personale.
Il disegno di legge regionale n. 64 è inoltre importante per
l'obiettivo che persegue: quello di adeguare la disciplina
regionale in materia di polizia locale alle nuove disposizioni
legislative. Va infatti sottolineato un ulteriore aspetto che
certamente permette di garantire a questo disegno di legge
l'attenzione non solo degli addetti ai lavori, ma anche della
popolazione valdostana. Questa iniziativa legislativa regionale,
intervenendo per aggiornare la materia, ha il merito di affrontare
materie che sono strettamente collegate alla sicurezza della
comunità valdostana; si tratta di una funzione che diventa parte
integrante della qualità della vita dei cittadini e che consente di
compiere un passo in avanti sotto il profilo di una maggiore
garanzia e sicurezza per chi vive, lavora, soggiorna e trascorre le
vacanze e il tempo libero nella nostra regione, funzione che
persegue tale obiettivo diffuso e condiviso attraverso la
prevenzione e l'educazione alla convivenza nel rispetto della
legalità.
Il disegno di legge prevede di mettere in atto per tutto il
territorio regionale prestazioni adeguate alle rispettive realtà
locali e omogenee fra loro. Dall'analisi del disegno di legge
risulta poi un altro aspetto significativo, rappresentato dal
sistema di sicurezza attraverso il quale si stabilisce la crescita
delle condizioni di sicurezza e della qualità della vita dei
cittadini. In questo modo si viene incontro al bisogno di
sicurezza, espresso dalla comunità regionale; a tale proposito è
utile però sottolineare che il quadro valdostano della situazione
sicurezza è rassicurante sia per i dati oggettivi riscontrati sia
per i reati rilevati.
Un'osservazione di carattere generale che è ancora possibile
svolgere riguarda l'obiettivo sicurezza, che non viene perseguito
solo con l'incremento degli addetti, ma anche attraverso una
pluralità di interventi in vari settori, quali: l'occupazione e
l'educazione alla legalità, il mantenimento e il controllo del
territorio.
Presidente - La parola alla Consigliera Squarzino Secondina.
Squarzino (Arc-VA) - Parlo della polizia locale, non perché sia
particolarmente interessata all'uniforme, ma perché la legge è
stata discussa nella nostra commissione. Ci siamo suddivisi i
compiti con il collega Curtaz: lui si è occupato dell'autorità di
vigilanza e ora tocca a me affrontare il tema della polizia locale.
Lo faccio volentieri però perché mi sembra un tema particolarmente
interessante e caldo; poi, dopo l'intervento del collega La Torre,
è diventato un tema bollente.
Questo disegno di legge è stato messo in cantiere fin dal giugno
2004, quindi ha avuto un lungo iter di discussione; su questo
disegno di legge sono intervenute le persone interessate o i loro
rappresentanti e hanno presentato una serie di osservazioni e
documenti, fra cui la lettera appena letta dal collega La Torre,
che risale all'agosto dello scorso anno. Il confronto è stato lungo
e serrato, perché solo a gennaio 2005 la Giunta è riuscita a
trovare un accordo su un testo che è arrivato in commissione. È un
testo che ha accolto alcune delle osservazioni presentate dai
sindacati, come questi stessi ci hanno detto in audizione,
lasciando scoperti una serie di problemi. Alcune di queste
osservazioni sono di carattere molto più generale; i rappresentanti
dell'Associazione Valdostana Operatori Municipali di Polizia
chiedevano se era necessario fare una nuova legge o se non si
poteva attuare la legge n. 47/1989 che aspettava ancora di essere
attuata attraverso una serie di regolamenti. È arrivata la
decisione di rifare la legge, presa dall'alto senza averla
confrontata prima con le persone che operano sul campo.
Una delle richieste fatte è quella di avere una legge precisa e
non una legge quadro che demanda tutto a successivi provvedimenti.
È pur vero che i provvedimenti della Giunta dovranno essere presi,
tenendo conto di tutti i soggetti interessati che sono, fra
l'altro, presenti nel Comitato Tecnico-consultivo che ha da dire
qualcosa rispetto a tutti i provvedimenti che vengono presi. Altre
osservazioni sono state fatte: ad esempio, quelle che prendono in
esame cosa capita agli operatori attuali nel momento in cui la
legge entra in vigore, il passaggio fra il passato regime e il
nuovo stato giuridico, se c'è una sufficiente garanzia dei diritti
acquisiti. Rispetto a questo tema la normativa generale che
riguarda i diritti sindacali e la mobilità all'interno del comparto
unico danno sufficienti garanzie.
C'è un punto su cui vorrei soffermarmi, perché riteniamo che sia
il punto centrale su cui si gioca tutto. La legge dice che vuole
coniugare, all'interno delle finalità tutte importanti, la finalità
della sicurezza sul territorio e dell'autonomia degli enti locali.
Il relatore Cesal ha insistito molto sulla sicurezza sul territorio
come uno degli aspetti prioritari a cui la legge deve dare una
risposta, ma, a nostro avviso, nell'articolazione della legge
queste due finalità non sono tenute in conto allo stesso modo:
questo è il punto nodale.
Ci si chiede quali sono le condizioni per garantire la sicurezza
del territorio: è chiaro che noi pensiamo che non sia sufficiente
una polizia, un controllo del territorio per garantire una
sicurezza, sappiamo che ci sono moltissime altre condizioni che non
passano attraverso gli organi di polizia, ma passano attraverso la
creazione di condizioni per una convivenza sociale, in cui le
relazioni siano messe al centro dell'azione politica, in cui ci sia
una sicurezza di lavoro, di casa, di famiglia: questa è la
sicurezza fondamentale. Comunque c'è una condizione per garantire
l'attenzione alla sicurezza del territorio e i rappresentanti sia
dei sindacati auditi in commissione sia dell'Associazione
valdostana operatori municipali di polizia, in cui fra l'altro si
riconoscono 174 operatori di polizia locale su 204 - quindi un
numero enorme - sono stati molto chiari in proposito, dicendo che
l'obiettivo della sicurezza richiede che le persone addette siano
in grado di esprimere al meglio le competenze richieste, occorre
cioè che ci sia una professionalità. Possiamo quindi lavorare per
garantire una sicurezza del territorio solo se affidiamo questa
funzione in modo esclusivo a delle persone che possono diventare
competenti se possano svolgere in modo esclusivo questa
funzione.
Riteniamo che i compiti assegnati a questo personale siano
tanti, ne leggo due che mi sembrano i più significativi, indicati
alle lettere a) e c) dell'articolo 4, comma 2: "devono svolgere
funzioni di polizia stradale, ai sensi dell'articolo 12, comma 1,
lett. e) del decreto legislativo n. 285/1992", cioè il nuovo Codice
della strada; "devono svolgere funzioni di polizia giudiziaria, ai
sensi dell'articolo 57, comma 2, lett. b) del Codice di procedura
penale", e questi sono compiti molto articolati. Se osserviamo il
documento che l'Associazione valdostana operatori municipali di
polizia ha fornito a tutti quelli che sono chiamati a pronunciarsi
su questa legge, leggiamo un elenco lunghissimo, ne cito alcuni per
non tediare:
"controlli nel campo della circolazione stradale;
controlli in edilizia; controlli sul commercio fisso e ambulante;
mercati, fiere; controllo sui pubblici esercizi; controllo sul
rispetto delle leggi regionali: dalla circolazione su strade
poderali alla raccolta di funghi, fiori, caccia, pesca; controllo
sul rispetto delle norme stabilite con la nuova legge regionale n.
27/2004 sulla vigilanza sulle piste di sci; controlli sul rispetto
della nuova legge sul fumo; controlli sul rispetto di regolamenti
comunali di ordinanze; informazioni di ogni genere compresi
informativi di polizia giudiziaria; controlli su extracomunitari o
zingari presenti nel territorio...",
e via dicendo. Addirittura
ci viene il dubbio che non si voglia dare a questo personale la
competenza e la possibilità di svolgere questi controlli.
Le mansioni richieste agli operatori di polizia locale sono
numerose, importanti. E perché questi compiti possano essere
svolti, dobbiamo richiedere a queste persone competenza,
formazione; in questo senso, la legge prevede la formazione
obbligatoria e questo va bene. Non dobbiamo distrarre queste
persone da altri compiti, non possiamo chiedere loro di fare
l'autista di scuolabus, lo stradino o cose del genere; fra l'altro
la stessa indagine fatta dagli uffici regionali ha verificato che
le funzioni richieste nei diversi Comuni a questi operatori sono
vastissime e differenziate. Ora, se non si chiarisce questo punto,
la legge non serve e non realizza l'obiettivo della sicurezza. La
legge purtroppo prevede che alle funzioni di polizia locale è
addetto in ogni Comune almeno un dipendente, anche se non in via
esclusiva, come dire: "i piccoli Comuni, se non possono pagarsi una
persona in grado di svolgere questi ruoli, faranno concorsi in cui
accanto a queste competenze ci saranno tutte le altre mansioni"; ma
allora, in questo caso, non abbiamo un operatore di polizia locale,
abbiamo un "fac totum" del Sindaco! Bisogna assolutamente fare
chiarezza su questo punto, in questo senso abbiamo presentato un
emendamento chiaro, in cui chiediamo di eliminare questa
conclusione del 1° comma dell'articolo 5, perché crea confusione
nel senso che ho indicato.
Tutti i rappresentanti degli addetti alla polizia locale hanno
espresso con forza il loro "no" alla doppia e tripla mansione,
perché non se ne capisce il senso. Fra l'altro la proposta di legge
prevede che i servizi di polizia locale possano essere svolti o
attraverso forme di associazioni fra Comuni o attraverso le
Comunità montane, quando non ci siano gli standard minimi per lo
svolgimento del servizio a livello di singolo Comune. Tuttavia la
stessa legge contiene una contraddizione al proprio interno, perché
dice che in ogni Comune comunque ci deve essere un dipendente che
svolga una funzione di addetto alla polizia locale. Allora cosa
capita se quello stesso Comune intende partecipare all'interno
della Comunità montana o dell'Associazione dei Comuni
all'istituzione di un unico corpo di polizia locale, se è obbligato
ad avere comunque un dipendente? Questo operatore di polizia locale
finirà per fare solo quelle mansioni accessorie che non fanno parte
della professionalità dell'operatore di polizia locale. Forse
qualcuno mi dirà che questa contraddizione in realtà non esiste,
perché è solo la possibilità che viene data al Comune di scegliere
fra soluzioni diverse, per esercitare il servizio secondo le
proprie esigenze e questo per rispettare l'autonomia dei
Comuni.
Non vogliamo ledere l'autonomia dei Comuni, ma i Comuni possono
già scegliere in base alla loro autonomia fra l'associazione o il
consorzio fra Comuni o la Comunità montana, ma non possiamo ledere
la professionalità dell'addetto alla polizia locale, che è
declassato a stradino anziché a professionista della sicurezza del
territorio, come richiesto dai rappresentanti degli operatori della
polizia locale e come richiesto dalla necessità di garantire
sicurezza al territorio. Se non si cambia questo elemento, avremo
un "tuttofare" a disposizione del Sindaco piuttosto che un
operatore addetto alla sicurezza del territorio!
Non credo che l'autonomia del Comune o del Sindaco sia garantita
dalla possibilità di scegliere o meno di avere un "fac totum", mi
sembra banale questo, sono altri e più essenziali i margini di
autonomia che vengono garantiti ad un Sindaco: per questo riteniamo
che sia obbligatorio per i Comuni che non riescono a rispettare gli
standard minimi che saranno previsti successivamente da una
deliberazione di Giunta, scegliere forme di gestione associata di
questo servizio di polizia locale. Possono sceglierlo come
consorzio o come associazione, per garantire questa
professionalità. L'autonomia dei Comuni si realizza, piuttosto, nel
trovare soluzioni più adeguate a rispondere ai problemi della
comunità e trovarli insieme ad altri; in questo senso anche il
concetto di sistema integrato dei servizi che è ancora molto vago,
può essere una prospettiva, nel senso che crea una rete di
collegamenti, di informazione, di collaborazione fra istituzioni
diverse, proprio per creare quel tessuto di sicurezza e di
collaborazione fra le istituzioni che si occupano della sicurezza,
che è una delle condizioni per dare sicurezza ai cittadini.
Non ho altro da aggiungere, perché questo è il punto essenziale
e su questo si gioca la legge: tutte le altre questioni sono
risolvibili eventualmente nel momento in cui si attua la legge,
perché lo stesso concetto di corpo regionale di polizia può essere
il punto di arrivo di una collaborazione che si è creata fra i vari
enti, e non il punto di partenza, nel senso che nel momento in cui
si attua la collaborazione, le associazioni, i consorzi fra i vari
Comuni, nel momento in cui le Comunità montane diventano attive in
questo servizio, allora sorge poi la necessità di coordinare e di
collaborare, ma tutto si gioca sulla garanzia della professionalità
dell'operatore di polizia locale.
Président - La parole au Conseiller Lattanzi.
Lattanzi (CdL) - Non abbiamo molta fiducia, collega La Torre,
che questa maggioranza ritiri questa legge... a parte l'invito
repentino che è stato immediatamente dopo ritirato con la
presentazione degli emendamenti, evidentemente non ha senso
chiedere il ritiro se poi si vuole discutere la legge...
(interruzione del Consigliere La Torre, fuori
microfono)
... l'ho sentita, l'ho sentita...
È evidente che la volontà politica di questa maggioranza è
chiara, è mascherata dal titolo di questa legge, ma è chiara, e
devo dire che in questo senso è stato illuminante l'intervento del
collega Praduroux, purtroppo poco ascoltato, perché lui dice la
verità su questo disegno di legge: questo disegno di legge viene
incontro alle esigenze dei Sindaci e di quelle che sono le loro
competenze in amministrazione di quei ruoli impiegatizi che
soprattutto i piccoli Comuni hanno la necessità di operatività
diversa, dallo stradino al necroforo, e via dicendo.
Questa è "la nuova legge dei messi comunali", chiamiamola con il
suo nome, almeno ha una sua trasparenza, ma non la possiamo
chiamare "la nuova disciplina della polizia locale e delle
disposizioni in materia di politiche della sicurezza", perché di
tutto questo qua dentro non c'è nulla. C'è una delega in bianco ai
Sindaci, ribadita dall'intervento del relatore che dice che questa
è una legge quadro, e le autonomie locali potranno essere
riconosciute - come pure le istanze sindacali potranno essere
riconosciute - in quella dialettica con i Sindaci, in quelle
possibilità concrete di attuazione di quelle istanze in sede di
Comunità montana o di enti locali.
Siamo totalmente contrari a questa legge e non crediamo che la
maggioranza la ritiri, non credo neppure che accetteranno gli
emendamenti proposti, che sono condivisibili, perché la radice di
questa legge è culturalmente fuorviante rispetto all'esigenza di
questo territorio. Un anno fa, circa, avevamo presentato un disegno
di legge in materia di politica della sicurezza, che questa
maggioranza aveva respinto in maniera anche repentina, dicendo che
le politiche della sicurezza avrebbero trovato la loro istanza in
un futuro disegno di legge. Io spero che non sia questo, perché
qui, di sicurezza, non se ne parla... qui si parla dei Sindaci e
delle loro esigenze impiegatizie! Non siamo d'accordo con il
relatore quando dice che si è utilizzata questa legge per produrre
una revisione della "47/89"; qui la legge n. 47/1989, che era già
una legge da migliorare, è stata completamente stravolta e
addirittura oggi, rileggendo quella legge, quasi quasi la si
rimpiangerebbe, perché almeno quella un filo strutturale su cos'era
la polizia locale ce l'aveva!
Certamente questa legge non coglie l'obiettivo promosso: quello
di migliorare la sicurezza dei cittadini. Un anno fa avevamo
allertato di questa ondata di microcriminalità che è sempre più
violenta, e non so se sono Albanesi, Slavi, Ungheresi o Italiani,
ma certo sappiamo che aggrediscono la gente a volto scoperto con
pistole vere che vengono messe in bocca alle persone e vengono
spaventate, al punto che per un orologio si rischia la vita.
Avevamo chiesto che in materia di sicurezza e di politica della
sicurezza si facessero dei passi avanti importanti, si prendesse
coscienza in questa regione che per produrre la sicurezza c'è
bisogno di prevenzione e di professionalità, quindi c'è bisogno di
risorse. Non vediamo tutta questa opportunità di professionalità
degli operatori della sicurezza, in questo caso della polizia
municipale; ci sembra aberrante che la Giunta presenti un disegno
di legge sulla disciplina della polizia locale e gli operatori
della polizia locale non siano neanche coinvolti nella stesura del
disegno di legge! È la commissione che ha chiesto di audire questi
operatori, per scoprire che loro - come noi - avevano in mano un
testo di legge che non solo non condividevano, ma sul quale non
erano stati coinvolti!
Questa legge non raggiunge quei famigerati standard inderogabili
che sono stati sbandierati, non crea un coordinamento regionale
delle forze di polizia locale, non dà una uniformità agli
strumenti, alle divise, alla formazione, non valorizza il ruolo di
chi, impegnato in plurime attività di polizia, vede sminuito il
proprio ruolo a puro impiegato del Comune a disposizione delle più
svariate esigenze. Nessuno vuole la polizia municipale con le
pistole, che facciano i "vigilantes"! Si è espressa una
preoccupazione: la microcriminalità, la supervisione del territorio
non si può attuare con persone che magari per 6 ore su un turno di
8 devono fare cose diverse dal controllo del territorio. Sono
troppe le attività di un poliziotto municipale, da quella di
polizia amministrativa a quella di polizia giudiziaria, e via
dicendo, che già i motivi sacrosanti per cui la polizia municipale
esiste, meriterebbero corsi di formazione, coordinamento regionale,
non so se scuole di polizia, ma certamente centri di addestramento
e preparazione ad affrontare una nuova realtà, che una Regione
ricca come la nostra dovrà affrontare: quella della sicurezza dei
cittadini.
Non possiamo confidare in chi non vuol capire, quindi siamo
consapevoli che la logica che sostiene il disegno di legge è quella
di non andare a disturbare l'operato del proprio Sindaco, di chi fa
parte del proprio partito. Non abbiamo apprezzato la celerità con
cui gli enti locali hanno condannato la prima bozza dell'autorità
sul controllo dei bilanci - pur dando un parere favorevole al
disegno di legge che abbiamo discusso prima, rimanevano dubbiosi
sull'opportunità che la Regione intervenisse nelle loro cose - e la
velocità con cui hanno dato un parere favorevole a quello che oggi
possiamo definire il "messo factotum" del Sindaco.
Non crediamo che con questo provvedimento di legge si garantisca
una migliore sicurezza ai cittadini, ne siamo dispiaciuti, però non
possiamo farvi cambiare idea perché siete su un'altra ottica! A voi
non interessa risolvere il problema, a voi interessa risolvere il
"vostro" problema, e il "vostro" problema è l'equilibrio dei
rapporti con i vostri iscritti di partito che governano i Comuni;
non avete il coraggio di dire loro che se un Sindaco ha 300 anime
in un Comune e non si può permettere un serio professionista della
sicurezza, deve poterlo fare attraverso la Comunità montana! Non
siete nella condizione di poter avere questo coraggio!
Naturalmente non condividendo questo approccio alla soluzione
della sicurezza, speriamo che le Comunità montane almeno facciano
sentire la loro esistenza, perché quanto ci costano le Comunità
montane lo abbiamo già scoperto in questi anni di bilancio; quale
può essere il loro ruolo strategico per tutte quelle attività
intercomunali lo sappiamo, ma purtroppo non abbiamo mai avuto il
piacere di vedere le Comunità montane avere quel ruolo di
coordinamento delle entità locali come dovrebbero! Speriamo che
questo disegno di legge le metta nelle condizioni di assumersi
quella responsabilità che voi non avete avuto il coraggio di
assumervi e di mettere in condizione i più piccoli Comuni di avere
dei seri professionisti e non dei "factotum" dei Sindaci!
Président - La parole au Conseiller Fiou.
Fiou (GV-DS-PSE) - Dirò che sono un po' meravigliato del tono
che ha preso la discussione su questa legge. Parto da un concetto:
mi pare che stiamo discutendo della legge della polizia municipale.
Questa deve concorrere alla sicurezza, ma anche all'esplicarsi di
molte altre funzioni relativamente alle competenze comunali. Questo
aspetto non lo dovremmo dimenticare. Sto pensando al commercio,
all'urbanistica, al traffico... tutti settori inerenti competenze
comunali in cui, loro malgrado, i vigili sono coinvolti e a loro,
in queste materie, sono richieste conoscenze enormi. Di questo
bisogna prendere atto e su questo dobbiamo ragionare, ma senza
sviare il normale discorso che si deve fare sulla polizia
municipale, che non è l'altro corpo di polizia statale o
qualcos'altro.
Con la polizia dello Stato, la polizia municipale deve
concorrere anche al problema sicurezza però senza sostituirsi alla
stessa, e io insisto, con una funzione diversa dalla polizia dello
Stato, altrimenti qui facciamo dei corpi paralleli, tutti quanti
che si sovrappongono nel fare lo stesso lavoro, quindi dimenticando
quell'articolazione che è indispensabile sul territorio. Va anche
detto che il vigile comunale è un punto di riferimento per la
comunità locale, per molti rapporti che il singolo cittadino ha con
l'amministrazione, e questo perché è interessato al controllo di
molte iniziative che sono competenza del Comune e non di qualche
altro ente, quindi insisto: è polizia municipale.
Credo non sia facile definire con precisione il ruolo del vigile
municipale, visto che nella nostra realtà dobbiamo fare riferimento
a situazioni molto diverse, se paragoniamo al Comune de La
Magdeleine che non ha neanche 100 abitanti al Comune di Aosta che
ne ha più di 35.000, credo che siano realtà con esigenze e
richieste molto diverse. È chiaro che dove esiste una squadra di
vigili che opera in un comune grande, c'è la possibilità di una
divisione di funzioni, di una specializzazione nelle singole
funzioni; dove il comune è piccolo, la presenza di un solo vigile,
magari a tempo parziale, non permette certo questa articolazione di
specializzazione... Però penso anche che le esigenze emergenti
dalle comunità dei territori siano ben diverse; credo che un
vigile, a Milano, abbia ben altri ruoli rispetto anche al solo
vigile di Aosta in termini anche di controllo della sicurezza:
penso cosa sia viaggiare di notte a Milano e cosa sia ancora
viaggiare di notte ad Aosta, per nostra fortuna! Porto degli
esempi, perché dobbiamo cominciare a fare i conti con quello che
vogliamo andare a risolvere.
Se facciamo questi ragionamenti, dobbiamo fare realisticamente i
conti con quella che è una richiesta di fondo: superare le figure
ibride che ci sono in Valle d'Aosta, là dove mettono insieme
funzioni diverse nei piccoli Comuni, dove uno fa il vigile, fa
anche il messo comunale e parecchie altre cose messe insieme. Il
superamento di questo però viene proposto con qualcosa che
assomiglia alla trasformazione della polizia municipale in corpo di
polizia regionale. Al di là che magari non lo esprimano in questi
termini (qualcuno lo ha espresso proprio in questi termini) però la
tendenza è questa: andiamo a fare qualcosa che somiglia e che
funzionalmente diventa un corpo di polizia regionale. Questo
permette le figure specialistiche da utilizzare sul territorio,
però questo indica anche una spinta verso un corpo di polizia che
sta snaturando il ruolo della polizia municipale. Poi, quando c'è
l'insistenza sul problema sicurezza, incomincia ad orecchiare anche
qualcosa che fa pensare a una sorta di "militarizzazione" del corpo
di polizia municipale, che non posso sicuramente condividere,
perché si perderebbe quella caratteristica di rapporto del vigile
con la comunità, che deve essere garantito, ripeto, in
un'articolazione dove la funzione di polizia della sicurezza
militarizzata la sta già facendo qualcun altro.
Il problema che viene sollevato della professionalità ritengo
sia molto serio e non sempre facile da risolvere. Ciò che viene
indicato nel dibattito è la specializzazione, però questa
specializzazione ci toglie la possibilità del vigile riferimento
della piccola comunità locale, grande tradizione in Valle d'Aosta,
che ha funzionato e che continua a funzionare. La specializzazione
potrebbe invece fare capo solo a dei vigili che, quando si
determina la situazione, vengono richiamati da fuori e arrivano lì
a svolgere quel tipo di funzione.
Credo che qui ci sia una confusione fra specializzazione e
professionalità, credo che attraverso corsi vada curata la
professionalità, ma adeguata alle esigenze territoriali così come
sono. Là dove questo può essere ampliato attraverso la
specializzazione e una certa movimentazione, che si vada avanti
anche con questo percorso. Credo che la legge soddisfi questo
bisogno, là dove propone l'equilibrio fra le esigenze diverse di
specializzazione e di presenza territoriale, infatti prevede
l'associazione di Comuni; là dove è possibile svincolarsi dalla
presenza nel singolo territorio, le Comunità montane o semplici
consorzi di Comuni in base alla legge possono essere i momenti di
aggregazione dei comuni per avere un riferimento di polizia
municipale da utilizzare in maniera più specialistica.
Detto questo, ho sentito con un po' di perplessità interventi un
po' da tribuni, in difesa di richieste fatte dai vigili e non
soddisfatte. Intanto non è vero che gli interessati non siano stati
coinvolti; ho qui i verbali di una seduta di incontro fra i
responsabili dell'Associazione, i responsabili sindacali, del 19
novembre 2004, dove c'è un'articolazione di sollecitazioni e di
proposte da parte di questa Associazione e dei sindacati che hanno
avuto risposte articolate, dove parecchie richieste sono state
accettate, altre non sono state accettate...
(interruzione di un Consigliere, fuori microfono)
... posso darti fotocopia del verbale, dove si può leggere
quanto è stato accettato e delle spiegazioni articolate che sono
state date per le cose non accettate. Altro incontro prima ancora
delle audizioni in commissione il 15 dicembre 2004 (ho anche
l'elenco dei partecipanti, per cui ci sono nomi e cognomi di chi ha
partecipato alla discussione...) questo per dire che non è vero che
non sono stati coinvolti. È vero che questo Governo e questo
Consiglio hanno dei doveri, che sono quelli di promuovere una legge
per la comunità, cosa già ben detta dal Consigliere Cesal, quindi
non approfondisco la questione. Dopo quelle citate sono state fatte
anche audizioni in commissione e credo che la legge che ne è emersa
potrà essere condivisa o non condivisa da tutti. Io la condivido
perché è fatta per le comunità e tiene conto anche delle proposte
degli operatori. Probabilmente non vengono accolte alcune richieste
che avevano un sapore corporativo (ne ricordo qualcuna che ho anche
ascoltato con disagio durante la commissione). Credo che questa
legge rappresenti per la comunità un equilibrio delle diverse
esigenze qualche volta contraddittorie, alle quali il corpo di
polizia va a rispondere.
Credo quindi che la lettura catastrofica e le richieste di
ridiscutere tutto, siano richieste legittime per chi la pensa
diversamente, ma che dovrà fare i conti con la realtà delle
esigenze territoriali riguardo al corpo di polizia.
Président - La parole au Conseiller Viérin Marco.
Viérin M. (SA) - Credo che qui si debba essere realistici.
Dobbiamo anzitutto metterci nei panni di quella che è la realtà
della Valle d'Aosta.
Noi ci troviamo non perfettamente in sintonia con questa
proposta di legge, ma ci troviamo in sintonia su certi aspetti,
perché poi abbiamo il problema di chi fa il messo, di chi fa
l'autista di scuolabus, di chi fa l'addetto al mezzo spartineve...,
ne abbiamo tantissime di professionalità nei Comuni, ma allora o
decidiamo di accorpare i Comuni o decidiamo che questo discorso non
può essere in Valle d'Aosta, altrimenti ogni Comune dovrebbe avere
dai 90 ai 100 dipendenti! Qui dobbiamo parlarci chiaro. Diceva bene
qualcuno: qui dobbiamo accoppiare la professionalità alla
formazione e dire chi ha maggiore professionalità, maggiore
necessità di formazione, chi deve stare con maggior sintonia con la
popolazione. Sappiamo anche che ogni settore deve avere il
sostituto per far fronte al periodo di malattia, al periodo di
ferie, quindi minimo ben che vada un Comune deve avere dai 3 ai 4
addetti, deve avere 2 o 3 messi, 3 o 4 addetti alla polizia
municipale e poi ci sarà l'addetto ad alcuni servizi che sono
inseriti con una sommatoria di mansioni; ma qui, se andiamo verso
questa strada, ci allontaniamo dalle vere esigenze dei Comuni.
Questo è il ragionamento, anche perché uno che ha fatto
l'amministrazione locale... qual è la critica della popolazione?
Dicono: 4 persone qua, 5 là; bisogna cercare di trovare una
soluzione e la soluzione che si era prospettata era il discorso
delle Comunità montane; però il problema delle Comunità montane fa
sorgere un altro problema: sappiamo che il responsabile della
polizia municipale del proprio territorio è il Sindaco e sappiamo
che certi servizi vengono espletati tutti i sabati e tutte le
domeniche e che se vogliamo fare un corpo di Comunità montana,
succede che ricevi, nello stesso tempo, da tutti i Comuni, delle
richieste per quel fine settimana di servizi. Per cui, se facciamo
il ragionamento della Comunità montana, alla fine la Comunità
montana dove li invia questi addetti se abbiamo 6 Sindaci che li
richiedono? Bisognerebbe ragionare in termini di associazionismo,
la legge prevede il discorso dell'associazionismo, ma per servizi
di un certo tipo; sui servizi per il Comune non è tecnicamente
fattibile, altrimenti dobbiamo stravolgere l'organico del
Comune.
Ho parlato con le persone che fanno già oggi attività di polizia
municipale, e loro lo hanno capito benissimo che hanno delle
problematiche, che gli amministratori ne hanno altre, e che i
cittadini ci stanno a guardare...
(interruzione del Consigliere La Torre, fuori
microfono)
... abbiamo fatto una chiacchierata molto tranquilla, stai
strumentalizzando come sempre, perché sei bravissimo a
strumentalizzare, abbiamo parlato in maniera molto pacata perché i
problemi ci sono da ambo le parti! Oggi non si può fare un
ragionamento e dire: "dobbiamo andare via settorialmente";
condivido questa parte del discorso che il Consigliere Fiou ha
fatto, non possiamo staccare la tradizione dei vari Comuni e
stravolgerli del tutto, perché quando il Consigliere La Torre parla
di alcune cose, nella legge ci sono le possibilità. Poi posso
essere d'accordo che si poteva precisare meglio, fare qualcosa di
più; l'ho detto anche nel dibattito sulla legge precedente, si può
partire; poi, strada facendo, si può tornare in aula, sul discorso
dell'applicazione si possono fare le dovute modifiche, perché sul
campo si è visto che sono nati dei problemi.
Qui il discorso del collega La Torre mi è parso come quello di
dire: "creiamo una forza di polizia che fa la polizia, punto e
basta"! Ma così non si risolve il problema della sicurezza! Fra
l'altro, nei piccoli Comuni, certi abbinamenti - come ad esempio
associare la figura di messo alla polizia municipale -, proprio
perché viviamo in una piccola realtà sono necessari, perché intanto
quando uno va a fare il servizio da messo, fa anche in parte il suo
lavoro di polizia municipale, in quanto impara a conoscere le
famiglie, il territorio, ma se cominciamo a ragionare
settorialmente, creiamo solo delle sovrastrutture gonfiate che
producono dei deficit enormi agli enti locali.
Non è che non condivido alcune affermazioni del collega La
Torre, però certe figure vanno abbinate e non possiamo partire così
settorialmente dicendo cosa si deve fare. Ci sono per noi alcune
cose da migliorare anche in questo disegno di legge, che va anche
nella direzione auspicata dal Consigliere La Torre, però bisogna
tener conto di situazioni territoriali. Noi siamo disponibili a
rivedere questa normativa dopo il primo anno o secondo anno di
applicazione, però per fare un ragionamento di netto distacco come
prospettava il collega La Torre, dalla funzione di polizia
municipale a tutte le altre necessità di nostri Comuni, non
possiamo essere d'accordo, perché creeremmo un'aggiunta di
personale e un'incomprensione nei nostri cittadini. Posso capire
che uno deve fare le battaglie anche per un discorso di vicinanza,
però fanno fatte fino a un certo punto!
Président - La parole au Conseiller La Torre, pour deuxième
intervention.
La Torre (FA) - Caro amico Viérin Marco, che hai assunto questo
ruolo quasi di "Capogruppo della maggioranza", ed è simpatico
perché in effetti va tolta ogni polemica, non c'è la polemica: io,
infatti, non ho chiesto di bocciare la legge, non ho detto che la
legge "fa schifo" o che non serve o che è inutile... ho detto solo
che questa legge va formulata in un modo migliore, raccogliendo un
contributo più ampio non solo dei Consiglieri, ma anche delle
persone che operano in questo senso! Poi avete portato alcune
osservazioni che per rispetto delle osservazioni che vanno fatte,
vanno considerate, anche perché ritengo che quello che avete detto
abbia un'importanza e vi ho ascoltato.
Quando il collega Viérin dice, giustamente: "ci sono dei piccoli
Comuni che si ritrovano e la settimana che c'è la battaglia e la
settimana che c'è il problema del messo...", e via dicendo... poi
diciamo che vogliamo una regione moderna, vogliamo una regione
turistica, una regione che dia dei servizi, una regione dove i
turisti, quando arrivano nei piccoli Comuni, siano in grado di
sapere dove andare e ci siano delle informazioni, una regione dove
vogliamo ci sia una tranquillità quando parcheggiano le auto, e non
siamo disposti a spendere, a investire!
Qui non si sta dicendo di togliere dei posti di lavoro o delle
tradizioni, qui - e mi stupisco perché voi lo dite, ma sembra che
non lo capiate - si sta dicendo di potenziare tutto questo: di
potenziare le nostre tradizioni, di dare dei servizi migliori, di
dare dei posti di lavoro. Stiamo spendendo 250 milioni di euro per
il piano dei lavori e abbiamo paura di investire 2-3 milioni per la
sicurezza dei cittadini, per la professionalità degli operatori,
per far sì che il messo possa fare meglio il suo lavoro. Il messo,
è vero, è una figura importantissima, ma non deve correre e mentre
corre come "Superman" cambiarsi la divisa! Non è una visione
moderna, è una cosa che si è fatta, è stato bene farla; oggi, va
rivista alla luce delle nuove esigenze che emergono. Sì, quindi,
alla figura del messo, sì alla figura dell'autista dell'autobus, sì
alla figura della polizia municipale, ma non militarizzata,
professionale, perché se deve affrontare le competenze del
commercio, deve conoscere le leggi. Non c'è più nessuno che si fa
menare per il naso! Bisogna prepararli, bisogna metterli in
condizione di far bene il loro lavoro, ma non faccio una battaglia
per me, è semplicemente il prendere atto che vogliamo più
efficienza e più giustizia anche di tipo contrattuale. Non ci
dimentichiamo che se dobbiamo avere una visione corretta delle
cose, non dobbiamo perdere di vista anche la visione contrattuale
delle persone.
Chiedevo prima al collega Viérin con chi aveva parlato, non per
polemica, ma perché ho le firme e i nomi di chi si è esposto con il
suo viso e di chi ha avuto il coraggio di firmare, parliamo di
argomenti che riguardano la collettività e chi è serio firma e si
espone, perché sono problemi della collettività. Non è che si può
sempre dire: "ho sentito dire, mi ha parlato mio cugino..." no, non
è serio! Si fanno i nomi, si dice: "ho ricevuto la delegazione di
Saint-Vincent, la delegazione di Aosta, che sostiene questa tesi".
Non c'è niente di male, la sua tesi ha tutti i diritti di essere
rappresentata, ma la mia tesi è sottoscritta; allora non possiamo
far finta che gli operatori del settore non abbiano voce, perché
queste sono proprie le figure che dite voi! Da una parte, li
esaltate, sottolineando la figura storica, tradizionale, l'amico
del Sindaco, del cittadino... sì, ma sono loro! Questi non devono
essere assunti, stanno già lavorando, sono le figure di cui stiamo
parlando, non sono altri che dovranno venire, questi stanno
lavorando, qualcuno anche da 20 anni, sono le figure che citava il
collega Viérin che dicono: "per favore, riconosceteci un po' di
dignità professionale, metteteci in condizione di avere una radio
con cui, se ho bisogno di aiuto, so chi chiamare, perché non mi
devo sostituire alle Forze dell'ordine, ma se ho bisogno di aiuto
avrò il diritto di chiamare qualcuno o... devo restare in mezzo a
una strada? Vogliamo fornire loro strumenti e una professionalità
che permetta di operare?
No, collega Viérin, i Comuni hanno le radio, il problema è che
ci vuole la possibilità che queste radio funzionino e possano
interloquire fra di loro...
(interruzione del Consigliere Viérin Marco, fuori
microfono)
... va bene, non voglio provocarti, sto cercando di farti capire
un concetto. Abbiamo dei professionisti che vogliono fare un lavoro
professionale e da professionisti... vogliamo far finta che non
esistono? Va bene, facciamo così! Votiamo contro e andiamo
avanti!
Président - Je n'ai pas d'autres collègues qui s'inscrivent à
parler. Je ferme la discussion générale.
La parole au Président de la Région, Perrin.
Perrin (UV) - Le débat a été intéressant, il ne faut pas se
fâcher, M. La Torre, si dans la discussion il y a aussi des
positions différentes. Je voudrais avant tout dire que ce projet de
loi concerne la police locale, l'ont bien dit le rapporteur et M.
Fiou dans son intervention, donc le débat doit être sur la police
locale. Nous avons toujours été contraires à organiser une police
de nature régionale, nous sommes pour l'autonomie des Communes,
donc il s'agit d'améliorer ce système que nous avons déjà diffusé
sur notre territoire avec des situations très différentes: nous
passons de la situation de la ville d'Aoste avec 36.000 habitants
jusqu'à très petites Communes, donc il faut tenir compte de cette
réalité et de ses différentes exigences.
Ce projet de loi a été élaboré par un groupe technique composé
de représentants de la Région et des collectivités locales. Il y
avait des nécessités qu'il est bien de rappeler: d'adapter la
réglementation en vigueur au nouveau cadre institutionnel qui s'est
dessiné suite à la promulgation de la loi régionale n° 54 de 1998.
On a essayé de définir les fonctions de la Région, qui sont des
fonctions d'adresse et de coordination; de valoriser l'autonomie
communale, compte tenu du nouveau Titre V de la Constitution, en
particulier pour ce qui est de la compétence réglementaire; de
valoriser les aspects relatifs à la formation du personnel, on a
parlé beaucoup de formation et de professionnalisme, et vous
trouvez dans le projet de loi un article spécifique qui traite de
la formation obligatoire pour ce personnel; de favoriser, face à la
pulvérisation des collectivités locales, l'exercice associé, à
travers les Communautés de montagne, même en prévoyant l'exercice
associé pour des fonctions temporaires qui peuvent donner des
réponses précises à toute une série d'exigences saisonnières ou de
nature temporaires. Je crois qu'il y a toutes ces réponses, mais en
forme facultative : car l'autonomie communale d'aborder le thème de
la sécurité des citoyens, du contrôle et de la protection du
territoire. La loi régionale qui était en vigueur n'avait
réellement pas été appliquée, en effet il n'y a pas eu le règlement
d'exécution, c'est une loi qui a été dépassée par la nouvelle loi
n° 54.
Pour ce qui est de la confrontation, je voudrais m'arrêter sur
la procédure que nous avons adoptée. Après avoir été élaboré par le
groupe de travail susmentionné, ce projet de loi a été examiné de
façon informelle par le Gouvernement régional, qui a donné son
adresse politique. Ensuite il y a eu les rencontres avec les
organisations syndicales qui ont formulé leurs observations. M.
Fiou citait un document qui résume les propositions des
associations syndicales, ainsi que les réponses qui ont été données
lors des confrontations et je vous assure que toute une série de
propositions ont été acceptées, sauf celles qui auraient violé le
principe d'autonomie des collectivités locales et la réglementation
régionale en vigueur qui est prévu par la loi n° 54.
D'un point de vue politique, ce projet de loi ne se limite pas à
actualiser la réglementation en vigueur en matière de police
locale. En effet, elle porte également sur certaines matières qui
concernent plus en général la sécurité de la communauté valdôtaine,
sécurité entendue comme objectif qui ne peut être atteint par la
seule augmentation des effectifs de la police et par les politiques
de répression, mais par la réalisation d'actions qui impliquent,
transversalement, tous les sujets publics présents sur le
territoire régional: donc il y a la nécessité de "faire système" là
aussi.
Ce projet de loi vise à créer une forme de collaboration entre
tous les sujets œuvrant au service de la
"sécurité": les Communes, en premier lieu, même sous leurs diverses
formes associatives, comme acteurs principaux et comme lieux
essentiels pour l'expression des besoins des citoyens, la Région
comme point d'orientation et de coordination et les Forces de
l'ordre, en tant que clé de voûte du système, que ce soit pour leur
professionnalisme ou pour leur compétence en matière d'ordre et de
sécurité publique. Il s'agit donc là d'une loi-cadre qui prend
comme point de départ une situation relativement tranquille pour ce
qui est de la sécurité en Vallée d'Aoste et se propose d'agir sur
le système actuel, afin d'améliorer encore la situation, surtout
visant à la valorisation du rôle et des fonctions de la police
locale, à travers une homogénéité dans la formation des opérateurs
et une organisation coordonnée, efficace et efficiente; la
sensibilisation des autonomies afin qu'elles consacrent toute leur
attention à la sécurité et à la police locale, et n'agissent pas
seulement comme des sujets passifs s'adressant à l'extérieur en cas
de nécessité manifeste. A ce propos, la spécificité valdôtaine est
déjà un atout, car le Président de la Région, en sa qualité de
Préfet, préside le comité pour l'ordre et la sécurité publique,
dont fait également partie le Syndic d'Aoste et auxquels
participent les Syndics quand il y a des problèmes spécifiques à
l'intérieur des différentes zones de la Vallée d'Aoste. C'est un
moment important de coordination de toutes les forces de police qui
agissent sur le territoire.
Pour renforcer les synergies qui sont en place, il a été prévu
de convoquer des réunions supplémentaires du Conseil permanent des
collectivités locales afin d'aborder les problèmes afférents à la
sécurité. Le Comité technique consultatif joue un rôle important et
il a été désigné à l'article 8 comme un organisme de soutien pour
les actions qui relèvent de la compétence de la Région et des
autonomies locales en matière de police locale. Sera à travers son
fonctionnement que la loi dont nous discutons aujourd'hui pourra
être effectivement réalisée, car sera le comité qui lancera les
politiques régionales dans ce domaine, avec une attention
particulière à la formation et aux caractéristiques des moyens et
des outils opérationnels.
Je crois que ce projet de loi va moderniser le système, donne
des réponses ponctuelles, en tenant compte d'une situation réelle
qui existe sur notre territoire, et je reviens aux fonctions qui
sont détaillées dans le projet de loi. Nous avons prévu qu'il y ait
au moins une personne qui ait les fonctions dans chaque Commune,
c'est la première fois que cela arrive. C'est vrai que dans
certaines Communes nous ne pouvons pas prétendre qu'il y ait une
personne uniquement dédiée à la police locale; il y a, par contre,
la possibilité de gérer même par forme associative, qui pourrait
être le commencement pour réussir à travailler entre des
collectivités locales qui sont sur le même territoire et qui, à
travers la Communauté de montagne, pourraient trouver des formes de
collaboration.
Président - La parole au Conseiller Viérin Marco, pour
déclaration de vote.
Viérin M. (SA) - Per dichiarazione di voto.
In maniera molto sintetica il ragionamento che abbiamo fatto
riguarda la funzione, che giustamente questa legge deve dare e
lascia ai Comuni l'autonomia, cioè il poter realizzare i servizi di
cui parlava il collega La Torre, si può fare tramite Comunità
montana, quindi i Comuni sono liberi di creare dei corpi più
specifici in questo senso, però devono farlo in base alle loro
disponibilità finanziarie: è questa la cosa che ci divide rispetto
alle proposte del collega La Torre.
Noi riteniamo che ci sia un estremo bisogno di flessibilità, che
però è obbligatoria per tenere in vita un bilancio comunale, oggi,
altrimenti avremmo che tutti vogliono fare solo il loro discorso, e
poi ci vogliono i sostituti perché uno ha i tempi delle ferie, i
tempi della malattia, e così via. Noi dobbiamo ragionare su un
discorso della flessibilità che sta entrando in tanti ambienti, non
solo nei Comuni della Valle dove è sempre stato presente; però
concordo con il collega La Torre sul fatto che questa flessibilità
deve essere pagata, ma questo spetta alla contrattazione, alla
discussione dei contratti di lavoro. Purtroppo, da anni, si è
appiattito tutto e su questo siamo d'accordo con il collega La
Torre.
Président - La parole au Conseiller Fiou.
Fiou (GV-DS-PSE) - Solo per due battute. Una relativamente a
tutti i ragionamenti che sono stati fatti riguardo a questo
discutibile vigile di villaggio; vorrei solo sottolineare il fatto
che, in questi ultimi anni, sono stati inventati i vigili di
quartiere, i poliziotti di quartiere, per rispondere a un'esigenza
di vicinanza e di pluralità di funzioni che devono essere svolte
vicino al cittadino: questo, sempre rispettando le esigenze di
qualità di risposta che possono essere date poi in un altro
modo.
Ho ripreso la parola per un altro fatto, non volevo introdurlo
prima in una discussione che non comprendeva il fatto economico. Mi
sono state fatte pervenire delle tabelle che mettono in relazione
le varie indennità di funzione dei vari corpi di polizia e quelle
dei vigili, da cui si vede che i vigili non sono poi così
privilegiati da un punto di vista economico. Se facciamo il
ragionamento di un incremento di professionalità che credo
condividiamo tutti quanti, magari uno spazio per rivedere le
questioni economiche ci deve essere, ovviamente non nella legge,
perché così come tutta una serie di richieste devono avere risposte
in base alle competenze comunali, le questioni economiche devono
essere rispettate nella contrattazione.
Président - Nous passons à examiner les articles.
Je soumets au vote l'article 1er:
Conseillers présents: 31
Votants: 26
Pour: 24
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 2:
Conseillers présents: 31
Votants: 26
Pour: 24
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 3:
Conseillers présents: 31
Votants: 26
Pour: 24
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 4:
Conseillers présents: 31
Votants: 26
Pour: 24
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - A l'article 5 il y a les amendement du groupe
"Arcobaleno ", qui récitent:
Emendamento
Articolo 5, comma 1, abrogare la frase finale.
Emendamento
Articolo 5, comma 2, nella prima frase sostituire il verbo
"possono" con "sono".
Toujours à l'article 5 il y a les amendements n° 1, n° 2 et n° 3
du groupe "Fédération", dont je donne lecture:
Emendamento n. 1 - articolo 5, comma 1
Si propone di eliminare le parole "anche se non in via
esclusiva".
Emendamento n. 2 - articolo 5, comma 2
Si propone di sostituire le parole "possono essere" con
"sono".
Emendamento n. 3 - articolo 5, comma 4:
Si propone la sostituzione dell'intero comma 4 con la
seguente riformulazione:
1. Corpo di Polizia Locale composto da più di 30
unità:
- un Comandante Dirigente (Tenente Colonnello);
- un Vicecomandante Funzionario (Capitano);
- un Funzionario ogni 15 componenti (Tenente);
- un Istruttore ogni 6 componenti (Maresciallo Capo);
- Agenti di Polizia locale.
2. Corpo di Polizia Locale composto da 15 a 30 unità:
- un Comandante Funzionario (Capitano);
- un Vicecomandante istruttore (Maresciallo
Maggiore);
- un Istruttore ogni 6 componenti (Maresciallo Capo);
- Agenti di Polizia locale.
3. Servizio di Polizia Locale composto da 7 a 15
unità:
- un Responsabile del Servizio Funzionario (Tenente);
- un Responsabile Vicario Istruttore (Maresciallo
Maggiore);
- un Istruttore ogni 6 componenti (Maresciallo Capo);
- Agenti di Polizia Locale.
4. Servizio di Polizia Locale composto da 3 a 6
unità:
- un Responsabile del Servizio Istruttore (Maresciallo
Maggiore);
- un Istruttore (Maresciallo Capo);
- Agenti di Polizia Locale.
5. Servizio di Polizia Locale composto da 2 unità:
- un Responsabile del Servizio Istruttore (Maresciallo
Capo);
- Agente di Polizia Locale.
6. Servizio di Polizia Locale composto da 1 unità:
- Agente di Polizia Locale.
La parole à la Conseillère Squarzino Secondina.
Squarzino (Arc-VA) - Volevo brevemente illustrare il significato
di questo emendamento, nel senso che se noi vogliamo garantire il
rispetto degli standard minimi per lo svolgimento del servizio a
livello di un singolo Comune e ci fermiamo qui, diciamo
implicitamente che là dove non sono garantiti gli standard minimi,
perché possa svolgersi il servizio a livello del singolo Comune, il
singolo Comune dovrà necessariamente svolgere in forma associata
questo servizio. Direi quindi che è ancora di più che non
semplicemente togliere
"anche se non in via esclusiva"
, in
quanto comprende la professionalità dell'eliminazione di
"anche
se non in via esclusiva"
, ma contiene anche un elemento per cui
il Comune è obbligato, se non raggiunge gli standard minimi, a
consociarsi: questo consente la professionalità dell'addetto alla
polizia locale.
Volevo, qui, rispondere al collega Fiou. Posso condividere tante
delle sue osservazioni, ma il problema non è che si voglia che
possano sorgere altre professioni analoghe, vigili di quartiere,
poliziotto di zona, perché gli esempi che lei ha fatto sono sempre
nella stessa area di controllo della zona. Quello che con questo
emendamento vorremmo togliere, è il fatto che coesistano per la
stessa persona mansioni che sono molto diverse l'una dall'altra,
per cui è difficile pensare a una professionalizzazione di una
persona che per il 70% funge da necroforo, da stradino, da postino,
e poi per il 30% svolge una funzione di controllo. Come è possibile
professionalizzare l'esercizio di quel 30%? Non mi sembra possibile
dal punto di vista teorico, per questo noi insistiamo su questo
emendamento, che per noi è il "clou" della legge. Se questo
emendamento - come pure il prossimo - viene accettato, siamo
favorevoli all'impostazione complessiva, ma se non viene accettato
continuiamo con il nostro atteggiamento di astensione, di non
condivisione dell'impianto generale della legge.
Président - La parole au Président de la Région, Perrin.
Perrin (UV) - Seulement pour dire que ce que Mme Squarzino a dit
ne répond pas au contenu de l'amendement, parce que l'amendement
récite: "
Articolo 5, comma 1, abrogare la frase finale"
,
c'est-à-dire:
"... anche se non in via esclusiva, almeno un
dipendente"
...
(interruzione della Consigliera Squarzino Secondina, fuori
microfono)
... cela représente une nouveauté dans le système parce que
récite: qu'il y ait au moins un dépendent, et donc c'est une
garantie que le service puisse être assuré par un dépendent qui a
ses fonctions et qui a la préparation, qui fait les cours de
formation et tout. A mon avis c'est un pas de l'avant de la
situation actuelle à la situation que la loi prévoit.
Président - Je soumets au vote l'amendement n° 1 du groupe
"Arcobaleno":
Conseillers présents: 32
Votants: 10
Pour: 5
Contre: 5
Abstentions: 22 (Borre, Cesal, Charles Teresa, Comé, Ferraris,
Fey, Fiou, Fosson, Isabellon, Lattanzi, Maquignaz, Nicco, Pastoret,
Perrin, Perron, Praduroux, Rini, Stacchetti, Tibaldi, Viérin
Adriana, Viérin Laurent, Viérin Marco)
Le Conseil n'approuve pas.
Président - La parole au Conseiller La Torre.
La Torre (FA) - Dico solo che vogliamo una regione moderna, dico
solo che il diritto al lavoro esige anche una risposta di rispetto,
perché nel 2005 pensare che ci siano persone che a 50 anni devono
fare 5 lavori e non sappiano bene qual è quello che predomina l'uno
sull'altro, e poi se hanno tempo vanno a prendere anche il pane
all'Assessore di turno, dico che la modernità di quello che
vogliamo passa anche attraverso dei piccoli gesti e dei piccoli
atti. Questo era un piccolo gesto e un piccolo atto di conoscere
una professionalità in un piccolo Comune, che anche in un piccolo
Comune può esistere una piccola professionalità a servizio dei
cittadini... si ritiene che non ci debba essere... mi affido al
vostro voto.
Président - Je soumets au vote l'amendement n° 1 du groupe
"Fédération":
Conseillers présents: 32
Votants: 7
Pour: 7
Abstentions: 25 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, Maquignaz,
Marguerettaz, Nicco, Pastoret, Perrin, Perron, Praduroux, Rini,
Sandri, Stacchetti, Vicquéry, Viérin Adriana, Viérin Laurent,
Viérin Marco)
Le Conseil n'approuve pas.
Président - La parole à la Conseillère Squarzino Secondina.
Squarzino (Arc-VA) - Non è solo un cambio di verbo, da
"possono"
a
"sono"
, ma va nell'ottica di dare
maggiore professionalità, nel senso che là dove ci sono più di 10
addetti, c'è già un gruppo di persone che va eretto, che va
considerato corpo di polizia locale con tutto quello che questo
comporta. Questo significa che viene garantita la professionalità,
anche in termini di investimenti e di risorse, dando così certezza
al futuro di questa categoria di persone.
Président - La parole au Président de la Région, Perrin.
Perrin (UV) - Seulement pour donner une motivation. Dans la
proposition originelle, au lieu de 10 il me semble il y en avait
plus de 30, donc l'on a considéré la possibilité d'arriver à la
constitution d'un corps de police aussi pour un nombre moins
important, donnant la faculté aux Communes intéressées de pouvoir
disposer d'un corps approprié. Le débat qui a été fait a été de
cette nature, c'est pour cela que je retiens de maintenir la
formulation.
Président - Je soumets au vote l'amendement n° 2 du groupe
"Fédération". Je précise que l'amendement du groupe "Arcobaleno" va
échouer après, au cas cet amendement ne soit pas approuvé:
Conseillers présents: 31
Votants: 7
Pour: 7
Abstentions: 24 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, Maquignaz, Nicco,
Pastoret, Perrin, Perron, Praduroux, Rini, Sandri, Stacchetti,
Vicquéry, Viérin Adriana, Viérin Laurent, Viérin Marco)
Le Conseil n'approuve pas.
Président - Egalement l'amendement du groupe "Arcobaleno" n'est
pas approuvé. Je soumets au vote l'amendement n° 3 du groupe
"Fédération":
Conseillers présents: 31
Votants: 4
Pour: 4
Abstentions: 27 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, Maquignaz,
Nicco, Pastoret, Perrin, Perron, Praduroux, Riccarand, Rini,
Sandri, Squarzino Secondina, Stacchetti, Vicquéry, Viérin Adriana,
Viérin Laurent, Viérin Marco)
Le Conseil n'approuve pas.
Président -Je soumets au vote l'article 5:
Conseillers présents et votants: 32
Pour: 25
Contre: 7
Le Conseil approuve.
Président - Je soumets au vote l'article 6:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 7:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 8:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 9:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 10:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 11:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 12:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 13:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 14:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote l'article 15:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
Président - Je soumets au vote le projet de loi dans son
ensemble:
Conseillers présents: 32
Votants: 27
Pour: 25
Contre: 2
Abstentions: 5 (Curtaz, La Torre, Riccarand, Salzone, Squarzino
Secondina)
Le Conseil approuve.
