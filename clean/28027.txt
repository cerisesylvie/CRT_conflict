Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 229 del 16 ottobre 1970 - Resoconto
OGGETTO N. 229/70 - Continuazione dell'esame del nuovo
Regolamento interno per il funzionamento del Consiglio regionale
(dall'articolo 21 all'articolo 50).
Articolo 21
Montesano (P.S.D.I.)
- Si continua l'esame del
Regolamento cominciando dall'art. 21.
C'è qualcuno che vuol fare osservazioni?
Manganoni
(P.C.I.)
- Scusi, Presidente, io qui mi
riferisco all'art. 21 ed anche a quelli seguenti, si riferisce
all'art. 27 "Esercizio dell'iniziativa". Forse era meglio
intervenire all'art. 27, ma siccome è tutto collegato, no, io
voglio porre un problema pratico, ed è questo: un Consigliere
regionale intende sottoporre un problema, anche non una legge, alla
Commissione. Praticamente come si deve comportare? Cioè, quale via,
quale procedura deve seguire?
Perché di questo se ne è già discusso, si ricorda, nel passato
Consiglio. Bisogna portare in Consiglio? No, deve essere il
Consiglio che dà mandato, insomma.
Ora, con il nuovo regolamento io penso che questo dovrebbe
essere chiarito nel senso che il Consigliere sa esattamente la via,
la procedura da seguire per portare un problema in discussione alla
Commissione.
Ecco, io pregherei di volermi illustrare, in base a tutti questi
articoli, questa procedura.
Montesano (P.S.D.I.)
- Ecco, una domanda specifica che fa
il Consigliere Manganoni, cioè a dire, in sostanza prospetta al
Consiglio l'eventualità che il Consigliere, oltre alla scontata
iniziativa per le proposte di legge, voglia rappresentare e
proporre all'esame di una Commissione un dato problema, è vero
Manganoni? Quale via deve seguire?
Io credo che sia corretto, ed anche più producente, che il
Consigliere segua la via che solitamente segue per le altre
iniziative, cioè l'iniziativa delle interrogazioni, delle
interpellanze, delle mozioni, della legge, l'iniziativa
legislativa, cioè la invia alla Presidenza del Consiglio.
Se questa iniziativa da parte del Consigliere comportasse degli
impegni che devono essere presi dalla Giunta, naturalmente il
Presidente del Consiglio, oltre che avviare la proposta alla
Commissione competente, dovrà sentire, a mio giudizio, anche la
Giunta per il parere che, su alcune questioni, può avere, in sede
di Giunta stessa. Però la via da seguire è quella di proporla alla
Presidenza del Consiglio.
Siccome il suo collega, e mio collega, il nostro collega Dolchi,
questa mattina diceva che deve essere tenuto, come è tenuto, un
registro di tutte le proposte che vengono fatte alla Presidenza del
Consiglio e che la Presidenza del Consiglio invia alle Commissioni,
è bene che ogni proposta, qualunque essa sia, passi dalla
Presidenza del Consiglio per poter dare un numero d'ordine alle
proposte stesse e una indicazione cronologica anche. Perché ci
possono essere delle proposte molto importanti le quali vengono
fatte non da un solo Consigliere, come è avvenuto, ma da vari
Consiglieri, di cui ogni Consigliere ha il diritto di vantarsene la
priorità. Quindi, perciò, bisogna che passino attraverso la
Presidenza del Consiglio, dove esiste un protocollo numerico e
datario delle proposte che vengono fatte dai Consiglieri.
Non so se sono stato chiaro. Ma è bene che per una organicità di
funzionamento delle commissioni, il tutto attraversi la Presidenza
del Consiglio per la distribuzione alle Commissioni.
Perché è avvenuto questo: un Consigliere andava in Commissione e
proponeva un argomento. Ora, l'argomento deve essere registrato da
qualche parte e la registrazione deve avvenire su quel famoso
registro che deve tener fede dell'attività anche del
Consigliere.
Manganoni
(P.C.I.)
- Fin qui va bene, per me è
soddisfacente la sua risposta. Poi la Presidenza del Consiglio,
dopo averla registrata, ecc. la trasmette alla Commissione
interessata, no?
Il Presidente di quella Commissione convocherà la
Commissione.
Montesano (P.S.D.I.)
- La mette all'ordine del
giorno.
Manganoni
(P.C.I.)
- D'accordo.
Montesano (P.S.D.I.)
- Ecco, adesso, su questo argomento
vuol intervenire il Vice Presidente Fosson al quale è data la
parola.
Fosson
(U.V.)
- Bisogna distinguere anche qui,
perché non so io, se una qualunque cosa che non interessa, così, a
uno gli salta il ticchio e dice: "la Commissione tale dovrebbe
parlare di questo problema", dovrebbe seguire una certa logica
perché altrimenti finiamo che le Commissioni consiliari si
sostituiscono ad un lavoro che deve essere fatto dalla Giunta.
E qui bisognerà fare attenzione perché qualche volta è già
successo che le Commissioni consiliari devono funzionare, secondo
il mio punto di vista, per esprimere dei pareri al Consiglio, per
facilitare la discussione in Consiglio. Devono discutere
specialmente su degli argomenti che vengono posti
dall'Amministrazione e che noi... quindi si va in vaglio
eventualmente critico di quello che prepara l'esecutivo.
Ora la questione dell'iniziativa c'è sempre, perché il Consiglio
ha la facoltà di presentare delle leggi, ha facoltà; bisognerà
vedere come fare, per altre questioni. Ma si dovrebbe poi fare
attenzione che le Commissioni non vengano degli organi consultivi
degli Assessorati, come qualche volta è capitato.
Perché qualche volta è capitato anche questo che certi Assessori
hanno detto: "ma, questo è un problema che è scottante" - io parlo
molto chiaramente - "questo problema è scottante, perché dobbiamo
prendere noi, come esecutivo, la decisione e di portare questo
argomento?"- Diciamo un po' alla Commissione che esamini, così
cominciamo a sentire quali sono i pareri e poi vedremo.
Questo è una cosa che è a doppio taglio e non mi pare che
debbano, le Commissioni consiliari, funzionare in questo senso.
Ora, che ci sia una possibilità anche di iniziativa da parte dei
Consiglieri, d'accordo, se il problema è un problema che si deve
esaminare.
Quando l'esecutivo vuol portare all'attenzione del Consiglio
qualche provvedimento, automaticamente ne vengono investite sia una
legge, sia un argomento importante, ne vengono investite anche le
Commissioni.
Ma ho voluto solo segnalare questo perché non bisognerebbe poi
avere una degenerazione in questo fatto, perché deve essere ben
chiaro qual è il limite, qual è lo scopo della Commissione.
Maquignaz
(D.P.)
- C'è un altro fattore ancora da
tener presente circa la procedura da seguire per la presentazione
di questi progetti di legge da parte dei Consiglieri.
Siccome sappiamo che ogni legge impegna poi il bilancio, a
parere mio il Presidente del Consiglio dovrebbe trasmettere queste
bozze, questi progetti di legge anche al Presidente della Giunta.
Perché quando c'è l'impegno del bilancio, secondo me la Giunta ne
deve essere informata per esaminarlo in sede preventiva.
Quindi, il Consigliere o i Consiglieri, presentano il progetto
di legge. Lo trasmettono al Presidente del Consiglio, però il
Presidente del Consiglio, oltre che alle Commissioni, lo dovrebbe
trasmettere anche al Presidente della Giunta, come organo, io dico,
collegiale.
Caveri
(U.V.)
- La questione sollevata
dall'Assessore Maquignaz verrà all'esame del Consiglio quando
esamineremo l'art. 22.
Anch'io sono dell'opinione che il progetto di legge debba essere
trasmesso dal Presidente del Consiglio alla Commissione o alle
Commissioni competenti, però che debba anche essere trasmesso alla
Giunta perché ne venga a conoscenza e che prenda anche le decisioni
al riguardo.
Andrione
(U.V.)
- Passiamo all'art. 22.
Manganone
(D.C.)
- Io sono d'accordo su quanto
dice Fosson. Però, di fatto, adesso cosa avviene? Avviene
esattamente l'opposto.
Non che l'Assessore... perché lui dice "non deve diventare
l'organo consultivo dell'Assessorato". Tutto dipende dal
significato che noi diamo all'organo consultivo dell'Assessorato.
Però se ogni Commissione nominata, effettivamente, - noi abbiamo
nominato una Commissione per ogni Assessorato praticamente, no?
Quella all'Agricoltura, al Turismo, ecc. - che naturalmente deve
interessarsi, dovrebbe almeno interessarsi dei problemi specifici,
in genere, di quell'Assessorato.
Perché è logico che un problema dell'Istruzione pubblica, beh,
non lo passeranno a quella dei Lavori pubblici e viceversa.
Però, di fatto, ben poco - io parlo delle Commissioni di cui
faccio parte - ebbene, le Commissioni non è che siano diventati gli
organi consultivi dell'Assessorato, ma anzi, io vedevo la nostra
Commissione, se non vado errato, correggimi Rollandoz, dalla nuova
Giunta non si è mai riunita.
Quindi che corresse il rischio di diventare l'organo consultivo
dell'Assessorato... beh io penso che, in 3-4 mesi, quant'è che si
sarebbe riunita. Ed abbiamo dei problemi noi sul tappeto!
Qui si parla sempre dei progetti di legge. Io sono d'accordo,
diceva l'Assessore Maquignaz, che deve passare dal Presidente della
Giunta e io sono d'accordo. Ma io non parlo solo dei progetti di
legge di cui ormai la procedura sappiamo qual è. Io parlo di altre
iniziative. Per esempio: qui c'è un problema da discutere, discusso
in Consiglio e demandato alle Commissioni, ma faccio un esempio
pratico per spiegare meglio.
Sulla questione di alcune di queste strade interpoderali, ecc.
che hanno un carattere turistico rilevante, ecc. - e si è detto in
una interpellanza presentata da Savioz - si è detto, bene
demandiamo alle Commissioni interessate cioè Lavori Pubblici e
Turismo affinché riferiscano in Consiglio. E questo lo si è detto,
mi pare, anche nella Giunta precedente, quindi 5-6-7 mesi fa, non
so quanto io, ben, la nostra Commissione di questo non ne ha mai
parlato. Uno.
Nella Commissione Lavori Pubblici precedente, vi faccio ancora
questo esempio, poi non continuo se no finisco stasera, si era
detto: il problema, per esempio, delle strade comunali,
manutenzione, sgombero neve delle strade comunali grava sul
Comune.
Noi sappiamo, si verificava una volta, si verifica anche adesso,
che tanti Comuni arrivano alla Regione e dicono noi non ce la
facciamo sia per la manutenzione, sia per lo sgombero neve,
sappiamo il bilancio dei Comuni, ecc., quindi veniteci in
aiuto.
Ora si era discusso, si era accennato in Commissione, senza
prendere delle decisioni, la possibilità, sia chiaro, che, visto
l'estensione della rete di strade carrozzabili comunali, in base al
chilometraggio, che la Regione faceva stabilire un quid annuo che
si dava a tutti i Comuni in base ai chilometri di strade comunali,
in modo che quelli non abbiano tutti gli anni da venire, il
Sindaco, dall'Assessore ai Lavori Pubblici e dire: non ce la
faccio, per favore mandami lo sgombero neve, mandami qui, mandami
là, e praticamente noi riduciamo i Sindaci un po' a dei
mendicanti.
Ma dei mendicanti, sia chiaro, non nel senso negativo, nel senso
che per gli interessi del loro Comune devono venire lì
dall'Assessore a dire: io non ce la faccio a sgomberare la neve o a
fare la manutenzione di questa strada e quindi, per favore
intervieni.
Io capisco, in genere gli Assessori sono comprensivi, però è
anche un po' umiliante questo. Invece, stabilendo quel criterio, le
cifre sono modeste, comunque che aiutino un po' questi Comuni a
mantenere queste strade, così risolverebbe il problema.
Anche di questo se ne era accennato, mi pare, molto tempo fa in
Consiglio, o comunque la questione è andata in Commissione.
Ora tutti questi problemi sono tutti fermi. Allora, vedi Fosson,
io non temo che la Commissione diventi l'organo consultivo, anzi
adesso le due Commissioni di cui io faccio parte sono certamente
l'opposto perché vengono completamente ignorate e tutti i problemi
che sorgono da parte dell'Assessorato, io non voglio mica fare
un'accusa agli Assessori, sia chiaro, però è una constatazione dei
fatti, le Commissioni, almeno questa qui non è mai stata convocata.
Ecco il problema.
Cioè io non ho i timori che hai tu; io ho il timore opposto
perché i fatti dimostrano che, almeno adesso, avviene
l'opposto.
Fosson
(U.V.)
- Io non vorrei essere frainteso su
quello che ho detto prima. Ora, dagli esempi pratici che ha portato
Manganoni, ad esempio il primo esempio pratico, mi sembra per me
superato tranquillamente perché se un problema o per una mozione o
per una interpellanza è stato portato in Consiglio, il Consiglio ha
deciso di mandare alla Commissione lo studio del problema,
automaticamente c'è già, la Commissione è già investita di questo
esame. Si tratterà forse, formalmente, che il Presidente del
Consiglio deve tener presente la volontà espressa dal Consiglio in
seduta ed, eventualmente, dire al Presidente della Commissione che,
richiamare il Presidente della Commissione, deve esaminare quel
dato punto perché è stato investito dal Consiglio.
Su questo punto non c'è niente da dire.
Sulla questione delle leggi sia d'iniziativa dei Consiglieri,
dei gruppi, della Giunta, una cosa o l'altra, è chiarissimo come
devono fare il loro iter attraverso la Commissione.
Ora, l'ultimo esempio che hai citato non so se è il più calzante
o che, però, ad un certo momento, come domani può essere investita
la commissione di studiare questo problema se il Consiglio non l'ha
investita e se l'organo esecutivo non l'ha investita.
Non può il singolo Consigliere dire, ad un certo momento, io
desidero che si parli di questo argomento in Commissione, perché mi
sembrerebbe un po' anacronista. Se questo problema interessa e
quindi viene presentata una interpellanza, una cosa o l'altra. O
l'iniziativa verrà presa dalla Giunta che dovrebbe essere la più
logica perché eventualmente se accetta dovrà vedere la questione
degli stanziamenti in precedenza e poi portarlo alle commissioni, o
altrimenti sarà la Presidenza del Consiglio che investe la
Commissione di vedere questo problema e la Commissione lo esaminerà
sentendo l'esecutivo per quello che è la parte finanziaria, si
capisce.
Ma una certa procedura per poter arrivare a interessare la
Commissione di un dato problema bisogna pur che ci sia, perché
altrimenti capiterebbe che cosa? Che qualunque Consigliere potrebbe
sollevare la questione e dire: io desidero che la Commissione sia
riunita per studiare questo problema.
Ecco, era in questo senso che voleva dire.
D'altra parte, proprio su questo, si era fatta una riunione
proprio dell'Ufficio di Presidenza e dei Capigruppo per discutere
un po' a fondo questo problema, per dare tutte le possibilità, per
non togliere nessuna possibilità ai Consiglieri, intendiamoci, ma
nello stesso tempo di regolamentare un po' questa parte.
Quindi io ero intervenuto solo, Manganoni, non... ho detto
quell'altra cosa perché era successa una volta un affare del genere
ed io ho detto chiaramente questo, no, praticamente, noi non
possiamo dare dei pareri solo così perché richiesti in separata
sede.
Montesano (P.S.D.I.)
- Io vorrei soltanto chiudere questa
discussione richiamando l'attenzione del Consigliere Manganoni sul
seguente art. 26, il quale specifica bene tutto il campo
d'iniziativa dei Consiglieri, del Presidente della Giunta e dei
Consiglieri quando dice: "proporre un progetto di legge o di
regolamento; proporre che le Commissioni consiliari permanenti o
una Commissione speciale siano incaricate di condurre studi e
ricerche ai fini delle elaborazione di progetti di legge o di
regolamento."
Quindi perciò è così ampio questo art. 26 che comprende anche le
sue proposte che devono essere fatte a norma di questo articolo
26.
Manganoni
(P.C.I.)
- Qui dice "proporre". Io mi
ero rivolto a lei...
(Montesano:
...la procedura) ...ecco,
la procedura.
Perché, d'accordo "proporre", adesso lei l'ha specificata, cioè:
il Consigliere fa una lettera diretta al Presidente del Consiglio.
Adesso lei l'ha chiarito...
Montesano (P.S.D.I.)
- Va ben. Io soltanto vorrei
proporre al Consiglio in merito all'art. 21, e questa aggiunta, in
riguardo a progetti di legge bocciati dal Consiglio per determinare
un termine per la riproposta. Questo bisogna che il Consiglio lo
esamini, cioè io proporrei che
"non possono essere assegnati
alle Commissioni progetti di legge che riproducono sostanzialmente
il contenuto di progetti precedentemente respinti dal Consiglio, se
non siano trascorsi sei mesi dalla data di reiezione".
Questa è
una dizione della Camera.
Se il Consiglio crede di accoglierlo è - diciamo così - una
chiarezza che noi diamo al nostro organo perché non si ripeta ad
iniziativa di un Consigliere, per esempio la proposta di una legge
che è stata bocciata un mese prima.
Il Consiglio è d'accordo su questo?
Allora, l'art. 21 comporta questo ultimo comma che io rileggo
"non possono essere assegnati alle Commissioni progetti di legge
che riproducono sostanzialmente il contenuto di progetti
precedentemente respinti dal Consiglio, se non siano trascorsi sei
mesi dalla data di reiezione"
. Chi approva l'articolo con
questo emendamento aggiuntivo, alzi la mano. Contrari?
Astenuti?
Il Consiglio approva.
Articolo 22
Montesano (P.S.D.I.)
- Nessuno fa osservazioni?
Chi approva alzi la mano, contrari? Astenuti? Il Consiglio
approva.
Articolo 23
Montesano (P.S.D.I.)
- Chi approva alzi la mano,
contrari? Astenuti? Il Consiglio approva.
Articolo 24
Montesano (P.S.D.I.)
- Chi approva alzi la mano,
contrari? Astenuti? Il Consiglio approva.
Articolo
25
Montesano (P.S.D.I.)
- Questa Commissione, come ho detto
stamattina, è una Commissione di nuova istituzione. Non è altro che
la Commissione che il Consiglio ha nominato per esaminare, per
predisporre questa bozza di Regolamento, Commissione che noi
intendiamo portare all'approvazione del Consiglio come Commissione
permanente per esaminare gli aggiornamenti del regolamento e
soprattutto, come dicevo, per dirimere le interpretazioni
discordanti sulla applicazione del Regolamento, cioè non
determinare questa responsabilità sulle spalle del Presidente del
Consiglio. Quando esiste una discrepanza sull'interpretazione del
Regolamento, che sia questa Commissione che possa dire la sua
parola.
Sinora era il Presidente del Consiglio che era un pochino
l'arbitro di questa situazione. Quindi questo è un esempio,
Consigliere Caveri, di non fare il dittatore qui.
Allora, articolo 25, chi è d'accordo alzi la mano. Contrari?
Astenuti? Il Consiglio approva.
Titolo V - Articolo 26
Montesano (P.S.D.I.)
- Osservazioni? - Chi approva alzi
la mano, contrari? Astenuti? Il Consiglio approva.
Articolo
27
Montesano (P.S.D.I.)
- A questo punto, all'articolo 27,
per una maggiore chiarezza, al secondo comma, primo rigo,
"Le
proposte di provvedimenti che importino aumento di spese"
, tra
"importino"
e
"
aumento"
io proporrei di
aggiungere
"direttamente o indirettamente".
Sono quei provvedimenti di carattere finanziario che devono
essere visti in riguardo al bilancio della Regione. Quindi possono
portare sia direttamente che indirettamente un cambiamento
sull'impostazione del bilancio.
D'accordo nell'aggiungere queste due parole?
Dolchi (P.C.I.)
- D'accordo per aggiungere queste due
parole. Proporrei anche che alla fine della frase del primo comma
si mettesse "virgola", e che fosse aggiunto, nello spirito
dell'intervento che ho fatto stamattina,
"che dall'Ufficio di
Presidenza sono numerate e iscritte nel registro
cronologico".
Così mi sembra che l'iter sia più completo e definitivo.
Montesano (P.S.D.I.)
- Mi pare che ci sia già, Pramotton,
non esiste già un articolo in cui viene considerato il...
(voce)
Dolchi (P.C.I.)
- Nel 115 si parla solo dell'esistenza di
questo benedetto registro di cui ho già parlato parecchie volte.
Ancora non si è trovato, in un articolo, l'opportunità per lo meno
di chiarire che al momento in cui questi progetti, questi disegni,
sono presentati vengono iscritti sul registro cronologico.
Montesano (P.S.D.I.)
- Ma non lo vuoi inserire qui
all'ultimo comma?
Dolchi (P.C.I.)
- Si può inserire qui.
"A norma del
precedente articolo, le proposte con relativi memoriali, che
dall'Ufficio Presidenza
- come eravamo rimasti d'accordo che si
inserisse all'art. 14 -
sono numerati e iscritti nel registro
cronologico
". Quindi diventa automatico.
Montesano (P.S.D.I.)
-
"...che a cura dell'Ufficio
Presidenza vengono iscritti e numerati sul registro di cui all'art.
115".
Ha preso nota Pramotton? (
Pramotton
: ma direi che
non dall'Ufficio di Presidenza, ma dagli Uffici della Presidenza)
...è meglio:
"dagli Uffici della Presidenza".
Allora ci sono questi emendamenti aggiuntivi. Il Consiglio li
accoglie?
Benzo
(D.P.)
- Mi pare che l'aggiunta
"direttamente o indirettamente"
non significhi nulla in
quanto se queste proposte di provvedimento importano una maggiore
spesa o una minore entrata è pacifico, è logico che debbano
prevedere, indicare dei conseguenti provvedimenti di carattere
finanziario.
È sempre direttamente collegato, non potrà mai esserlo
indirettamente, perché o c'è un aumento di una maggiore spesa o c'è
una diminuzione. E quindi si è obbligati a... quindi è un di più,
non è... l'indirettamente non significa... quando dice già:
"qualsiasi proposta di provvedimenti che importi un aumento o
riduca le entrate"
è obbligatorio che ci sia il conseguente
provvedimento finanziario.
Montesano (P.S.D.I.)
- È più ampio, sa, è più
esplicativo.
Benzo
(D.P.)
- No, non aggiunge niente, non toglie
niente, perché l'indiretto non c'è mai, non può mai esserci.
Montesano (P.S.D.I.)
- La modifica di prima è "
A cura
degli Uffici di Presidenza vengono iscritti e numerati sul registro
cronologico di cui all'art. 115".
Per me, le parole
"direttamente o indirettamente"
sono
parole che ampliano le possibilità, cioè ampliano l'eventualità...
sono più esplicative. Comunque non hanno importanza sostanziale, si
può lasciare il provvedimento così com'è e tenerlo, dato che lei è
un rappresentante della Giunta, se si accontenta così, perché
questo è fatto.
Allora è proposto l'art. 27 con i due emendamenti. Presentato il
primo dal Consigliere Dolchi, che io ho letto, ed il secondo dal
Presidente del Consiglio, e quindi l'articolo viene messo in
votazione con quei due emendamenti.
Chi è d'accordo alzi la mano. Contrari? Astenuti? Il Consiglio
approva.
Articolo 28
Montesano (P.S.D.I.)
- Chi chiede la parola su questo
articolo 28?
Tonino (P.S.I.U.P.)
- Io propongo che, in luogo, dove si
dice
"le firme di almeno tremila elettori, autenticate da un
notaio o dal Sindaco"
, anziché
"dal Sindaco"
si corregga
"dai Sindaci"
, perché qui, in Valle d'Aosta, i Comuni che
superano i 300 abitanti sono pochi, quindi se due Comuni si mettono
assieme per un progetto di legge, ovviamente bisogna tener conto
che ci sono due Sindaci. Quindi
"dai Sindaci dei Comuni di
residenza"
di questa iniziativa popolare.
Montesano (P.S.D.I.)
- Qui dice
"dal Sindaco del
Comune di residenza"
, ma la residenza è una! Dunque io credo
che qui sia chiaro
"autenticate da un notaio o dal Sindaco del
Comune di residenza".
Allora, Tonino?
Tonino (P.S.I.U.P.)
- Non vorrei che fosse contestato un
domani, insomma.
Da un notaio e dal Sindaco di residenza e si parla di 3000
elettori che possono presentare il progetto di legge, no. E possono
presentare il progetto di legge 1500 abitanti di Pont-Saint-Martin
o di Donnaz oppure di Courmayeur e di La Salle, ma è ovvio che ci
vuole il benestare "dei Sindaci" di questi Comuni che presentano il
progetto di legge. Bisognerebbe chiarire questo aspetto qui.
Montesano (P.S.D.I.)
- Scusi, Tonino, per favore, non è
che ci voglia il benestare dei Sindaci, ci vuole soltanto
l'autentica della firma dei richiedenti, dei sottoscrittori, di
questa proposta di legge.
Non ci vuol nessun beneplacito del Sindaco. Il Sindaco è
chiamato soltanto ad autenticare la firma, cioè a dire che la firma
di Montesano è quella lì e basta.
Dolchi (P.C.I.)
- Penso che l'obiezione di Tonino sia
questa: se è messo solo al singolare rimane il dubbio che
l'iniziativa popolare del Comune di Donnaz, che non raccoglie 3000
elettori, non possa essere suffragata o appoggiata da altri
cittadini di altri Comuni perché è il solo Sindaco di Donnaz che
può autenticare la firma, ma mi sembra però che l'interpretazione
sia abbastanza facile nel senso che ogni Sindaco è l'Ufficiale
responsabile, è come il Notaio quello che autentica la firma;
mentre il Notaio può autenticare le firme di tutti i cittadini, di
tutti i Comuni della Valle, il Sindaco può autenticare le firme
solo dei cittadini che sono residenti nel suo Comune.
Quindi il Sindaco di Pont-Saint-Martin autenticherà 100 firme di
Pont-Saint-Martin. Quello di Donnaz, 50 di Donnaz, quelli di Aosta,
1000 di Aosta, ecc. ecc.
Poi, la somma di tutte queste autenticazioni formano le 3000.
Ecco, mi sembra che sia accettabile così, perché il Notaio è chiaro
che può autenticare le firme di tutti i cittadini della Valle,
indipendentemente dal luogo di residenza, mentre dal Sindaco, al
singolare, si richiede l'autentica della firma del cittadino che
abita nel proprio Comune, cioè nel Comune il cui Sindaco autentica
la firma.
Tonino (P.S.I.U.P.)
- Io vorrei mettermi al posto del
Sindaco di un qualsiasi Comune e, conoscendo l'art. 28 che
disciplina questo regolamento, non mi sentirei di firmare una
iniziativa popolare conoscendo che questa deve comportare 3000
elettori, mentre il mio Comune ha solo 1500 elettori. Io ritengo
che qui si dovrebbe precisare un qualche cosa, insomma...
Dujany
(D.P.)
- Mi pare di aver capito la
preoccupazione del Consigliere Tonino che il numero dei
sottoscrittori sia subordinata al Sindaco di un determinato Comune.
Ora, i sottoscrittori possono essere distribuiti in tutti i Comuni
della Valle. La funzione del Sindaco è solo quella di riconoscere
che la firma è quella del sottoscrittore.
Quindi l'iniziativa dipende dai cittadini, non dipende dai
Sindaci dai singoli Comuni.
Direi che l'azione del Sindaco è puramente un'azione del Notaio.
Quindi mi pare che sia indipendente dal problema del numero dei
firmatari e del numero dei ricorrenti.
Al 2° comma, vorrei chiedere al Consiglio di voler fare una
piccola modifica. Si dice al 2° comma
(lo legge)...
Prima
"delle Commissioni"
proporrei
"all'esame della Giunta e
delle Commissioni o delle Commissioni consiliari competenti"
,
cioè aggiungere
"della Giunta"
. Per evitare, naturalmente,
che la Giunta non sia messa a conoscenza di una iniziativa di
questo genere.
Montesano (P.S.D.I.)
- Allora rimane fermo il primo
comma, dopo le spiegazioni che sono state date al Consigliere
Tonino, e si propone il secondo comma con l'aggiunta delle parole
"della Giunta"
, presentate dal Presidente della Giunta, e il
testo rimane identico e il tutto viene portato al voto del
Consiglio.
Chi è favorevole alzi la mano, contrari? Astenuti? Il Consiglio
approva.
Articolo 29
Montesano (P.S.D.I.)
- Chi approva alzi la mano,
contrari? Astenuti? Il Consiglio approva.
Titolo VI - Articolo 30
Montesano (P.S.D.I.)
- A questo articolo io vorrei
riferirmi precisamente al 1° comma, alla parola
"recapitare",
che io proporrei di cambiare in
"diramare"
o
"trasmettere".
Perché vi dico questo?
Perché il recapito tante volte è stato impossibile, specialmente
durante le vacanze. L'ultimo esempio è stato quello del Consigliere
Manganoni, che era assente. Un'altra volta è capitato al
Consigliere Savioz, mi pare. Perciò la responsabilità del recapito
non può essere tale da impedire la convocazione del Consiglio.
Quindi proporrei di cambiare la parola
"recapito"
in
"da trasmettere o da diramare".
"
Diramare
" è usato
negli altri regolamenti "
o trasmettere"
.
"
Trasmettere
"? Benissimo.
Allora l'articolo va modificato con la parola
"
trasmettere
" invece di "
recapitare
" e va posto ai
voti. Chi è d'accordo alzi la mano, contrari? Astenuti? Il
Consiglio approva.
Articolo 31
Dujany
(D.P.)
- Una piccolissima informazione
formale. Le lettere di convocazione debbono precisare: il luogo, il
giorno e l'ora dell'adunanza. Forse, anziché
"il giorno"
è
più proprio mettere
"la data e l'ora dell'adunanza".
(Voci)
Montesano (P.S.D.I.)
- No, il giorno, sarebbe quel giorno
della settimana, nevvero.
"
La data e l'ora"
. Va bene, noi metteremo la data e il
giorno come si è fatto sempre. L'uno e l'altro.
Chi approva alzi la mano, contrari? Astenuti? Il Consiglio
approva.
Articolo 32
Montesano (P.S.D.I.)
- A questo punto, io proporrei, al
secondo comma, dove è scritto
"È convocato in sessione o in
adunanza straordinaria...".
Può avvenire, come è avvenuto, che
il Presidente del Consiglio ritenga, per necessità che non dipendi
dalla sua volontà, di dover convocare d'urgenza il Consiglio. Con
questo articolo, il Presidente del Consiglio rimarrebbe amputato di
una iniziativa, la quale è così connessa alla sua carica per
ragioni di espletamento del suo mandato, cioè la seduta
straordinaria può essere convocata anche dal Presidente del
Consiglio quando ne ravvisi l'opportunità o ci siano degli
avvenimenti.
Quindi, perciò, il secondo comma io lo proporrei modificato in
questo modo:
"È convocato in adunanza
- togliendo "sessione"
-
straordinaria per iniziativa del Presidente del Consiglio o su
richiesta del Presidente della Giunta regionale o di almeno un
terzo dei Consiglieri, entro i venti giorni della
richiesta".
È d'accordo il Consiglio?
Cioè rimane sempre la richiesta del Presidente della Giunta e
del Consigliere sennò il Presidente del Consiglio non potrebbe
convocare un'adunanza straordinaria, che può essere determinata da
avvenimenti, perché non è contemplato dal Regolamento.
Dujany
(D.P.)
- Questo emendamento mi lascia un
po' perplesso rispetto alla prassi seguita sino ad ora. Mi pare che
sino ad ora la prassi era questa: il Consiglio veniva convocato dal
Presidente del Consiglio in sessione ordinaria, in sessione
straordinaria era convocato dal Presidente del Consiglio su
richiesta del Presidente della Giunta e dei Consiglieri.
Naturalmente, con questa nuova norma, si tratta di cambiare
quella che è la prassi che abbiamo seguito sino ad oggi. È
esatto?
Montesano (P.S.D.I.)
- Non è la prassi che viene
cambiata, è una aggiunta.
Cioè a dire: io prospetto al Consiglio, se c'è un avvenimento
che determina la necessità o l'opportunità di una adunanza
straordinaria, cioè può il Presidente del Consiglio diramare gli
avvisi di convocazione straordinaria?
Non lo può fare perché non esiste un disposto del
Regolamento.
Savioz
(P.C.I.)
- Mi sembra sia giusto, giusto per
il fatto che se eventualmente un qualsiasi avvenimento, di un
qualunque genere possa determinare la necessità di convocare il
Consiglio, a mio modesto avviso, non è giusto che il Presidente
debba aspettare che questo avvenga tramite la richiesta del
Presidente della Giunta, o tramite la richiesta di un terzo dei
Consiglieri.
Quindi il Presidente - che è la massima carica del nostro
Consiglio - deve avere la possibilità di convocare i Consiglieri
quando lo ritiene opportuno. Quindi io sono d'accordo.
(voce:
non è mica giusto, però...)
Dujany
(D.P.)
- No, non è niente di eccezionale.
Cioè, ad un certo momento, scusatemi il termine, in teoria il
Consiglio potrebbe essere chiamato, diciamo, a riunioni a tambur
battente in via continuativa senza che la Giunta abbia la
possibilità di saperlo preventivamente e senza sapere esattamente
quali sono gli oggetti all'ordine del giorno, e senza essere
preparata per rispondere. Questo è il pericolo.
Naturalmente i problemi dobbiamo sempre vederli spinti ai loro
limiti, non nei casi normali.
Ma, quando si ammette un principio non sappiamo mai dove andiamo
a finire.
Montesano (P.S.D.I.)
- Ora, se questo non passa, e
naturalmente può avvenire l'eventualità, in qualsiasi tempo,
presente e futuro, che ci sia necessità di convocare il
Consiglio.
Se non c'è l'iniziativa al di fuori del Consiglio, dell'Ufficio
di Presidenza, il Consiglio non si può convocare in adunanza
straordinaria.
Dujany
(D.P.)
- Questa osservazione: la nostra,
fortunatamente, è ancora una gestione abbastanza familiare. Qualora
ci sia la necessità di convocare il Consiglio, mi pare che i
rapporti tra la Presidenza della Giunta e la Presidenza del
Consiglio sono così... per cui diciamo, formalmente, si superano
questi problemi.
Non so, se vogliamo immettere questo nuovo criterio, certo che è
un nuovo principio rispetto ad una prassi seguita sino adesso.
Caveri
(U.V.)
- Io propongo che si lascino le cose
come prima e cioè che il Consiglio venga convocato su proposta
della Giunta oppure di un terzo dei Consiglieri.
Balestri (P.S.I.)
- Pensavo che se questa è una assemblea
legislativa, ad un certo momento, come Consiglio, anche il
Presidente, in determinati casi... ora è logico che se poi ne
diventa un abuso su argomenti pertinenti della Giunta questo non è
simpatico, ma su altri argomenti possa anche convocare il
Consiglio.
Savioz
(P.C.I.)
- Io penso che la questione di
competenza sia determinata dal nostro Regolamento ed è ovvio che il
Presidente del Consiglio non potrà convocare l'assemblea regionale
portando all'ordine del giorno dei provvedimenti che sono
squisitamente di competenza della Giunta e della Giunta stessa,
tenuto conto delle varie questioni che sono inerenti
all'Amministrazione regionale.
Però, avere un Presidente di un consesso di questo genere qui,
che non possa riunire il Consiglio senza essere sollecitato o
richiesto da parte dei Consiglieri o dal Presidente della Giunta,
mi pare che non sia molto giusto. Io insisto ancora nel dire che,
per quelle ragioni particolari per le quali dovesse essere
necessario la convocazione del Consiglio, è giusto che il
Presidente del consesso possa convocare il suo Consiglio.
Andrione
(U.V.)
- Di fatto la convocazione del
Consiglio ha un significato politico. Lo Statuto ha già stabilito
precisamente le cose.
Ma comunque, per rispondere a Savioz e a Balestri, è vero quello
che Caveri e Dujany volevano dire e cioè fanno riferimento allo
Statuto. Di fatto la convocazione del Consiglio ha un significato
politico, ed è giusto sottomettere questa convocazione all'organo
politico: la Giunta, o almeno ad un terzo dei Consiglieri, cioè un
numero poderoso di Consiglieri nei confronti del Consiglio stesso,
perché, se no, si potrebbe fare una convocazione, senza arrivare
agli estremi cui arrivava Dujany prima, cioè arrivare agli estremi
di fare una convocazione para-politica del Consiglio, cioè su un
argomento assolutamente... almeno, che non può essere votato perché
manca la maggioranza.
Capisci quello che voglio dire, Savioz?
Quindi, un problema politico come la convocazione del Consiglio
deve essere regolato secondo lo Statuto.
Caveri
(U.V.)
- La proposta fatta urta contro il
disposto dell'art. 20 dello Statuto. L'art. 20 dello Statuto
distingue le sessioni in ordinarie e straordinarie e stabilisce che
in sessione ordinaria il Consiglio è convocato dal suo Presidente
in sessione ordinaria nella prima seduta di aprile e di ottobre di
ogni anno, e quindi allora convocazione da parte del Presidente del
Consiglio, e in sessione straordinaria su richiesta del Presidente
della Giunta regionale o di almeno un terzo dei Consiglieri.
Quindi non si può mica cambiare questo sistema. Questo sistema è
stabilito dallo Statuto ed un qualsiasi altro sistema sarebbe
anticostituzionale perché anti-statutario. È chiaro.
Fosson
(U.V.)
- Concordo con la questione
dell'art. 20 dello Statuto e, a chiarimento anche delle possibilità
che ha il Presidente del Consiglio, va detto che nel nuovo
Regolamento noi abbiamo esteso, cioè è stata estesa molto la
questione della sessione ordinaria, mentre prima si parlava di
sessione ordinaria ad aprile e ottobre e poi quasi tutti gli altri
consigli erano straordinari, noi, in questo Regolamento che stiamo
approvando abbiamo dato un'estensione alla sessione ordinaria che
copre la sessione di aprile che si estende sino alla fine di
luglio, e la sessione di ottobre che si estende fino alla fine di
marzo.
Quindi la vera e propria convocazione straordinaria, come si
dovrebbe intendere in base allo Statuto, che resta limitata alla
richiesta della Giunta e di un terzo dei Consiglieri, è proprio una
questione straordinaria, perché altrimenti il Presidente del
Consiglio avrebbe facoltà, nella sessione ordinaria, di convocare
il Consiglio.
Montesano (P.S.D.I.)
- Va bene. Allora l'art. 32 rimane
così come è formulato. Viene messo ai voti. Chi approva alzi la
mano. Contrari? Astenuti?
Il Consiglio approva.
Articolo 33
Montesano (P.S.D.I.)
- Qui c'è la solita questione di
adunanze e sedute. Non voglio tornare su, ormai nella prassi si
parla di sedute e quindi lasciamo così le cose come sono.
Chi approva...
Ramera (D.C.)
- D'accordo che questo è già stato attuato,
praticamente, però ritengo, non so se è possibile, dato che il
periodo delle vacanze è più luglio-agosto che agosto-settembre, se
non fosse meglio fare la sessione di primavera da aprile a fine
giugno, lasciando luglio e agosto liberi e riprendendo a settembre
le sessioni.
Che poi rientra normalmente anche quella di ottobre. Mi scusino
i Segretari.
Montesano (P.S.D.I.)
- E allora io proporrei, anche per
gli inconvenienti che si sono avverati nell'estate scorsa, cioè dal
15 luglio al 15 settembre. Almeno tutti i Consiglieri hanno...
Allora: la sessione primaverile si articola in 8 sedute, nei
mesi da aprile al 15 luglio. Mettiamo dal 1° aprile al 15 luglio.
Dalla prima settimana di aprile al 15 luglio compreso, perché lo
Statuto parla della prima settimana.
Siggia
(P.C.I.)
- Però, allora, sono 7...
(voci)
Due a luglio - nel primo gruppo è ..., 13 nel secondo.
Montesano (P.S.D.I.)
- Allora
"si articola in 7 sedute
dalla prima settimana di aprile al 15 luglio compreso".
La sessione autunnale si articola in 13 sedute dalla prima
settimana di ottobre, anzi dal 15 settembre...
Fosson
(U.V.)
- Un momento. Se vediamo qui,
veniamo in contrasto di nuovo con lo Statuto perché sullo Statuto è
fissato che le sessioni ordinarie vanno: la prima settimana di
aprile e la prima settimana di ottobre. Sul regolamento non
possiamo abolire quello che è detto dallo Statuto.
Discussione generale
Fosson
(U.V.)
- Ad un certo momento, su questo, si
potrà vedere all'atto pratico, senza Regolamento qui, perché se il
Consiglio sarà d'accordo di fare queste sessioni così, la prima,
quella di settembre, la farà come una sessione, una seduta
straordinaria.
Montesano (P.S.D.I.)
- Sì, ha ragione il Vice Presidente
Fosson, perché qui ci metteremo in un conflitto col disposto
statutario e non so come ne potremmo venire fuori.
Allora il Consiglio cosa vuol decidere?
Lasciamo com'era? Va bene. Tutto annullato. Allora non c'è altro
che da mettere ai voti. Chi approva alzi la mano, contrari?
Astenuti? Il Consiglio approva.
Articolo 34
Montesano (P.S.D.I.) -
Osservazioni?
(voce)
Su
quale articolo? Sul 33?
Allora, annullata la votazione, la rifacciamo.
Dujany
(D.P.)
- Vi chiedo scusa. Solo un
chiarimento.
"La prima seduta di ogni mese è prevalentemente destinata
allo svolgimento delle interrogazioni, interpellanze e
mozioni".
Che cosa vuol dire questo "
prevalentemente
"?
Montesano (P.S.D.I.)
- Questo era stato già
approvato.
Dunque, la prima seduta, nell'approvazione che è stata fatta il
27 novembre 1968, l'ha già approvato il Consiglio, non è un qualche
cosa che viene proposto adesso.
(voce)
Allora lasciamo com'è?
Chi approva alzi la mano, contrari? Astenuti? Il Consiglio
approva.
Articolo 34
Pedrini
(P.L.I.)
- Al 2° comma dell'art. 34
"...dei Consiglieri che intervengono all'adunanza dopo
l'apertura
- fin qua ci siamo -
e dei quelli che si
allontanano dalla sala delle adunanze"
. A parte che io sono uno
di quelli che si allontanano, ma è bambinesco questo! Voi dovete
pensare che ogni volta che uno esce, secondo questo - e penso che
loro lo debbano fare - loro debbano mettere, e Pollicini mi
conforta, debbano mettere: Germano è uscito dalle 10 ed è entrato
alle 10,05.
Montesano (P.S.D.I.)
- Per le votazioni.
Pedrini
(P.L.I.)
- Solo per le votazioni allora,
ma qua non è specificato!
Andrione
(U.V.)
- Consigliere Pedrini io l'ho già
scritto come "allontanato permanente".
Montesano (P.S.D.I.)
- Non c'è scritto, ma è compito del
Segretario, al fine di essere precisi nella stesura...
Pedrini
(P.L.I.)
- Allora ecco, mi scusi
"Prende altresì nota dei nomi dei Consiglieri presenti a
ciascuna votazione".
Anche come forma italiana io mi richiamo
all'Avv. Andrione che in questo è un latinista abbastanza esperto,
mi deve dare atto che questa forma italiana non è corretta.
Abbia pazienza, noi ci ripetiamo due volte.
Andrione
(U.V.)
- Primo, con quell'immeritato
titolo di latinista, perché ero l'ultimo della classe in materia,
repetita iuvant, ripetere due volta la stessa cosa è
profittevole.
Comunque i concetti sono due: quelli che si allontanano dalla
sala delle adunanze, si allontanano per un tempo determinato, per
esempio, senza voler fare alcuna allusione al Partito Liberale,
normalmente, alle 7, questo Gruppo si allontana...
(ridendo)
Pedrini
(P.L.I.)
- ...
ridendo
Andrione
(U.V.)
- Allontanarsi è un concetto
differente dalla presenza alle votazioni. Ci sono due aspetti della
cosa.
Io per esempio adesso sono andato a telefonare, mi sono
allontanato, però sono stato presente alle votazioni perché sono
caduto bene e quindi devo computarmi nel computo dei presenti alla
votazione.
Pollicini (D.P.)
- Io ho notato negli appunti, mi pare
anche del Segretario generale, quando uno esce, 10,15 l'ora di
uscita; evidentemente viene poi cancellata all'ora di entrata. Non
esiste quindi questa registrazione delle uscite.
Comunque, siccome non si sa quando avvengono le votazioni, si
rischia sempre, perché non si sa quando avvengono le votazioni.
Andrione
(U.V.)
- No, no. Se all'interno della
discussione di un argomento per esempio esce il Consigliere Caveri
e con rapidissima mossa entra da quella porta, non si può dire che
è stato assente alla discussione e quindi alla votazione. È una
cosa differente allontanarsi, prendere nota dei presenti votanti...
(voce)
...Ma, infatti, lei diceva che è la stessa cosa, ed
io dico che non è vero, si dicono due cose differenti.
Bordon, no, no, la calma è la nostra virtù principale...
(voce) ...
In questo caso, di fronte a tanta ostilità seggo e
taccio.
Pedrini
(P.L.I.)
- Si può fare una proposta?
Scriviamo "quelli che si allontanano definitivamente". Mettiamo la
parola "definitivamente".
Montesano (P.S.D.I.)
- E che ne sappiamo noi se si
allontanano definitivamente? Si ricordi, Consigliere Pedrini, che
un tempo era scritto che per allontanarsi ci doveva essere il
permesso del Presidente del Consiglio. Non l'ho fatto io quel
Regolamento, ma era effettivamente un regolamento che aveva... era
scritto questo; io l'ho fatto abolire.
Ora non è una innovazione questo articolo perché riproduce
esattamente quello che era il Regolamento del 1949, art. 21.
Abbiamo copiato.
Pedrini
(P.L.I.)
- ... e quindi di quelli che
segnano e non segnano. Posso dire però, e desidero che venga messo
a verbale, che per me la cosa non è liberale, è una costrizione di
persona. Punto e basta.
Bordon (D.C.)
- Pedrini... come è stata interpretata sino
adesso è ben andata bene, quindi la si può lasciare forse così.
Adesso è uscito l'Avv. Caveri, non ha chiesto il permesso, cosa
dovrebbe succedere?
Allora, se esco anch'io adesso, e chiedo il permesso, non vi
dico dove devo andare, ma vi chiedo il permesso.
Montesano (P.S.D.I.)
- Sentite, egregi colleghi, Voi, il
Regolamento mi sembra che in certe situazioni lo volete applicare
così per quello che non è scritto e non applicare per quello che è
scritto.
Il vecchio Regolamento diceva questo - avete il codice davanti?
- c'è scritto: "i Consiglieri che intervengono all'adunanza dopo
l'apertura e di quelli che, con il consenso, del Presidente del
Consiglio". C'è scritto questo nel vecchio Regolamento.
Caro Bordon c'è scritto questo, non l'ho fatto io, l'hanno fatto
gli altri. L'abbiamo abolito questo, perché? Perché era una
stortura.
Allora, chi approva alzi la mano... Il Consiglio approva. Allora
un contrario.
Articolo 35
Dolchi (P.C.I.)
- Ritengo che il terzo comma
dell'articolo 35 sia in contrasto con l'articolo 21 dello Statuto,
l'art. 21 dello Statuto dice:
"le deliberazioni del Consiglio
della Valle non sono valide se non è presente la maggioranza dei
suoi componenti",
e lo Statuto non prevede altre cause o
condizioni, per cui il numero dei suoi componenti, che all'art. 16
è precisato che il Consiglio della Valle è composto di trentacinque
Consiglieri, rimane quindi nel numero di 35. Pertanto il terzo
comma che stabilisce alcune particolari ragioni o condizioni per
modificare questo numero, secondo me è in contrasto con l'articolo
21, per cui proporrei la soppressione del terzo comma
completamente, tenuto conto che anche poi in queste particolari
considerazioni che potrebbero far diminuire il numero dei
componenti, c'è per esempio quella delle dimissioni date e non
ancora accettate che non mi sembra possa essere considerato valido
in quanto il Consigliere che ha dato le dimissioni, fino al momento
dell'accettazione di queste dimissioni può sempre revocarle. Quindi
non può ancora, eventualmente, questa dimissione del numero, essere
considerato per stabilire la maggioranza.
Ma indipendentemente da queste considerazioni, mi sembra che sia
valido il problema di fondo, cioè che lo Statuto prevede la
maggioranza dei suoi componenti, l'art. 16 prevede che i componenti
sono 35, nello Statuto non esistono altre considerazioni per far
diminuire questo numero e quindi il comma 3° sia in contrasto per
cui propongo la soppressione.
Caveri
(U.V.)
- Mi associo a quanto detto dal
Consigliere Dolchi, nel senso che questo art. 35 è contrario a
quanto dicono l'articolo 16 e l'articolo 21 dello Statuto.
Aggiungo, aggiungo che la prima bozza di Regolamento, di questo
Regolamento, era stata mandata al Direttore della Segreteria del
Senato, Giannuzzi, il quale aveva espresso parere contrario alla
formulazione di questo art. 28 e aveva proposto il testo seguente:
"le adunanze non sono valide se non è presente la maggioranza dei
componenti il Consiglio". Questo in conformità all'art. 21 dello
Statuto, "le deliberazioni non sono valide se non sono a
maggioranza dei presenti salvo che sia prescritta la maggioranza
speciale". Anzi mi accorgo che il testo proposto dal Giannuzzi,
Direttore della Segreteria del Senato, non è che la ripetizione
dell'art. 21. E il Giannuzzi aveva censurato quella dizione che
viene fuori dal 3° comma dell'art. 35 di questa bozza di
Regolamento. Quindi io mi associo a quello che ha detto il
Consigliere Dolchi e chiedo la soppressione del terzo comma pur
dichiarandomi favorevole al primo e al secondo comma.
Montesano (P.S.D.I.)
- Ora, a questo punto io vorrei fare
un'interrogazione al Consiglio, e sollecito anche una risposta: lo
Statuto non parla di validità di sedute ma parla soltanto di
validità di deliberazioni, ciò a dire che le deliberazioni non
possono essere, l'articolo 21, non possono essere prese se non è
presente la maggioranza dei componenti del Consiglio e le stesse
deliberazioni non sono valide se esse non sono approvate dalla
maggioranza dei presenti. Questa è la dizione dello Statuto. Io
intendo domandare al Consiglio se si deve considerare la validità
della seduta anche quando il Consiglio non è chiamato a votare, per
esempio...
(voce)
...si riunisce in una giornata in cui ci
sono interrogazioni e interpellanze, al Parlamento, per esempio, ci
sono interpellanze e interrogazioni in cui esiste l'interpellante e
il Ministro, il Sottosegretario che risponde, c'è un'adunanza di
carattere commemorativo, non è necessario che ci sia il numero
legale. Questo è il punto, cioè le adunanze possono essere valide
ed è giusto che siano valide se c'è la maggioranza dei suoi
componenti, ma ci sono delle situazioni in cui per esempio tutto il
tempo noi siamo qui, un'ora e mezza, due ore, per dare espletamento
alle interrogazioni e alle interpellanze, il Presidente potrebbe
benissimo dare andamento ai lavori del Consiglio anche se sono in
dieci. Questo è il punto che io vorrei mettere.
Caveri
(U.V.)
- L'argomentazione del Presidente
del Consiglio è una argomentazione capziosa e lo dimostro subito,
perché allora sarebbe valida una, si vogliono quasi stabilire due
tempi in una adunanza del Consiglio. Allora, fino a quando si fa la
commemorazione di Nasser la seduta è valida, fino a quando si fa la
commemorazione di Nasser, poi quando si incomincia ad esaminare un
determinato problema che richiede una votazione allora l'adunanza
non è più valida. Ora, non si può fare una distinzione di questo
genere, perché si fanno le adunanze, perché si fanno le sedute del
Consiglio regionale per dibattere degli argomenti che poi sfociano
fatalmente in una votazione, altrimenti il Consiglio che cos'è,
allora il Consiglio regionale diventa un'accademia dove si discute
dell'immortalità dell'anima o di argomenti del genere. No, la
seduta del Consiglio è una riunione, un'adunanza nella quale si
dibattono degli argomenti e poi si arriva ad una votazione.
Soltanto così ha senso una seduta del Consiglio regionale. La
distinzione del Presidente del Consiglio è una distinzione
puramente artificiosa che cerca di far passare dalla finestra
quello che non può passare per la porta.
Quindi io insisto perché venga soppresso il 3° comma dell'art.
35.
Germano (P.C.I.)
- Finora la prassi ha voluto che in
Consiglio perché l'adunanza fosse valida ci fossero diciotto
Consiglieri. All'inizio della seduta il Presidente diceva,
cerchiamo di essere in diciotto per votare. Lei mi dice, la
questione delle interrogazioni, delle interpellanze, potrebbe
essere: tanto abbiamo visto finora che non c'è stata nessuna seduta
dedicata solo a questo. Direi ancora di più, se domani ci fosse una
seduta dedicata a questo non sarebbe uno spettacolo civico, vedere
un Assessore che risponde a tre Consiglieri che ascoltano
l'interrogazione, lo spettacolo della Camera dei Deputati non è
serio in quell'occasione, perché dobbiamo metterci noi a fare
queste cose? È normale, la prassi che abbiamo seguito finora è
stata valida, seguiamola ancora e non contempliamo quello,
soprattutto primo perché non si verifichi, non c'è seduta dove non
ci sia votazione, secondo luogo, anche se si verificasse, non
sarebbe sul piano della maturità civica un esempio giusto, degno di
essere commentato dal pubblico come vengono commentati certi
episodi della Camera dal pubblico.
Montesano (P.S.D.I.)
- Nessun'altro chiede la parola su
questo articolo? Io dico soltanto che il Regolamento è fatto per il
prosieguo dei lavori dell'Assemblea, quindi è l'Assemblea sovrana
nel volersi creare un Regolamento come meglio intende, soltanto che
questi disposti che sono stati elencati qui nell'art. 35 ricalcano
quello che è scritto sui Regolamenti delle altre Regioni... lo si
vuole abolire? Va bene! Lo si vuole abolire questo terzo comma? Se
il Consiglio è d'accordo, niente di straordinario, e poi tra
l'altro si crea un Regolamento per l'uso interno e quindi lo può
fare con la massima tranquillità. Quindi il Consiglio accoglie gli
emendamenti soppressivi del Consigliere Dolchi e del Consigliere
Caveri, Consigliere Dolchi e Consigliere Caveri, anche lei ha
ribadito questo.
Nessuno chiede la parola, allora l'art. 35 viene ridotto a due
commi se ho ben capito, il terzo è proposto come abolito, quindi
vengono votati soltanto i due commi precedenti, il primo e il
secondo. Chi approva alzi la mano, chi non approva? Astenuto uno,
il sottoscritto, io mi astengo, almeno perché non vedo...
Articolo 36
Montesano (P.S.D.I.)
- Chi chiede la parola? Chi approva
alzi la mano. Contrari? Astenuti? Il Consiglio approva.
Articolo 37
Montesano (P.S.D.I.)
- Ecco, io qui vorrei inserire al
quinto rigo del 1° comma dopo richiesta di iniziativa, vorrei
inserire
"dell'Ufficio di Presidenza della Commissione per il
Regolamento e di altri Organi consiliari competenti"
...
(voce:
...come?)
"Il Presidente del Consiglio fissa gli oggetti all'ordine del
giorno tenendo in considerazione i voti espressi dal Consiglio
nella precedente adunanza e le proposte o richieste di
iniziativa"
, a questo punto c'è l'aggiunta, prima o dopo si può
mettere
"dell'Ufficio di Presidenza, della Commissione per il
Regolamento e di altri Organi consiliari competenti"
.
Caveri
(U.V.)
- Cosa vorrebbe dire di altri Organi
consiliari competenti, cosa vorrebbe dire?
Montesano (P.S.D.I.)
- Anche le Commissioni per
esempio.
Caveri
(U.V.)
- Allora diciamo delle Commissioni,
perché dire Organi consiliari competenti è ambiguo, è oscuro.
Andrione
(U.V.)
- Ma fermiamoci all'Ufficio di
Presidenza, forse non è sbagliato...
(voce di Andrione e di
Dujany)
Montesano (P.S.D.I.)
- Sì, ma d'altra parte Presidente,
si vuole all'Ufficio di Presidenza e al Presidente togliere la
possibilità di inserire degli argomenti, cioè dire si possono
inserire degli argomenti, quelli richiesti dal Presidente della
Giunta e quelli richiesti dai Consiglieri, mi sembra che l'Ufficio
di Presidenza, che è un Organo del Consiglio, possa avere anche
questo diritto di inserire un argomento al Consiglio.
Benzo
(D.P.)
- Cosa, siccome questa iniziativa è
personale perché è chiaro dalla dizione precedente cioè, è del
Presidente della Giunta e dei Consiglieri, è investito tutto il
Consiglio, chiunque può farlo, cos'è un Ufficio che fa la proposta,
sarà il Presidente del Consiglio che è uno dei 35 Consiglieri, sarà
il Segretario del Consiglio, che è uno dei 35 Consiglieri.
Andrione
(U.V.)
- Sono in parte contrario a quello
che ha detto l'Assessore Benzo, ad un certo punto, che già i
Consiglieri normalmente attraverso i Gruppi lavorano in équipe,
normalmente, ci sono delle eccezioni, e il fatto di proporre alla
discussione dei punti può essere, o se preferite, potrebbe essere
il frutto di una discussione nell'ambito di certe équipes che
esistono in questo Consiglio. Presidente della Giunta in quanto
come Presidente della Giunta, l'Ufficio di Presidenza del Consiglio
in quanto Presidente del Consiglio, potrebbe essere un sistema
valido per impedire l'affermazione di un solo sistema di iniziativa
di legge che favorisce un certo tipo di partitocrazia al quale
personalmente non sono favorevole, e credo che qui parlano tra
l'altro di un'iniziativa per l'ordine del giorno non si disturba
assolutamente quelle che sono le competenze del Consiglio e si
permette una maggiore elasticità della formazione dell'ordine del
giorno, il che può essere anche un bene.
Germano (P.C.I.)
- Ma a me pare anche qui che si allarga
lo Statuto e non si può, non si può perché l'articolo 27 dice
"legge" e qui si parla di iniziativa.
Montesano (P.S.D.I.)
- Sì, non c'entra qui.
Germano (P.C.I.)
- Sì, ma nell'ordine del giorno cosa
mette, mette una proposta o un'iniziativa di legge?
Montesano (P.S.D.I.)
- Ma no, Germano, scusa, ci sono
tanti altri oggetti, non ci sono mica dei disegni di legge...
(Germano
-
quali?) ...deliberazioni, noi per esempio,
Ufficio di Presidenza, abbiamo portato la questione
dell'attrezzatura dell'Ufficio Stampa, abbiamo portato noi come
Ufficio di Presidenza.
Germano (P.C.I.)
- Ma chi è che toglie al Presidente o a
un membro dell'Ufficio di Presidenza che è Consigliere questo
diritto? Mi pare invece che è una cosa che manchi perché l'art. 27
dice "l'iniziativa della legge regionale spetta alla Giunta
regionale, ai membri del Consiglio della Valle e al popolo
valdostano", noi abbiamo contemplato prima referendum ecc., però
qui nella stipulazione dell'ordine del giorno non diciamo che il
Presidente può mettere iniziative proposte da un referendum
popolare.
Caveri
(U.V.)
- Non sono d'accordo con quello che
dice Germano perché mi pare, e può darsi invece che mi confonda io,
ma mi pare invece che confonda Germano, perché confonde il diritto
di iniziativa con l'iniziativa dei Consiglieri regionali per
ottenere l'inserzione di un determinato argomento nell'ordine del
giorno, che sono due cose ben diverse. Io condivido l'opinione
espressa dall'Assessore Benzo perché, beh la tesi dell'Assessore
Benzo è una tesi semplificatrice perché cosa dice, dice che in
sostanza l'iniziativa per inserire un argomento nell'ordine è
affidata tra l'altro ai Consiglieri e quindi tutte le altre
categorie di cui si è parlato oggi rientrano sempre nella categoria
di Consiglieri regionali, più semplice e chiaro è lasciare le cose
nel testo in questo testo e non fare altre aggiunte che sono
soltanto delle superinterpretazioni inutili.
Benzo
(D.P.)
- Farei una semplificazione pratica,
è già successo, la Commissione Affari Generali e Finanze ha
ritenuto di presentare di propria iniziativa un qualche cosa, ha
presentato un ordine del giorno a firma di sette persone. Se
l'Ufficio di Presidenza è composto di cinque, firma Lei, il
Segretario e i tre Vice Presidenti e siete cinque Consiglieri,
l'iniziativa c'è.
Montesano (P.S.D.I.)
- Va bene, è perfettamente lo stesso
perché c'è anche questo di più, perché il Presidente del Consiglio
fissa gli oggetti all'ordine del giorno tenendo presente, quindi
non è detto che non possa iscrivere altri oggetti all'ordine del
giorno è nel suo diritto e nel suo potere, e siccome è nei suoi
poteri non è che debba iscrivere soltanto quello che viene
richiesto o dai Consiglieri o dal Presidente della Giunta, iscrive
anche quegli oggetti che ritiene opportuno di iscrivere.
Quindi perciò vuole essere eliminato l'Ufficio di Presidenza, si
elimini...
(voce di Dujany e Andrione)
Siggia
(P.C.I.)
- Mi pare che qui dobbiamo
metterci d'accordo su cosa vogliamo dire in questo articolo, perché
una cosa è "quali sono gli argomenti che vanno inseriti nell'ordine
del giorno" un'altra cosa è "fissa gli argomenti sentendo i voti,
intendendo come possono essere numericamente inseriti", ecco prima
vorrei chiarita questa idea, che cosa vuol dire le fissa
s'intendano tutti gli argomenti che devono essere inseriti dal
Presidente del Consiglio. Ecco perché allora mi sembra che
l'osservazione dell'Assessore Benzo non valga, perché il
Consigliere non può più presentare ordini del giorno, adesso se è
stato fatto a proposito di quella legge non lo so, ma il
Consigliere ha facoltà di presentare progetti di legge,
interpellanze, interrogazioni, mozioni, punto e basta. Se io arrivo
con un ordine del giorno, prima del Consiglio, lo lascio alla
Segreteria, non credo che il Presidente me lo inserisca in un
ordine del giorno come argomento.
Montesano (P.S.D.I.)
- Ma no, no, si tratta di un ordine
del giorno inteso numericamente degli oggetti, non si tratta cioè
di proposte di voto.
Caveri
(U.V.)
- Non mi pare di poter condividere
l'opinione espressa dalla Signora Siggia perché qui si dice, è
tanto semplice, la prima parte dell'articolo 37 dice
"il
Presidente del Consiglio fissa gli oggetti da iscrivere del giorno,
tenendo in considerazione i voti espressi dal Consiglio nella
precedente adunanza e le proposte o richieste di iniziativa del
Presidente della Giunta regionale e dei Consiglieri regionali"
.
Quindi il Presidente fissa tenendo conto di che cosa, delle
proposte dei Consiglieri, oltreché del Presidente della Giunta,
oltreché di quanto ha proposto il Consiglio nell'adunanza. Quindi è
tutto chiaro, chiarissimo, non c'è niente da aggiungere.
Montesano (P.S.D.I.)
- Allora l'articolo che riguarda
l'ordine del giorno viene sottoposto all'approvazione e vorrei
soltanto all'ultimo comma chiedere l'attenzione dei Consiglieri sul
penultimo e ultimo rigo
"dandone comunicazione almeno prima
della data dell'adunanza"
. Cioè il Presidente del Consiglio si
deve attenere ai termini per l'iscrizione all'ordine del giorno,
però può derogare da questi termini quando c'è un carattere di
urgenza e io desidererei che il Consiglio considerasse anche la
necessità e la possibilità di iscrizione di oggetti all'ordine del
giorno anche se fissa l'anticipo delle 24 ore dalla data della
adunanza, perché abbiamo avuto l'esempio e io ricordo a tutti
l'inserimento dell'ordine del giorno della questione Cogne che è
stata prospettata al mattino stesso dell'adunanza. Con questo
limite delle 24 ore non potremmo aggiungere all'ordine del giorno
argomenti che possono sopravvivere e che possono essere di notevole
peso e di notevole importanza.
Fosson
(U.V.)
- Io ritengo che sia un po'
pericoloso accettare questo principio, perché in un caso di urgenza
eventualmente è logico se si vuol discutere con cognizione di causa
di avere che i Consiglieri siano almeno avvisati 24 ore prima, vuol
dire che in quel caso si stabilisce un'altra riunione del Consiglio
nei termini oppure c'è sempre la possibilità e l'unanimità del
Consiglio a richiesta del Presidente come è capitato qualche
volta... ma derogarlo da questo principio, non lasciando questo
termine che potrebbe essere pericoloso.
Caveri
(U.V.)
- Mi associo a quanto ha detto il
Consigliere Fosson per questa ragione che si dice in caso
d'urgenza, in caso d'urgenza se ci sono da assumere dei
provvedimenti... ed urgenti veramente la competenza è della Giunta,
se ci sono dei provvedimenti concreti da assumere di fronte a
eventi imprevisti ed improvvisi è la Giunta che deve assumere i
provvedimenti e quindi non serve a niente la riunione del Consiglio
regionale. E, d'altra parte, io penso che sia bene lasciare il
termine di ventiquattro ore perché intanto il ritardo di un giorno
e fare il giorno dopo, trattare quel determinato argomento, il
Consiglio regionale non porta nessunissimo danno e poi se si toglie
il termine delle 24 ore, prima di tutto, come ha detto Fosson, i
Consiglieri regionali non hanno il tempo di meditare su quanto
devono decidere e poi si incoraggiano le iniziative puramente
demagogiche perché si sa che quando si vuole sollevare un can can,
che sia puramente demagogico, si incomincia a dire urgente urgente
e così si fanno le cose che non sono serie e sono puramente
demagogiche. Quindi anche per questa ragione ritengo che sia bene
un periodo di decantazione di almeno 24 ore.
Montesano (P.S.D.I.)
- Ora io devo ricordare al Consiglio
proprio quell'argomento che fu inserito al mattino, cioè quello
della questione Cogne, se il Presidente del Consiglio in quel
momento non avesse inserito contrariamente a quello che è scritto
sul Regolamento, il Presidente sarebbe stata dilapidato. Argomenti
di questo genere possono sopravvenire, non vi meravigliate se voi,
diciamo così, inquadrate questa necessità, che io sono d'accordo
che sia un periodo di 24 ore per mettere al corrente i Consiglieri,
però cercate di dare anche una scappatoia per questi problemi che
possono sopravvivere, perché altrimenti potete trovare un
Presidente del Consiglio il quale dice "no, io non lo posso
inserire", se l'articolo è restrittivo non esplicativo.
Ramera (D.C.)
- Sono d'accordo con quanto ha detto
l'avvocato Caveri prima perché già mi ero richiamato a questo
proprio in quella occasione, di quell'ordine del giorno arrivato
all'ultimo momento che uno non aveva neanche avuto il tempo di
vederlo, molti non l'avevano neppure ricevuto. Però poi, quello che
dice Lei Signor Presidente, praticamente è contemplato
nell'articolo 51 dove dice" per discutere e deliberare sopra
materie di particolare urgenza, che non siano all'ordine del
giorno, è necessaria una deliberazione del Consiglio assunta a
maggioranza dei due terzi dei componenti del Consiglio".
Quindi è chiaro che se un problema è di tale importanza, come
quello per esempio della Cogne, i due terzi del Consiglio credo che
siano d'accordo di discutere il problema di così tale importanza;
mentre invece l'ordine del giorno è giusto che un Consigliere lo
conosca 24 ore prima. Mentre per altre celebrazioni ecc. è
previsto. Quindi quello...
Montesano (P.S.D.I.)
- Io voglio ancora fermarmi su
questo punto per richiamare l'attenzione della Giunta, perché è
capitato anche questo, lo dico senza ombra di... soltanto per dire
dei fatti, è capitato anche che la richiesta fatta 12 ore prima da
parte della Giunta, quindi ci pensi bene anche la Giunta ad
approvare una cosa del genere, perché è capitato, io mi sono
trovato in una situazione di dire "ma io non posso inserire
perché..." e l'ho inserito per quale ragione? Perché nel vecchio
Regolamento non c'era questo lasso di 24 ore, se ci sono le 24 ore
la Giunta si può trovare anche in situazione di disagio per
l'inserimento urgente di un argomento oppure deve soggiacere a
quella maggioranza di due terzi...
(voce di Fosson) ...
Però
io dico lo voglio far presente specialmente ai componenti della
Giunta che poi non vengano dal Presidente del Consiglio a dire io
domani voglio portare questo argomento.
Esiste oggi, approvato dal Consiglio, questo tempo di 24 ore per
la trasmissione ai Consiglieri, quindi alla Presidenza del
Consiglio dovrebbe arrivare prima delle 24 ore. Allora siamo
d'accordo tutti nel mettere queste 24 ore?
(voci)
...ai
voti?
Dolchi (P.C.I.)
- Farei due proposte; primo che dopo la
parola "fissa" prima riga, sia aggiunto, per lo meno per la
chiarezza...
(Montesano
- quale capo?) ...37, 1°
comma, "il Presidente del Consiglio fissa l'ordine degli oggetti"
in modo chiaro che s'intende cosa fissa e poi al 2° comma: "per gli
oggetti di poca importanza o nei casi di urgenza", qui è ancora
scritto e, l'altra volta, scusate è stata fatta una discussione ed
è intervenuto il Consigliere Ramera, già in un altro articolo è
stato considerato che il problema delle 24 ore riguarda oggetti di
poca importanza o casi di urgenza perché poca importanza e urgenza
non ha senso, se sono di poca importanza è ovvio che non siano
urgenti perché di poca importanza. La riduzione di 24 ore ha un
significato se di una certa rilevanza l'argomento perché urgente
deve essere sottoposto, è un errore di stampa.
Montesano (P.S.D.I.)
- È un errore di stampa perché la
commissione ha appunto rilevato questo, cioè a dire che l'argomento
di poca importanza non può essere urgente. Quindi è una distinzione
e di poca importanza. Quindi è un errore di stampa perché la
Commissione si è già pronunciata.
Caveri
(U.V.)
- Dunque allora per la seconda parte
dell'ultimo intervento del Consigliere Dolchi è chiarito che si
tratta di un errore di stampa. Non so se ho capito bene la prima
parte della proposta del Consigliere Dolchi, ma mi pare che dal
punto di vista letterario non si possa dire, e suona molto male
dire "il Presidente del Consiglio fissa l'ordine degli oggetti da
iscrivere all'ordine del giorno". No, non si può, non è la
questione del verbo, è questione di ripetere due volte la parola
"ordine", e invece va tanto bene "fissa gli oggetti da iscrivere
all'ordine del giorno" ma come vuol dire Lei, "fissa l'ordine degli
oggetti da iscrivere all'ordine del giorno", ma sta malissimo!
Montesano (P.S.D.I.)
- No, io propongo che rimanga com'è.
Allora superate queste osservazioni, chi altro chiede la parola?
Allora è pacifico che quella "e" dopo importanza va trasformata in
"o" che è un errore di stampa che rimane le ultime due righe, cioè
io ritiro l'emendamento che è la prima dizione accolta, sempre che
sia d'accordo il Consigliere Dolchi per non ripetere fissa gli
oggetti, d'accordo? Allora l'art. 37 va votato con queste
osservazioni.
Chi è favorevole alzi la mano, contrari? Astenuti? Il Consiglio
approva.
Articolo 38
Montesano (P.S.D.I.)
- Ecco qui io proporrei di
aggiungere dopo la parola "Segretario", "dà lettura all'ordine del
giorno, di cui copia deve essere affissa alla porta di ingresso
della sala delle adunanze". Io proporrei per ragioni anche di
prassi, non si è mai letto l'ordine del giorno, cioè l'ordine del
giorno viene letto se richiesto, d'accordo?
Andrione
(U.V.)
- Io direi dopo dà lettura, se
richiesto.
Montesano (P.S.D.I.)
- Sì, dopo "dà lettura" "se
richiesto".
Chi approva alzi la mano. Contrari? Astenuti? Il Consiglio
approva.
Allora il 38 è approvato, Consigliere Caveri, adesso parliamo
dell'articolo 39.
Articolo 39
Caveri
(U.V.)
- Io sono un nemico delle
commemorazioni, anche perché in questo Consiglio si è fatto un uso
e abuso delle commemorazioni che diventano una forma di
esibizionismo mitomane di commemoratori. Io non ho voluto, non è
che io avessi un fatto personale con Nasser, ma io non ho voluto di
proposito entrare nella sala fino a quando non fosse finita la
commemorazione di Nasser e mi ero messo d'accordo con un usciere e
gli ho detto: "senta per piacere, quando è finita la commemorazione
di Nasser mi avverta perché io poi rientro nella sala". Perché se
noi continuiamo di questo passo, tutte le volte che passa a miglior
vita un Capo di Stato noi dobbiamo fare la commemorazione, qualcuno
ha proposto di erigere in Piazza Venezia davanti al fatidico
balcone un monumento dedicato alla memoria di Nasser con questa
lapide "ha fondato un Partito unico, ha fatto la guerra e l'ha
persa". Ma adesso non vorrei perché io dico queste malignità che io
abbia un fatto veramente particolare con Nasser, ma io dico, allora
qualcuno avrebbe potuto alzarsi e dire adesso facciamo la
commemorazione di Salazar e di lì ne poteva venir fuori una
discussione di natura politica che qualcuno poteva dire, no io sono
contrario alla commemorazione di Salazar perché Salazar ha
distrutto la libertà e la democrazia in Portogallo.
Io non so, non voglio augurare male neanche al Generale Franco,
ma se domani il Generale - Francisco Bahamonde - Franco salisse
sulla barca di Caron demonio... e chi si potrebbe opporre a una
commemorazione al Generale Franco? E penso che i compagni comunisti
e dello PSIUP e forse neanche noi saremmo d'accordo di fare la
commemorazione del Generale Franco.
Quindi tutte queste considerazioni dimostrano che si è fatto uso
e abuso di queste commemorazioni. Per cui se domani muore il
Presidente del Nicaragua o del Costarica? Bisogna fare la
commemorazione del Presidente del Nicaragua che nessuno saprebbe
neanche magari né come si chiama, né quando è nato e che cosa ha
fatto. O se domani morisse il Presidente della Repubblica
immaginaria del Bongo Bongo di cui parlava il Corriere dei Piccoli
20 anni fa, e allora dovremmo fare anche quella commemorazione.
Quindi a me pare che dovremmo studiare il sistema di ridurre queste
commemorazioni e di stabilire che quando, soprattutto, vengono a
mancare personaggi ufficiali ci sia soltanto, ecco qui diamo il
potere al Presidente del Consiglio, che sia soltanto il Presidente
del Consiglio che può fare la commemorazione, perché è ridicolo che
i nove Capi gruppo o i rappresentanti dei nove Capi gruppi del
Consiglio regionale debbano fare ciascuno, per cui bisogna sentire
nove commemorazioni del dittatore Salazar o del dittatore Franco o
del democraticissimo Presidente di non so quale Repubblica. Questa
è una considerazione di ordine generale che vorrebbe ricondurre un
po' di serietà e di dignità di questo stupido, mi permetto di dire,
stupido stile fascista delle commemorazioni. Così come io sono
contrario a deporre le famose gerbes de fleurs sui monumenti dei
caduti, il monumento dei partigiani, questo è tutto stile fascista
del peggiore gusto.
Ma venendo a cose pratiche, io propongo che l'art. 39 venga
modificato in questo modo, attualmente si dice: "ogni Consigliere
dopo averne dato avviso alla Presidenza in apertura di seduta", io
propongo che si dica "ogni Consigliere, dopo averne dato avviso
alla Presidenza che ne informerà i Capi gruppo almeno 24 ore prima,
avrà diritto alla parola ecc. ecc.".
Quindi ripeto, propongo che si dica: "ogni Consigliere dopo
averne dato avviso alla Presidenza che ne informerà i Capi gruppo
almeno 24 ore prima". E questo anche per evitare certo scherzi di
cattivo genere che sono già stati fatti. È successo che a un certo
momento c'era, non so se il 24mo o 25mo anniversario di un
personaggio politico, nessuno pensava che in quel giorno c'era
l'anniversario, qualcuno più furbo, un Consigliere più furbo degli
altri, ha detto, oggi c'è l'anniversario dell'On.le tale e poi ha
parlato per quaranta minuti perché si è preparato e ha letto il
paperotto. Tutti gli altri sono rimasti come dei cretini perché
naturalmente non si erano preparati.
Ecco perché ci deve essere un preavviso di 24 ore e poi tutto
questo lo si evita se la commemorazione è fatta soltanto dal
Presidente de Consiglio trattandosi di personaggi ufficiali, non
so, a livello nazionale o internazionale, basta la sola
commemorazione del Presidente del Consiglio. Si potrà ingiungere
alla commemorazione da parte di altri Consiglieri quando muore un
Consigliere o un ex Consigliere regionale. Dipendesse da me, io ho
fatto una proposta che non è stata accolta dai miei amici e cioè di
stabilire che si facessero le commemorazioni solo degli ex
Consiglieri regionali per ricondurre proprio le commemorazioni del
Consiglio regionale alla giusta, esatta dimensione, perché fa
ridere. Anche commemorare Kennedy, per esempio, va bene, si può
avere la massima stima per Kennedy, ma non so perché il Consiglio
di Charvensod, di Perloz debbano fare la commemorazione di Kennedy,
domani viene a morire Pompidou, facciamo la commemorazione di
Pompidou, a parte che il nome è un po' ridicolo il nome, nevvero lo
ha già detto il Generale De Gaulle, aveva detto che non avrebbe mai
potuto dare delle funzioni molto importanti a un uomo che si
chiamava Pompidou e non poteva certamente prevedere che Pompidou
sarebbe stato il suo successore al trono di Francia.
Pedrini
(P.L.I.)
- Vorrei soltanto, Signor
Presidente, richiamarmi a quanto Lei gentilmente aveva sentito dal
sottoscritto la volta scorsa.
Io a Lei avevo detto praticamente le stesse identiche parole che
ha detto l'Avv. Caveri, quindi mi associo in pieno, e proporrei
proprio unitamente all'Avv. Caveri che si limitasse alla
commemorazione, eventuale, facciamo le corna, dei Consiglieri o ex
Consiglieri regionali e che la commemorazione di personaggi di
carattere nazionale sia fatto solo e solamente dal Presidente,
perché evidentemente è già successo qua dentro che si è
approfittato della morte di qualcuno come è successo in quest'aula,
va bene, e non faccio nomi per fare un'apologia di partito e non di
persona.
Tonino (P.S.I.U.P.)
- Io sono d'accordo in parte su ciò
che ha detto l'Avvocato Caveri, non sono però d'accordo su ciò che
ha detto l'Avvocato Caveri di demandare al Presidente del Consiglio
di accettare o meno proposte di commemorazioni di personaggi. Io
riterrei più opportuno invece che un Consigliere che vuol
commemorare un personaggio, non so come, lo proponga al Presidente
del Consiglio, e il Presidente del Consiglio convochi i Capi gruppo
per sentire questo, perché altrimenti qui noi demandiamo e il
Presidente del Consiglio non si presta a queste cose, oggi è
Montesano domani può essere un altro, e qui anche qui c'è di mezzo
una speculazione politica, insomma. Certi personaggi si commemorano
e altri non si commemorano. Quindi se la cosa viene demandata ai
Capi gruppo e assieme si stabilisce se commemorare o non
commemorare...
(voci)
Montesano (P.S.D.I.)
- Ecco io vorrei dire qualche cosa a
proposito, io sono d'accordo in pieno e per tutto con il
Consigliere Caveri e con il Consigliere Pedrini, anzi vado oltre,
nel senso che pur domandando al Presidente le commemorazioni di
alcuni nomi e di carattere nazionale ed internazionale, fermo
restando la commemorazione dei Consiglieri, io desidererei che
questa commemorazione per l'esperienza fatta nelle mie
comunicazioni date ai Capi gruppo a proposito, queste
commemorazioni vengono fatte al Presidente del Consiglio dopo
l'unanimità espressa dai gruppi.
Io mi voglio spiegare meglio, per quello che riguarda i
Consiglieri, è pacifico io credo, a questo aggiungerei anche dei
nomi di carattere di valdostani, ecco per quello che riguarda
invece le altre commemorazioni se le volete limitare alla
commemorazione del Presidente del Consiglio bisognerebbe che i
gruppi oltre che informarci che dessero il loro assenso.
Caveri
(U.V.)
- Vede, Lei dice, propongo che ci
debba essere domani solo l'unanimità per fare una commemorazione,
in quel caso io sarei molto lieto di fare passare una proposta del
genere al Consiglio perché non faremmo più commemorazioni per
fortuna, perché se domani morisse Ho Chi Minh, a parte che è già
morto, mettiamo che non sia morto, domani muore Ho Chi Minh, si fa
la riunione del Consiglio regionale, l'unanimità Lei non ce
l'avrebbe di sicuro e non si farebbe già più ed è pensando a Ho Chi
Minh che Tonino ha fatto il suo intervento rivendicando la facoltà
ai Consiglieri di poter fare la commemorazione.
Andrione
(U.V.)
- Io concordo con quanto è stato
detto sulle commemorazioni, le commemorazioni non hanno senso
quando diventano un'inutile logomachia nella quale si parla così
tanto per parlare riguardo qualcuno. In questa ultima settimana,
cioè qualche giorno di più, quindici giorni, sono morti François
Mauriac, Jean Giono e Daladier. Io posso lasciare... e quindi
François Mauriac e Jean Giono sarebbero potuto anche non essere
commemorati, però Daladier se non fosse altro meditazione, sugli
immensi errori che possono essere fatti in politica avrebbe
meritato una commemorazione critica da parte... e c'è stato un
articolo su "Le Monde" intitolato "Défaites" con una "s" al finale
che avrebbe voluto essere letto in tutti i Consigli comunali del
mondo non solo nei Parlamenti. Dico questo per dire che le
commemorazioni hanno un senso quando sono sentite, per cui io
personalmente capisco quello che dice l'Avv. Caveri quando dice che
si dovrebbero commemorare i Consiglieri regionali perché ha un
senso, perché effettivamente il Consiglio regionale è chiamato a
meditare sulla figura di un uomo, ha senso nel mondo attuale, ha
senso quello che Tonino ha fatto di commemorare Ho Chi Minh, perché
Ho Chi Minh, c'è poco da fare, anche il Consiglio regionale sa che
Ho Chi Minh è stato la bandiera di un certo movimento, di una certa
battaglia.
Le commemorazioni diventano inutili quando, e non voglio
offendere nessuno, quando per nove volte si sente dire mi associo
alle parole che prima di me ha detto il Consigliere x, allora il
sistema di dare al Presidente del Consiglio l'incarico, l'ufficio
di esprimere in certi casi il pensiero del Consiglio di fronte alla
scomparsa di un grand'uomo, è l'unico sistema che salva al tempo
stesso la dignità del Consiglio e la necessaria considerazione che
si deve avere di fronte alla scomparsa di un grand'uomo. Alla fine
dei conti Manzoni che era "impercattolico" e aveva paura... ha
scritto un inno in onore di Napoleone I° "Ei fu siccome immobile" e
certe commemorazioni possono avere anche un significato, ebbene il
Presidente del Consiglio richiama all'attenzione dei Consiglieri la
scomparsa di un grand'uomo. Punto e basta, ed è una cosa che può
dare una certa nobiltà ai lavori del Consiglio, mentre invece il
sistema di ripetere, il sistema di lanciarsi la palla e di
associarsi diventa ridicolo.
Montesano (P.S.D.I.)
- Allora dobbiamo arrivare,
Consigliere Dolchi.
Dolchi (P.C.I.)
- D'accordo che la ripetizione
dell'associarsi a una commemorazione possa svilire la
commemorazione stessa, però non possiamo nasconderci che il
Consiglio regionale della Valle d'Aosta non può estraniarsi dalla
vita di ogni giorno come non può estraniarsi a lutti ed eventi che
colpiscono l'opinione pubblica mondiale, nazionale o regionale. E
siccome proprio questa materia aveva luogo a contrasti in sede di
Commissione, si è ritenuto di regolamentare anche le commemorazioni
proprio perché ogni volta non nascesse il caso si fa, non si fa, in
che modo si fa ecc. In questo modo limitando l'intervento a dieci
minuti e puntualizzando quelli che dovevano essere gli oggetti su
cui dandone comunicazione alla Presidenza ogni Consigliere avrebbe
potuto prendere la parola, limitare quelli che potrebbero essere
considerati i voli pindarici extra Consiglio regionale e quindi,
veramente in apertura di "x" seduta con la regolamentazione
effettuare quelle commemorazioni di eventi o di persone con la
serietà dovuta al Consiglio regionale.
Ecco, mi sembra, proprio perché ricordo la discussione che c'è
stata in Commissione, che l'art. 39 aveva ed ha proprio lo scopo di
regolamentare perché di volta in volta il Consiglio non debba
discutere forse più a lungo di quanto non sarebbe la commemorazione
stessa, se la commemorazione deve essere fatta o non deve essere
fatta. In questo senso mi sembra che possa avere una validità.
Caveri
(U.V.)
- Si è tanto parlato di
proliferazione atomica, qui con questo articolo, anche nella forma,
riconosco anche nella forma modificata da me proposta, ci sarà
sempre la proliferazione commemorativa. Quindi io non so, propongo
che si stabilisca che le commemorazioni, il Presidente del
Consiglio terrà le commemorazioni delle personalità scomparse e poi
potranno i Consiglieri regionali commemorare gli ex Consiglieri
regionali, cioè due frasi di questo genere. Ma bisogna fissare i
limiti di questo fiume di eloquenza che in genere è un fiume di
eloquenza di pessimo gusto. Tra l'altro commemorare un morto è
sempre un po' come arrampicarsi sul morto per farsi belli, no?
Infatti qualcuno ha detto che i critici letterari si arrampicano
sui morti, i critici letterari e i commemoratori si arrampicano sui
morti per fare che cosa, una specie di torneo oratorio, per fare
dell'esibizionismo letterario di cattivo gusto. Quindi io chiedo
che l'articolo che oggi è insufficiente stabilire questi limiti,
stabilisca dei limiti tali per cui rientriamo nella normalità e
nella serietà. Perché se queste commemorazioni le continuiamo a
fare così sono supremamente ridicole. Ora, le commemorazioni
dovrebbero avere un carattere, credo, piuttosto funebre, non
ridicolo, non far ridere che poi ridere della morte di qualcuno non
so, mi pare un contro senso.
Montesano (P.S.D.I.)
- Proporrei di soprassedere all'art.
39 per dar modo... io ho pregato il Segretario Andrione di
formulare nuovamente l'articolo 39. Do la parola al Consigliere
Balestri prima di passare all'articolo 40.
Balestri (P.S.I.)
- Mi ha preceduto il Consigliere
Caveri, dice in certi particolari casi, io sono d'accordo. In certi
particolari casi, siccome il Presidente del Consiglio informerà i
Capi gruppo almeno 24 ore prima, in certi particolari casi i Capi
gruppo potranno anche designare uno del Consiglio a fare la
commemorazione insieme al Presidente, senza parlare tutti, in modo
che ci sia una designazione unanime secondo i casi di pertinenza.
Non sono d'accordo con il Consigliere Caveri quando ha dato la
battuta che ha detto se muore Franco sono solo i comunisti, lo
PSIUP e forse noi, penso che ci sarà anche qualcun altro.
Caveri
(U.V.)
- Io voglio fare una proposta
pratica, voglio fare una proposta pratica, siccome questa sera non
finiamo certamente l'esame di questo Regolamento perché sono le
18,33 e siamo arrivati all'articolo 39, io proporrei che l'articolo
39 riveduto e migliorato venga esaminato in proseguo di tempo nella
prossima seduta, quando continueremo l'esame di questo Regolamento,
così non obblighiamo il Consigliere Segretario a spremersi le
meningi di corsa e di dover fare un testo che poi vedo che dover
fare un testo per accontentare tutte le istanze qui non è mica
facile.
Montesano (P.S.D.I.)
- L'esame del Regolamento è una cosa
noiosa, quindi il Consiglio deve avere pazienza, adesso non è detto
che noi dobbiamo approvare il testo del Regolamento in questa
seduta. Ma niente affatto possiamo rimandare e lo approveremo in
due, tre sedute, quello che sarà necessario, abbiamo aspettato 21
anni e quindi possiamo rimandare. Allora Consigliere Caveri io
proporrei che si arrivasse a discutere il titolo, sospendiamo
questo e andiamo avanti. Articolo 40.
Pedrini
(P.L.I.)
- Signor Presidente, mi scusi, se
mi permette io volevo soltanto dire, non riguardo l'art. 39
specificatamente ma siccome c'è la durata dell'intervento non
potrei chiedere i dieci minuti e ho visto che anche dopo si ripete
questa frase, io desidero soltanto comunicare a Lei, e che sia
messo agli atti, che quale rappresentante del Partito Liberale noi
siamo contro alla limitazione dei cinque, dei dieci o della
mezz'ora, noi siamo per la libertà di parola integrale,
nient'altro. Questo vale sia, a parte il 39, per tutto quello che
viene di limitazione di tempo.
Articolo 40
Montesano (P.S.D.I.)
- Qui io desidero aggiungere per
quello che è avvenuto in precedenza, quindi per l'abitudine fatta
che sulle comunicazioni della Presidenza sono brevi interventi dei
Consiglieri perché in primo momento si discuteva se si poteva
intervenire o no sulle comunicazioni del Presidente e poi altra
aggiunta, che degli iscritti anonimi o sconvenienti non si dà
lettura. È d'accordo il Consiglio?
Chi approva con questi emendamenti aggiuntivi alzi la mano,
contrari? Astenuti? Il Consiglio approva.
Articolo 41
Montesano (P.S.D.I.)
- Osservazioni? Chi approva alzi la
mano, contrari? Astenuti? Il Consiglio approva.
Articolo 42
Montesano (P.S.D.I.)
- Osservazioni? Chi approva alzi la
mano, contrari? Astenuti? Il Consiglio approva.
Capo II - Disciplina dell'aula delle tribune
Articolo 43
Montesano (P.S.D.I.)
- Chi prende la parola su questo
articolo? Questo riproduce il vecchio testo, chi approva alzi la
mano, contrari? Astenuti? Il Consiglio approva.
Articolo 44
Andrione
(U.V.)
- È una questione, per conto
nostro, non solo di come è stato sempre condotto questo Consiglio,
ma è anche una questione di libertà, nel senso che i Paesi nei
quali il diritto di parola è concesso più largamente sono i Paesi
in cui effettivamente esiste la democrazia. Vorrei fare un esempio
che ho già fatto, recentemente Wilson, leader dell'opposizione, ai
Comuni ha definito il gabinetto conservatore di E. Heath un esempio
zoologico e lo stesso l'unico caso che esista in natura di letargo
estivo, cioè... dell'animale che dorme durante l'estate. Il
Consiglio dei Comuni, ivi compresa una parte dei conservatori, ha
applaudito perché ha trovato che la frase era spiritosa. E io credo
che la libertà di parola comporti per forma anche una certa... e
cioè nell'ambito di una discussione tante, l'animosità che può
esistere in questa discussione, il calore che può venire fuori,
l'aspetto "cornuto", cornuto sì come Bordon sa benissimo, lui che
giocava al calcio, e che si vanta di aver giocato al calcio, sa che
ha preso dei cornuti e non si è mai offeso per quello perché fa
parte del temperamento...
(risate)
...però mi sembra che sia
grave nel caso del Consiglio regionale dove il Presidente del
Consiglio, per una particolare natura del nostro Consiglio cioè per
la ristrettezza del numero dei Consiglieri, fa normalmente parte di
una maggioranza che di una minoranza, mi sembra che sia grave
concedere dei poteri tali da poter escludere dall'aula un
Consigliere, e quindi, a mio avviso, i tre commi, gli ultimi tre
commi, cioè il terzo, il quarto, debbono essere stralciati e la
frase "a Consigliere richiamato all'ordine", secondo comma, "è
concessa la parola per giustificarsi", dopo "giustificarsi" ci va
un punto, perché chi deve giustificarsi non è detto che debba
aspettare la fine della seduta, punto, cancellate le parole fine
della seduta anche... del Presidente, poi rimane la frase: "lo
stesso Presidente decide se mantenere il richiamo all'ordine".
Quindi si dà un potere al Presidente per la disciplina delle sedute
però non un potere che trascenda fino al punto di determinare o di
proporre alla maggioranza se un Consigliere debba o non debba
essere in aula.
Con il sistema della maggioranza e della minoranza che vige in
questo Consiglio si arriverebbe praticamente, non dico a coercire
la minoranza ma per lo meno a poter fare un'applicazione di questo
articolo arbitraria e trovare giuste le argomentazioni che vengono
o gli insulti che vengono da una parte e trovare degni di
riprovazione gli insulti... che non dall'altra. Lasciamo le cose
come sono state fino ad ora con tutte le discussioni che abbiamo
avuto, con tutte le battute che ci sono state, ma lasciamole su un
piano direi più libertario, più comune, e permettendo anche ai
Consiglieri di tanto in tanto di avere i nervi e di lasciare
partire qualche frase esagerata. Se per esempio questa mattina
avessimo dovuto applicare alla lettera questo articolo Germano
fremeva, Bordon era nervoso e forse avremmo fatto bene, io non lo
dico, ma...
(risate)...
Caveri
(U.V.)
- Prima di tutto osservo che l'art.
24 dello Statuto dice: "i Consiglieri regionali non possono essere
perseguiti per le opinioni espresse e i voti dati dell'esercizio
delle loro funzioni". E allora come, c'è un articolo che stabilisce
una specie, senz'altro un tipo di immunità per i Consiglieri
regionali e li vogliamo invece perseguire, disciplinarmente dello
stesso Consiglio che invece è la sede, il Consiglio deve essere il
tempo della libertà di parola. Se poi si usano ogni tanto delle
parole un po' forti questo non è male, perché come ricordava un
momento fa Andrione, al Parlamento inglese si usano certi termini,
Churchill una volta ha usato, più di una volta ha usato nella
camera dei Comuni dei termini che certamente erano poco
protocollari. Ma vedete, si dice tanto che l'Inghilterra è il paese
della libertà, ma appunto, la dimostrazione è che in Inghilterra
c'è una grande libertà di linguaggio e nella Camera dei Comuni e
nella Camera dei Lords e fuori delle due Camere a coloro che fanno
politica. Quindi c'è una prima considerazione che si appoggia
addirittura a un articolo dello Statuto.
Vi è poi una seconda considerazione da fare, e questa
considerazione la faceva in una riunione che abbiamo fatto
ultimamente in una preconsiliare il Consigliere Bancod.
Cioè il Consigliere Bancod ha detto "ma come, in questo
Consiglio dove le maggioranze sono sempre relative, io queste
maggioranze del Consiglio regionale le chiamerei ti vedo e non ti
vedo" perché quante volte abbiamo visto... il Prof. Federico Chabod
è stato eletto con un voto di maggioranza, io quando sono stato
eletto la prima volta nell'ottobre del 1946 sono stato eletto con
un voto di maggioranza? Se diamo al Presidente del Consiglio, e
quando io dico Presidente del Consiglio faccio astrazione dalla
persona fisica dell'attuale Presidente, ma al Presidente del
Consiglio così in genere diamo il potere di allontanare dalla sala
un Consigliere e di allontanarlo mi pare anche per due sedute
successive, non ricordo, ebbene allora in quel caso, domani un
Presidente di Consiglio fazioso, non faccio allusione all'attuale,
potrebbe allontanare un Consigliere e così capovolgere addirittura
la maggioranza del Consiglio.
C'è anche quel pericolo, al limite, evidentemente.
E poi noi dobbiamo anche ricordarci di un'altra questione, ed è
questa, la questione dello stile del Consigliere o del Parlamentare
nell'esprimere le proprie opinioni, noi non possiamo pretendere di
regolarlo e di disciplinarlo con una legge o con un regolamento,
pensiamo all'importanza del costume, pensiamo che il Consigliere
che trascende finisce per essere giudicato male dai suoi colleghi o
forse lo stesso Consigliere che in un momento di collera ha
trasceso, cinque minuti dopo si pente di aver pronunciato quelle
parole e non vorrebbe averle dette.
Quindi lasciamo un po' al costume di regolare queste cose ma a
quello che può essere il freno correttivo della riprovazione
dell'opinione pubblica e di quello che può essere lo stesso
pentimento del Consigliere che ha trasceso. La mania di voler tutto
disciplinare legislativamente è una mania perniciosa.
Nella Repubblica italiana ci sono 200 mila leggi oltre i Codici,
ci sono 200 mila leggi speciali e non c'è barba di avvocato che
possa dire di conoscere o di avere la più pallida idea di queste
200mila leggi, per cui l'interprete chi ha magistrato l'avvocato
che cosa deve fare, di andare a prendere un repertorio di
legislazione quando trattano un determinato argomento e andare a
vedere quali sono le leggi che hanno deliziato prima l'italo regno
e poi deliziano la Repubblica.
Quindi anche per questa regione io dico, lasciamo al costume,
lasciamo al buon senso, lasciamo alla ragione, alla ragione di ogni
singolo Consigliere di correggere se stesso e non creiamo questi
fulmini, non facciamo del Presidente del Consiglio una specie di
Giove che lancia i fulmini sulla testa dei Consiglieri.
Una norma di questo genere sarebbe una norma di ispirazione
puramente autoritaria e contraria al principio della libertà di
parola.
Montesano (P.S.D.I.)
- Altresì che chiedono la parola?
Ora, il Consigliere Caveri si riferiva questa mattina a questo
punto Lei quando diceva della dittatura. Bene.
Caveri
(U.V.)
- Non vorrei essere espulso
dall'aula per questo.
Montesano (P.S.D.I.)
- No, no, io Le voglio dire due
cose, la prima cosa che qui non s'intende in modo assoluto limitare
la libertà di parola perché se si è ascoltato bene il dettato
dell'articolo dice: "se un Consigliere turba l'ordine o pronuncia
parole sconvenienti è richiamato nominativamente all'ordine".
Ecco, poi Le volevo per un fatto increscioso che a me è molto
rincresciuto in una delle sedute, delle passate sedute del
Consiglio, ci fu una mozione firmata dai Consiglieri regionali
Chabod Guido, Bruno Milanesio e Chamonin, la quale fu approvata e
io ne leggo solo il testo deliberatorio che dice quanto appresso:
"delibera di inserire nel Regolamento dei lavori del Consiglio
regionale - quindi in questo Regolamento - in via di modifica una
norma analoga a quanto previsto dai Regolamenti del Parlamento e
degli altri Consigli regionali che disciplini il comportamento dei
singoli Consiglieri in aula e che prevede le relative sanzioni per
coloro i quali violeranno i principi di un corretto comportamento
verbale nel corso dei lavori consiliari".
Ora c'è questo precedente, quindi c'è una delibera approvata dal
Consiglio che imponeva anche al Presidente di inserire nel
Regolamento questo disposto. E allora che cosa ha fatto l'Ufficio
di Presidenza più che il Presidente, ha preso di peso senza
modificare nulla, senza aggiungere né togliere nulla, le
disposizioni che esistono all'art. 58 del Regolamento del Consiglio
dell'Alto Adige, all'art. 53 del Regolamento del Consiglio
regionale della Sardegna, all'art. 47 del Consiglio regionale del
Friuli-Venezia Giulia, e poi esiste la medesima dizione della quale
probabilmente sono stati rilevati questi disposti regolamentari
delle Regioni a Statuto speciale, c'è anche la Sicilia, io non l'ho
rilevato, del contenuto del nuovo Regolamento che non è ancora
andato in approvazione della Camera dei Deputati, io ho lo schema
qui. All'art. 59 parla dell'ordine delle sedute, ripete quello che
abbiamo scritto. Al Senato lo stesso, richiamo all'ordine,
esclusione dell'aula, ... partecipazioni ai lavori, è sempre il
Regolamento che non è approvato ancora e che era contenuto anche
nel precedente che va messo in aula a Montecitorio e al Senato
prossimamente.
Ora naturalmente il Consiglio regionale della Valle d'Aosta può
fare un'eccezione, può richiamarsi a quelle che sono le
responsabilità personali, al controllo personale, e può anche non
adottare questa disciplina, però allora bisognerà dire qualcosa che
distrugge il voto deliberativo dal 2 di febbraio e che affidi la
disciplina alle sedute esclusivamente all'autocontrollo dei
Consiglieri regionali.
Questo è quello che dovevo dire, non perché io ci tenga a far
sentire la mano di Presidente sui lavori e sul comportamento dei
singoli Consiglieri, ma soltanto che da qualche parte è stata
richiesta anche una certa autorità che sia demandata al Presidente
per ovviare da alcuni inconvenienti che possono in ipotesi avvenire
in questo Consiglio.
Quello per esempio di un lancio di oggetti da un Consigliere
all'atro, quello di parole un po' pesanti.
Ora però ripeto, il Consiglio regionale della Valle d'Aosta può
fare eccezione alla regola di tutti i Consigli regionali che
esistono e anche di quelli che verranno e al Regolamento della
Camera e del Senato. Quindi il Consiglio è sovrano di decidere e
noi accoglieremo le sue decisioni con la massima serenità perché io
sono convinto che effettivamente l'autocontrollo dei Consiglieri
può essere il mezzo migliore per l'andamento, il buon andamento dei
lavori.
Però io richiamo l'attenzione dei Consiglieri sulla
deliberazione già approvata dal Consiglio la quale in base a un
articolo ben preciso del Regolamento deve essere richiamata come
abrogata qualora il Consiglio non dia corso a questo capitolo della
disciplina delle sedute.
Andrione
(U.V.)
- Io vorrei fare due osservazioni
su quanto ha detto il Presidente del Consiglio. La prima è che il
Regolamento della Camera del Senato è fatto per 630 Deputati e 315
Senatori con un Presidente che per prassi non vota e cioè è
chiamato fuori da quella che è la contestazione dei vari gruppi a
dirimerla. Qui può avvenire che sia il voto di colui che rimprovera
un dato Consigliere che è determinante per... della censura.
In misura minore questo stesso ragionamento è valido per i vari
Consigli regionali che hanno copiato queste norme e che hanno 90
Deputati come li chiamano in Sicilia, 60 nel Friuli, 60 nel
Trentino-Alto Adige, credo che siano 80 in Sardegna, se non vado
errato, 70, comunque sia, si tratta di una situazione che è
fondamentalmente distante dalla nostra dove invece il Presidente
del Consiglio ha sempre fatto parte del Consiglio, votando, e
quindi comportandosi non solo come Presidente del Consiglio che
dirime i vari dibattiti, ma anche come Consigliere impegnato nella
lotta politica, per cui è per lo meno difficile per lui poter
essere sereno nel giudicare le varie posizioni, le varie questioni.
Tant'è vero che quella deliberazione, citata dal Presidente del 2
febbraio a firma di Guido Chabod che aveva voluto mantenerla, era
stata criticata allora da Fosson e da me, proprio per il fatto che
si teneva conto soltanto delle parole dette dall'Avv. Caveri e non
si teneva conto di quello che Chabod aveva detto. E la prova del
nove della verità di quello che dico in questo momento è il fatto
che quella deliberazione con quella maggioranza, con il Consiglio
attuale non passerebbe.
Era una mozione politica che ha ricevuto una maggioranza
politica in quel momento e che non avrebbe in questo momento la
stessa maggioranza, per cui noi andremmo a colpi di maggioranza e
mettere domani sulla testa del mio amico Bordon che in questo
momento dorme saporitamente perché ha mangiato del riso, "cosa dice
infame ha osato dire stupido a un coso", dopo domani è Dolchi, e un
altro giorno è Caveri che normalmente è un po' intemperante e che
ama le battute pesanti, in questo momento non c'è Pedrini, anche
lui ha l'abitudine, e Pedrini piglierebbe tutte le censure perché
normalmente è sempre ... Quindi non possiamo in un piccolo
Consiglio come il nostro voler fare un Regolamento di questo genere
lasciando, a mio avviso, troppo spazio a delle questioni politiche
contingenti e non abbastanza al nostro costume, perché alla fine
dei conti qui è capitato qualche volta che ci siamo insultati,
abbiamo avuto delle polemiche, però normalmente non ci sono stati
dei fatti così gravi come quando Giancarlo Paietta scavalcava i
bambini del Partito Comunista per andare a picchiare i Missini,
eppure alla Camera queste cose sono avvenute e non c'è mai stato,
c'è stato una volta un richiamo credo di... a Lusso e Lusso ha
detto "guardi sono 25 anni che faccio il parlamentare e non accetto
rimproveri da parte sua" e il richiamo è stato tolto.
Quindi io direi, in questi casi, di questo genere, lasciamo più
all'iniziativa immediata del Consiglio che alla regolamentazione di
questo genere pesante, dura e che si presterebbe domani a delle
ingiustizie secondo l'alterna onnipotenza delle umani sorti come
diceva Ugo Foscolo.
Bordon (D.C.)
- Chiamato in causa due o tre volte, non so
dove andrò a finire, vorrei soltanto dire che in linea di massima
contrariamente a quello che dice la cattiva lingua d'un mio amico
Andrione, non è che sia io uno dei più intemperanti perché ce ne
sono altri più intemperanti di me. Però, in linea di massima, io
penso che specialmente in compagnia di quel mio interlocutore che
non mi lascia vivere, vedete con quanta forza cerca di coartarmi e
io mi ribello, io penso che meno sanzioni ci sono e più abbiamo da
guadagnare specialmente noi due, in compagnia di altri ancora.
Stabilito questo, io penso che sia bene, in linea di massima,
togliere via tutte queste sanzioni, tutti questi rimbrotti che
potrebbero venir fuori, l'allontanamento dall'aula, perché
effettivamente se un momentino ci soffermiamo su quel punto che ha
toccato il Consigliere Caveri, veramente è gravissimo. Una
maggioranza, dove ci sia una maggioranza striminzita con un
Consigliere con un voto solo e io faccio il Presidente della
Giunta, vedreste con quale severità partirebbe il Consigliere
Caveri da quest'aula, cercherei di espellerlo immediatamente.
Quindi io penso che effettivamente dobbiamo essere molto molto
cauti nel prendere queste decisioni.
Io voglio sperare, perché purtroppo qui dalla foga ce ne siamo
dette a vicenda, io penso che proprio questo autocontrollo che
abbiamo richiamato adesso, su cui abbiamo richiamato l'attenzione
dei Consiglieri dovrebbe essere sufficiente.
Perché in fondo in fondo, io sono in questa o nell'altra aula
insieme all'amico Manganoni ecc. da tanti anni e molte volte nella
foga del discorso ci siamo scambiati le opinioni un po'
pesantemente, ma oltre a quella porta, insomma, non abbiamo mai
portato niente quindi né rancore né niente.
Si capisce che la mia preoccupazione è una sola, perché qualche
volta vengono fuori specialmente degli attacchi alle persone. Ora
io penso che sia questo il problema più delicato, l'entrare per
esempio ... ma consentitemi è l'argomento che mi porta lì, mi
sembrava proprio per quello che vi ho detto e chiamerei a giudice
del Consiglio regionale il Dr. Avv. Barbè della Lega Calcio, come
dicevo prima con Andrione, perché a un certo momento mi può venir
fuori la frase che tutti ripetiamo quella di venduto che può anche
non lasciar traccia. Ma insomma io penso che il buon senso dei
Consiglieri presenti dovrebbe non entrare in certi argomenti
familiari ecc. e quindi questo autocontrollo dovrebbe essere
sufficiente.
Io però penso questo, che in linea di massima non vorrei che
questo succedesse, ma se a un certo momento qui dentro mi si dà del
ladro, io abbia a rispondere che ho da fare con un ladro e mezzo,
perché potrei non avere da assistere ad un battibecco come vediamo
qualche volta ai crocicchi delle strade che avvengono fra due
automobilisti. E quindi io mi auguro che in Consiglio tutto questo
non abbia a verificarsi, fino adesso casi gravi gravi non ne
abbiamo avuti e quindi io spero che questa nostra maturità abbia
non a diminuire ma da aumentare sempre per cui si possa
effettivamente lasciare da parte tutte queste gravi... questi
provvedimenti che noi dovremmo decidere qui adesso.
Quindi io sono del parere che si possono stralciare, rimanendo
però sempre, amico Ramera, che tu dicevi qualche cosa bisognerebbe
mettere, ma non so, o metti questo o non metti niente, perché non
puoi fare una casistica dove tu elenchi 50 nomi, questi sono
permessi e questi no. E quindi o si cancella o si lascia, secondo
il mio modesto parere.
Germano (P.C.I.)
- Io penso che questo articolo debba
essere rivisto, non ho idea adesso proprio dei termini, penso però
che debba essere rivisto.
Io sono della stessa opinione del Consigliere Bordon,
seriamente...
(voce di Bordon)
...dobbiamo riconoscere che
il nostro Consiglio è un Consiglio nel quale non si è mai protesa
via di fatto, non si sono mai lanciati oggetti, non è che non
abbiamo delle battaglie accesissime e forse dei momenti politici
anche difficilissimi, se pensiamo che la colonna dei commessi che
dovrebbero separare le due, lì rappresentata dal buon Fournier, è
chiaro che non si prevede che succeda una cosa del genere. Allora
io direi proprio di rivederlo o se qualcuno ha già delle idee,
anche sopprimere, perché credo che il Presidente abbia sempre il
diritto di richiamare nominativamente chi pronuncia frasi
sconvenienti, come abbiamo il diritto di dirlo, penso che si
riconosca anche il diritto di rimproverarlo.
Quindi non so se si vuole ridurre o se si vuole anche abrogarlo,
noi non abbiamo nulla in contrario.
Ramera (D.C.)
- Io proporrei di rivederlo, di rivederlo,
però, appunto non posso dimenticare quanto è accaduto perché l'Avv.
Caveri, che è polemico per eccellenza, naturalmente oggi ha
addolcito la pillola per presentare i vari commi che non vanno.
Effettivamente anch'io non sono per l'allontanamento di nessuno,
però mentre può essere ammesso lo scambio di battute, ci vuole
anche una certa regolamentazione, perché altrimenti se non sta
scritto proprio niente, niente, parla uno lo interrompono in dieci,
il Presidente lo richiama. Era anche un po' che aveva turbato,
anche qualche momento, i Consiglieri, soprattutto gli attacchi al
Presidente del Consiglio. Adesso facendo astrazione dall'attuale,
bisognerebbe che, d'accordo che ognuno di noi deve avere un
autocontrollo, ma se è vero che il Presidente del Consiglio deve
essere lo speaker, il moderatore della discussione, non possiamo
neanche permettere che se a un dato momento richiama un Consigliere
perché ha derogato a certe cose, quello addirittura passa ad
insultare il Presidente dell'Assemblea, questo sia normale, io
ritengo che in un'Assemblea non possa essere accettato.
Quindi scritto com'è scritto è esagerato e sono d'accordo,
perché allontanare un Consigliere vuol dire mutare magari una
maggioranza, però vorrei che fosse codificato un qualche cosa
perché altrimenti diventerebbe poi un Consiglio addirittura
indisciplinato perché ne abbiamo parlato, forse fino adesso non è
mai successo niente, però proprio perché ne abbiamo parlato e
stralciamo addirittura tutto l'articolo, incomincia poi a succedere
che poi magari Germano...
(voce)
...no, macché a quello non
ci penso neppure, però una certa turbativa, una certa turbativa può
esserci. Soprattutto direi che l'insulto al Presidente
dell'Assemblea, chiunque esso sia, e questo proprio chiunque esso
sia, non può essere passato così, anche se l'articolo 24 dello
Statuto concede l'immunità, ma infatti l'art. 24 dello Statuto
concede l'immunità come c'è l'immunità parlamentare, però la Camera
prevede certe cose. Noi non arriviamo a pensare di allontanare la
gente dall'aula, però bisogna codificare qualche cosa.
Quindi io propongo che questo articolo come quell'altro delle
celebrazioni venga rivisto attenuato, tenendo proprio in
considerazione che da tutti i settori sono venuti i consigli di
moderare, di attenuare la portata di questo articolo e addirittura
di sopprimere determinati commi.
Caveri
(U.V.)
- Al secondo comma io propongo la
cancellazione di alcune parole, cioè il secondo comma dovrebbe
rimanere in questo modo, cioè formulato...
Montesano (P.S.D.I.)
- Scusi Avvocato, Lei accoglie il
primo comma...
Caveri
(U.V.)
- Il primo comma, però propongo una
modifica per il secondo e cioè: "al Consigliere richiamato
all'ordine è concessa la parola per giustificarsi" e no "alla fine
della seduta a giudizio del Presidente", perché qui diamo un potere
al Presidente del Consiglio che non va e poi bisogna che il
Consigliere che viene richiamato abbia la possibilità di difendersi
subito. Così quando c'è la questione del fatto personale dopo
l'offesa per fatto personale, bisogna dare all'offeso la
possibilità di difendersi subito, non come è successo a me in un
momento di particolare tensione che c'era la maggioranza monolitica
contro di noi, che qualcuno mi aveva offeso e poi il Presidente
voleva che si discutesse della mia risposta alla fine della seduta
quando magari non c'era nessuno, eravamo già in seduta privata o
nell'eminenza, o dopo la seduta privata.
Quindi bisogna stabilire il principio che chi è o offeso o
richiamato all'ordine, quello possa parlare subito, nello stesso
contesto.
Quindi per il secondo comma io propongo che si dica: "al
Consigliere richiamato all'ordine è concessa la parola per
giustificarsi" e venga soppresso quello che viene dopo. E che poi
si dica: "lo stesso Presidente decide se mantenere il richiamo
all'ordine".
Questo è giustissimo. Poi io chiedo formalmente che venga messa
ai voti la soppressione del 3°, 4° e 5° comma.
Chabod
(D.C.)
- Non vorrei entrare nel merito ma
io penso che per risolvere tutto questo basterebbe togliere
l'immunità, si risolverebbe tutto almeno così chi esagera paga.
Andrione
(U.V.)
- Bravo Chabod, anche tu hai
esagerato.
Montesano (P.S.D.I.)
- Ora, arrivati a questo punto, dopo
le mie spiegazioni date in riguardo ai precedenti di questa
discussione della Presidenza del Consiglio di portare nel
regolamento i disposti che riguardano la disciplina, allo stato
attuale, in questa discussione che viene in atmosfera euforica,
cosa che non è sempre perché questi disposti regolamentari si
riferiscono ad altri momenti, ad altri momenti di atmosfera del
Consiglio i quali ci sono stati, non lo dobbiamo dimenticare. Ora
se tutto andasse come oggi io credo che non ci sarebbe bisogno di
assolutamente niente, ognuno è euforico, ognuno, è un'atmosfera...
questo diciamo così siccome non c'è un argomento politico, non c'è
un argomento che riguarda la maggioranza e la minoranza, allora
questa atmosfera si svolge, e io ne sono contento nei migliori dei
modi. Ci sono due proposte, quella... nelle richieste di modifiche
dal Consigliere Caveri, il quale con queste richieste di modificare
intende portare avanti la votazione dell'articolo, e l'altra
richiesta del Consigliere Ramera per un rinvio di tutto il Capo e
quello 2°, "disciplina dell'aula e delle tribune" a un riesame, a
un riesame di chi... se si accettasse questo rinvio, io chiederei
logicamente l'esame da parte della Commissione del Regolamento.
Ora si tratta di scegliere se andare avanti oppure portare
questi articoli, i più, diciamo così, importanti, in questa
discrepanza di opinioni all'esame della Commissione.
Cosa vogliamo fare?
Fosson
(U.V.)
- Io penso che rispondendo a quanto
ha detto il Presidente in questo momento è inutile che noi rinviamo
questi tre o quattro articoli che richiedono una discussione, che
vanno esaminati dal Consiglio, non dalla Commissione per il
Regolamento, perché anche dopo che la Commissione del Regolamento
avesse rivisto gli articoli 44, 45 e 46 bisognerebbe ritornare in
aula a fare la discussione perché non potremmo trovare una
soluzione con la Commissione del Regolamento. Tanto vale, siamo
arrivati a questo punto, tanto vale continuare la discussione, e mi
sembra che sull'articolo 44 le opinioni si siano già ben delineate
e quindi andare avanti. Sono collegati questi tre articoli,
44-45-46, sono quelli che fanno un po' che molte perplessità, io
non vorrei ripetere quello che è già stato ripetuto da altri, in
quest'aula ci sono sentite alle volte delle parole forti, ma oltre
alle parole non si è mai, non sono mai avvenuti dei fatti, e quando
si sono svolti questi dibattiti un po' accesi bisogna anche
considerare qual era la situazione politica di quel momento e la
situazione politica del momento, e allora pensare un po' da che
parte erano le responsabilità, le responsabilità erano un po' da
una parte e un po' dall'altra. Noi vediamo oggi, nella discussione
del Regolamento, sollevare di nuovo delle vecchie questioni, però
quelli che eventualmente a un dato momento hanno insistito per
l'inclusione di questi vari comma, nell'art. 44 e certe
formulazioni di questi articoli, se fanno un esame approfondito
devono anche constatare che non tutte le ragioni erano dalla loro
parte e quindi erano anche giustificate certe reazioni più violente
in quel momento.
Quindi io ritengo che effettivamente questa parte dell'art. 44
debba essere soppressa, perché non può assolutamente andare avanti
in questo senso, ritengo anche che gli articoli 45 e 46 abbiano
qualche cosa che debba essere soppresso e proprio, concluderei, che
la discussione debba essere fatta in questo momento perché non
cambierebbe niente la situazione se noi dovessimo portarla alla
Commissione del Regolamento.
Ramera (D.C.)
- Chiedendo il rinvio della discussione di
questo articolo e magari anche dei due seguenti, non è che sia da
riportarlo alla Commissione, dato che oggi non possiamo
materialmente finire, ognuno di noi può esaminarlo meglio e portare
dei propri emendamenti, perché il 45, poi sanzioni disciplinari per
fatti che si svolgono fuori dell'aula, dato che richiama qualche
cosa di precedente, bisogna pur modificarlo. Se io domani esco
dall'aula e vengo aggredito, perché non è mai capitato non bisogna
prevederlo allora. Ma insomma non siamo mica nati questa mattina!
Perché non è mai successa una cosa non si fa niente, allora! Allora
anche in tutti i settori perché non è mai accaduto, io compro
l'ombrello perché non è mai piovuto nella mia città.
Insomma io ritengo che determinati commi sono esagerati e l'ho
già detto, però alle sette e un quarto abbiamo detto addirittura
per le celebrazioni, per le commemorazioni bisogna rinviare, mi
sembra che sia un argomento molto più facile da dirimere quello
delle commemorazioni. Addirittura su questo vogliamo discutere
subito, stiamo qui due o tre ore; io sono d'accordo nel non
allontanare mai nessuno, però sono altresì d'accordo che occorre
una certa codificazione di disciplina per mantenere questo
autocontrollo.
Oggi si dice da tutte le parti, infatti oggi giornata idilliaca
perché è il Regolamento, magari poi fra quindici giorni volano
insulti per un provvedimento che non so, o per una mozione
qualunque.
Quindi proprio così, discuterli adesso questi tre argomenti così
tanto importanti mi sembra che potremmo saltarli senza demandarli
alla Commissione, ma riportarli in Consiglio in maniera che ogni
Consigliere possa portare gli eventuali suggerimenti.
Montesano (P.S.D.I.)
- Con un esame più approfondito da
parte dei Consiglieri.
Ramera (D.C.)
- Tanto dobbiamo ritrovarci, non lo finiamo
questa sera il Regolamento è chiaro.
Montesano (P.S.D.I.)
- Tanto siamo in sede di chiudere la
seduta è vero.
Ora Consigliere Caveri, quello che ha detto il Consigliere
Ramera è questo, di non rinviare e mandarlo alla Commissione ma
rinviare questa discussione per dar modo ai Consiglieri di cercare
una forma che salvi una cosa e l'altra. Cioè che elimini le
sanzioni pesanti, è vero, che il Consiglio almeno nella totalità,
nella maggioranza, ha creduto di voler indicare come superflue e
nello stesso tempo di mantenere certi dispositivi che garantiscono
anche fatti che non sono successi, che speriamo non succedano, ma
che potrebbero succedere, come quelli, per i fatti di eccezionale
gravità, l'aggressione a un Consigliere per esempio.
Se per esempio in seguito il Presidente può sospendere la
seduta, togliere la seduta se è necessario anche per il
mantenimento dell'ordine. È vero questo è giusto, se c'è un
disordine, il meno che possa fare il Presidente è quello di
togliere la seduta.
Ora, io Le chiedevo Avv. Caveri se accede a questa proposta di
Ramera di rimandare questo esame per cercare di coordinare con i
voti che sono stati espressi da parecchi Consiglieri di mantenere
sì una certa disciplina e di togliere le cose più pesanti.
Caveri
(U.V.)
- Ho sentito benissimo quello che ha
detto il Consigliere Ramera e quindi, va beh! Lei ha voluto
punteggiare in modo molto prolisso quello che ha detto Ramera, ad
ogni modo... come dice Andrione. Ma ho sentito anche che il
Consigliere Ramera, ha detto che lui è contrario a che il
Presidente del Consiglio abbia la facoltà di allontanare un
Consigliere dall'aula, e allora se è contrario cosa può rimanere,
rimane nient'altro che il richiamo all'ordine. Non si può mica
studiare un quid medium perché o c'è l'espulsione o non c'è, non si
vorrà mica introdurre il sistema dell'allontanamento del
Consigliere davanti al terrazzo situato davanti alla sala no?
Quindi io insisto e chiedo formalmente che il Presidente del
Consiglio metta in votazione il primo comma al quale io, a nome del
mio gruppo, mi dichiaro favorevole, chiedo che il Presidente del
Consiglio metta in votazione il secondo comma sopprimendo
l'espressione "alla fine della seduta o anche subito a giudizio del
Presidente" e chiedo che venga messo in votazione il nostro
emendamento soppressivo dei commi 3, 4 e 5.
Montesano (P.S.D.I.)
- Nessun altro chiede la parola?
Allora io potrei fare anche una votazione complessiva, cioè di
tutto l'articolo, richiamando quello che è stato richiesto dal
Consigliere Caveri, cioè integrità del primo comma, eliminazione
del secondo comma delle parole "alla fine della seduta e anche
subito a giudizio del Presidente", è vero? Eliminazione del 3°, 4°
e 5° comma.
Chi è favorevole all'articolo così formulato? Dichiarazione di
voto.
Ramera (D.C.)
- Noi ci asteniamo perché siamo d'accordo
sui due commi anche così corretti, ma dato che l'art. 45 che segue
si richiama al 44 e ho fatto una proposta, ritengo proprio, per
venire incontro a queste esigenze, perché allora il 45 lo
annulliamo sottocorda perché si richiama al 44.
A me non me ne frega mica niente, io non ho paura di essere
aggredito, auguro solo che siano aggrediti quelli che credono...
(voci)
...insomma a un dato punto questo Regolamento mica lo
abbiamo inventato, mica l'ho inventato io! Quindi a un dato momento
il 45 si richiama al 44, per fatti di eccezionale gravità. Vogliamo
addirittura negare che possa avvenire un fatto di eccezionale
gravità.
Andrione
(U.V.)
- Ricadono sotto la legge penale,
lo dico dopo quando parliamo del 45.
Ramera (D.C.)
- D'accordo... da uno non c'è nessuno, non
succede niente, quindi il nostro Gruppo si astiene pur essendo
d'accordo...
Montesano (P.S.D.I.)
- Altre dichiarazioni di voto?
Allora io dichiaro quale Presidente del Consiglio che pur avendo
la massima fiducia nell'auto controllo e nel senso di
responsabilità dei Signori Consiglieri, tenendo conto che le
disposizioni contenute nelle proposte del Regolamento sono niente
altro che le disposizioni sussistenti nei Regolamenti delle altre
Regioni a Statuto speciale e nelle bozze di Regolamento del
Parlamento del Senato, dichiaro la mia astensione come dicevo e per
tenermi fuori dalla discussione e dalla votazione in un argomento
così delicato che prospetta delle situazioni che ci auguriamo che
non si verifichino ma che possono benissimo verificarsi.
Allora chi è favorevole all'articolo 44? Per favore un po' di
silenzio, Chabod. Chi è favorevole all'art. 44 con gli emendamenti
soppressivi proposti dal Consigliere Caveri alzi la mano, chi è
contrario? Astenuti? Venti favorevoli, nove astenuti, il Consiglio
approva.
Io vorrei un momentino vedere la vecchia deliberazione. Allora
io prego, mi fanno rilevare il Vice Presidente ed il Segretario che
ci sono stati dei Consiglieri che non hanno votato né il sì, né il
no, ma devono dichiarare l'estensione.
Allora si ripete la votazione, prima di tutto io chiederei la
dichiarazione di astensione, il sottoscritto, poi chi sono gli
altri? Io prego che alzino la mano, i voti favorevoli? Voti
contrari? Due contrari, ecco ritorna il conto benissimo.
Allora in conclusione il Consiglio approva, salvo l'intesa che
questa approvazione sia anche contenente di una implicita
abrogazione, se ne fosse necessario, di questa deliberazione
precedente.
Articolo 45
Andrione
(U.V.)
- Propongo, coerentemente a quanto
proposto prima, propongo l'abrogazione dell'articolo e vorrei fare
un esempio al Consigliere Ramera che sembrava affezionato a questo
articolo. Faccio un'ipotesi che sembrava affezionata a questo
articolo... (
Ramera:
...no) ...sembrava è un'ipotesi, allora
l'ipotesi, allora l'Assessore Maquignaz, l'ho scelto apposta,
l'Assessore Maquignaz viene trovato strettamente abbracciato alla
propria segretaria e per due sedute è escluso dal Consiglio, ma
perché non ci sono solo ipotesi, ci sono anche le altre ipotesi e
quando ci sono leggi di vario genere che regolano la vita civile ai
cittadini, è inutile che un Consiglio automaticamente ci dia delle
regole per non poter...
Montesano (P.S.D.I.)
- Non è un reato...
Andrione
(U.V.)
- Non è un reato, io ho già detto
Maquignaz apposta perché lui non è il tipo di commettere atti di
questo genere.
Montesano (P.S.D.I.)
- Altri che chiedono la parola?
Caveri
(U.V.)
- Logicamente noi chiediamo la
soppressione di questo articolo 45, perché prevedere dei fatti
commessi da Consiglieri fuori dall'aula, insomma abbiamo ben poca
stima dei Consiglieri, non so che cosa possa succedere. In un paese
come la Valle d'Aosta questi fatti non succedono, succedono a
Reggio Calabria ma qui da noi non succedono.
Montesano (P.S.D.I.)
- Chi chiede la parola? Io dichiaro
l'astensione. Chi è favorevole alzi la mano alla soppressione
dell'articolo, chi è contrario? Milanesio per favore, in sede di
votazione i Consiglieri devono stare attenti perché poi dopo tu mi
fai ripetere la votazione, è vero? Come di fatto avviene; chi è
contrario, per la soppressione? Chi è favorevole l'abbiamo visto,
chi è contrario? Chamonin. Astenuti? Dunque Balestri bisogna che
voti o sì o no, o astenuto. 21 favorevoli, 1 contrario e sette
astenuti.
Articolo 46
Caveri
(U.V.)
- Chiediamo la soppressione del
primo comma e se noi leggiamo il secondo comma che conferisce al
Presidente la facoltà di sospensione e di togliere la seduta e di
fissarla per il giorno successivo in modo da permettere agli animi
di placarsi, noi vediamo che la migliore sanzione esiste già in
questo secondo comma. Quindi noi chiediamo che il Signor Presidente
del Consiglio voglia mettere ai voti la soppressione del primo
comma dell'art. 46.
Montesano (P.S.D.I.)
- Essendo passati, approvati i due
articoli precedenti, il primo comma effettivamente non può
sussistere più perché legato ai primi. Io sono d'accordo che... il
secondo comma, quindi per questa ragione, per il mantenimento
dell'ordine, il Presidente può sciogliere la seduta, io metto ai
voti la proposta.
Germano (P.C.I.)
- Nell'uno o nell'altro caso lasciare se
la seduta è tolta, perché non ci sono più i due casi.
Montesano (P.S.D.I.)
- Allora togliere al secondo comma,
dopo il punto, nel primo periodo, nell'uno o nell'altro caso "se la
seduta è tolta", quindi per le conseguenze che vengono dalla
votazione dei primi due articoli, io personalmente sono favorevole
a questo mantenimento del 2° comma e quindi su questo articolo do
il voto a favore. Chi altro chiede la parola per dichiarazioni? Chi
approva alzi la mano, contrari? Astenuti? Contrari uno.
Articolo 47
Montesano (P.S.D.I.)
- Desideravo aggiungere che mi è
stato suggerito qui, dopo il primo comma, dove abbiamo detto che il
pubblico non entra in aula "il pubblico è ammesso nell'apposita
tribuna", poi dopo il 2° comma della tribuna "apposito personale
incaricato dell'osservanza del Regolamento e di fare seguire gli
ordini del Presidente", cioè il personale che noi destiniamo alle
tribune. Il Consiglio è d'accordo su questi due emendamenti
aggiuntivi. Chi approva con questi due emendamenti aggiuntivi, alzi
la mano. Contrari? Astenuti? Il Consiglio approva.
Articolo 48
Ramera (D.C.)
- Ritengo che ci sia una violazione al
diritto della Stampa, se non altro perché siamo nel 1970 e credo
che i registratori siano un mezzo migliore per un giornalista di
raccogliere meglio, forse, che negli appunti che può alle volte
sbagliare proprio quanto accade in Consiglio. Proprio per ragioni
anche professionali di chi deve esercitare quel compito che sta
seduto nella tribuna stampa. Il registratore se non altro almeno
poi gli darà a casa il testo completo, esatto che alle volte
scrivendo appunti frettolosamente può anche dimenticare parecchie
cose. Quindi io la storia dei registratori lo permetterei, le
macchine fotografiche, beh! Questo è diverso.
Germano (P.C.I.)
- ... che i verbali che non sono validi
fino a quando non sono approvati dal Consiglio e sono approvati
nelle sedute successive, diventano già validi per i
giornalisti.
E poi per la verità, bisogna anche dire che è stato l'uso, l'uso
sconsiderato di un giornalista che ha portato a questo, il quale
registrava o diceva di registrare e pubblicava come registrato e
scriveva tutto quello che voleva lui, io non faccio il nome del
giornalista ma tutti sanno chi è, tutti sanno chi è. Almeno che non
abbia la scusa, la giustificazione che...
Montesano (P.S.D.I.)
- Io devo aggiungere ancora un'altra
cosa per quello che riguarda questo argomento. A me risulta che una
registrazione della seduta del Consiglio regionale è stata fatta
sentire in una osteria esponendo i Consiglieri a una quantità di...
e di sarcasmi e quindi determinando anche una certa messa alla
berlina di tutti noi, di tutti noi, perché quando si parla, si
parla molte volte così anche di argomenti con battute che possono
anche essere interpretate diversamente, perché la battuta può
essere accompagnata da un gesto, può essere accompagnata da un
sorriso, oppure da un viso arcigno e può dare un significato.
Invece alcune battute possono determinare altre intenzioni a chi
ascolta e quindi creare delle situazioni poco simpatiche. Ma a
parte questo, il giornalista, Lei è un giornalista Consigliere
Ramera, il giornalista non ha bisogno di registratori per, diciamo
così, condensare le notizie sul Consiglio regionale, che poi sul
giornale vengono, diciamo così, messe nello loro principali linee e
quindi è proprio lì che il giornalista si vede, nel dover dare una
forma molto succinta ad argomenti che noi trattiamo per una
giornata intera. Invece qui la questione del registratore,
registratore che poi non è ammesso neanche, come non è ammesso alla
Camera come oggetto contundente che si può lanciare, io non credo
che sia un'arma del mestiere del giornalista perché i giornalisti
si possono tenere in tasca un block notes per prendere gli appunti
che poi sviluppano con la memoria e con il loro senso di
osservazione e di intuito.
Quindi, perciò, anche se sono successi degli episodi precedenti,
c'è stata una presa di posizione di alcuni Consiglieri a questo
riguardo, io intendo come mia proposta che l'articolo 48 venga
mantenuto anche perché c'è "salvo autorizzazione del Presidente del
Consiglio".
Germano (P.C.I.)
- Aggiungo ancora che all'art. 117 è
prevista la possibilità dei giornalisti di accedere, prendere
visione dei verbali, delle discussioni e tutto quanto, non è
che...
Montesano (P.S.D.I.)
- Va bene? D'accordo, allora chi
approva l'art. 48 alzi la mano. Nessuno la alza quindi sono tutti
d'accordo. Contrari nessuno, astenuti? Il Consiglio approva.
Articolo 49
Montesano (P.S.D.I.)
- Questo richiama il vecchio
Regolamento per quello che riguarda il pubblico. Chi approva alzi
la mano. Contrari? Astenuti? Il Consiglio approva.
Articolo 50
Montesano (P.S.D.I.)
- È inutile leggerlo questo perché
richiama l'art. 92bis del Regolamento.
Giunti a questo punto egregi colleghi, giunti a questo punto, e
cioè al Titolo VII art. 51, io proporrei al Consiglio di chiudere
la seduta e di stabilire già fin d'ora almeno un criterio di
massima per una seconda seduta che sia dedicata esclusivamente al
Regolamento, cioè tolto le sedute del 30 e 31 che sono dedicate
agli oggetti della Giunta e alle mozioni che sono rimaste in
sospeso più quelle che sono sopravvenute, dovremmo quindi vedere di
stabilire queste date forse più opportunamente nelle sedute dei
Capi Gruppi dell'Ufficio di Presidenza del 21. Io provvederò a
sentire la Giunta prima del 21. Allora il 50 in votazione. Chi
approva alzi la mano...
(voci)
...presenza allora... Chi
approva alzi la mano. Contrari? Astenuti? Il Consiglio approva.
La seduta è sciolta e ricordo l'Ufficio di Presidenza,
raccomando l'Ufficio di Presidenza ai Capi Gruppo, la convocazione
della riunione per il 21 alle ore 18. Non voi, l'Ufficio di
Presidenza ai Capi Gruppo.
---
La seduta è tolta alle ore 19,40
