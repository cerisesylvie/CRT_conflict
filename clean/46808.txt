Classificazione
CONSULTE COMMISSIONI E ORGANI COLLEGIALI



Oggetto del Consiglio n. 3172 del 25 gennaio 2024 - Resoconto
OGGETTO N. 3172/XVI - Rinnovo integrale del Comitato
Regionale per le Comunicazioni (Co.Re.Com.) ai sensi dell'articolo
3, comma 7, della legge regionale 4 settembre 2001, n. 26. Elezione
del Presidente del Co.re.Com.
Bertin (Presidente) -
Possiamo ora passare al punto n. 4
dell'ordine del giorno.
Con provvedimento del 10 gennaio 2019 il Consiglio regionale
aveva rinnovato il Comitato Regionale per le Comunicazioni della
Valle d'Aosta, eleggendo quale Presidente Pierpaolo Civelli e quali
componenti i signori Federico Molino, Daniele Genco, Beatrice Mosca
e Claudio Dalle, per la durata di cinque anni.
L'articolo 3, comma 7 della legge regionale istitutiva del
Co.Re.Com. prevede che alle procedure di rinnovo del Consiglio si
proceda entro sessanta giorni dalla scadenza ordinaria, pertanto è
necessario procedere al rinnovo integrale del Comitato.
Ricordo che, ai sensi della legge, i cinque componenti sono
scelti tra persone che diano garanzia di assoluta indipendenza, sia
dal sistema politico che dal sistema d'interesse del settore delle
comunicazioni, e che possiedano esperienza e competenza comprovata
nel settore delle comunicazioni, degli aspetti culturali,
giuridici, economici e tecnologici.
L'articolo 4 disciplina le situazioni di incompatibilità e le
modalità di rimozione dalle stesse, pena la dichiarazione di
decadenza del Comitato.
Il Presidente del Comitato è eletto dal Consiglio regionale a
votazione segreta, a maggioranza dei due terzi dei componenti
assegnati. Qualora, dopo due votazioni consecutive, nessun
candidato abbia raggiunto tale maggioranza, il Consiglio procede
con un'ulteriore votazione da effettuarsi nella stessa seduta del
Consiglio regionale e risulta eletto il candidato che riporta la
maggioranza assoluta dei Consiglieri assegnati.
Gli altri componenti del Comitato sono eletti sempre dal
Consiglio regionale a votazione segreta anch'essi, con voto
limitato a tre; in caso di parità viene eletto il Consigliere più
anziano, almeno un componente deve essere espresso dalla
minoranza.
Pertanto, seguendo l'ordine, propongo al Consiglio di procedere
all'elezione del Presidente e, in seguito, dei quattro componenti
del Co.Re.Com. con due votazioni distinte, iniziando dall'elezione
del Presidente.
Si è prenotato il consigliere Marguerettaz.
Marguerettaz (UV) -
Buon lavoro e benvenuto al collega Di
Marco.
Come è stato detto dal Presidente, dobbiamo procedere alla
votazione del rinnovo integrale del Co.Re.Com..
Quest'elezione si rifà a una legge che meriterebbe probabilmente
di essere rivista, perché delle affermazioni di principio che vanno
bene per tutte le stagioni, cioè ci deve essere un rappresentante
della minoranza, in realtà non viene garantito dalle modalità di
voto che noi seguiamo, nel senso che questa rappresentanza della
minoranza viene garantita dal fatto che si esprimono un numero di
candidati inferiore al numero di colleghi Consiglieri da eleggere,
ma tant'è, questa è la legge e noi ci adeguiamo alla legge, ma io
credo - anche parlando in seno alla Conferenza dei capigruppo -
meriterà di essere rivista e di essere modificata.
A questo punto faccio una proposta che è una proposta che
proviene dalla maggioranza ma non è un'investitura, nel senso che i
candidati che si sono resi disponibili, non hanno chiesto e non
hanno un
endorsement
da parte della politica, è una loro
disponibilità e noi, come maggioranza, abbiamo fatto una
valutazione, quindi è una valutazione della maggioranza ma non
necessariamente coloro che io in questo momento indicherò si
sentono rappresentanti della maggioranza.
È una valutazione che noi facciamo sulla base dei curricula che
abbiamo avuto a disposizione.
Faccio quindi la proposta complessiva, non sto a fare i due
interventi, una valutazione della maggioranza, per quanto attiene
la Presidenza, ricade sul nome dell'avvocato Valeria Fadda, dal
punto di vista invece dei componenti del Co.re.Com., le tre persone
che noi abbiamo individuato sono la dottoressa Sabina Fazari, il
dottor Emanuele Burzio e Cesarino Cerise.
Questi sono i tre nomi che indichiamo come maggioranza.
Presidente -
Consigliere Lucianaz.
Lucianaz (RV) -
Merci Président, bonjour à tout le monde
et bienvenu au collègue Di Marco, avec l'espoir qu'il soit vraiment
à lutter pour l'autonomie.
Il Comitato Regionale per le Comunicazioni Valle d'Aosta, come
voi colleghi sapete bene, oltre al compito di monitoraggio delle
emittenti radiotelevisive e attività di controllo e vigilanza
relativa all'accesso ai mezzi d'informazione delle emittenti
televisive locali durante le campagne elettorali e durante i lavori
del Consiglio regionali, previsti dalla legge regionale 26/2001,
oltre all'interessante missione di educazione ai social media,
all'informazione digitale nel suo complesso che il Comitato svolge
tra i giovani, ma recentemente anche tra la popolazione più
anziana, come me, che ha delle difficoltà sicuramente con i nuovi
mezzi tecnologici, e oltre allo storico ruolo di conciliatore nelle
controversie tra utenti e operatori delle comunicazioni, alla
lettera D il Comitato concorre, nell'ambito delle proprie
competenze in materia, alla tutela delle minoranze
linguistiche.
Su questa funzione, a me e al mio movimento particolarmente
cara, il Comitato lavora da tempo, in sinergia con tutti gli
organismi rappresentativi, non solo sul territorio regionale, ma
anche a livello italiano, essendo capofila nel coordinamento
nazionale per il progetto di valorizzazione della comunicazione che
comprende i Co.re.Com. appartenenti alle regioni con minoranze
linguistiche riconosciute dalla legge nazionale.
Infatti il Co.re.Com. Valle d'Aosta è capofila del gruppo di
lavoro che comprende i Comitati delle Province autonome di Bolzano
e Trento, del Friuli Venezia Giulia e della Sardegna.
Nel programma dell'attività 2024 che ci è stato distribuito
quest'autunno scorso, con il quale si è congedato il presidente
Pierpaolo Civelli e il suo gruppo dirigente - e li ringraziamo per
questi cinque anni d'attività - è sottolineato l'auspicio di
proseguire l'aggiornamento della legislazione e dei format
comunicativi a sostegno delle minoranze.
Ricordo che le minoranze sono le comunità parlanti
franco-provenzale e titsch in particolare, ma anche del francese,
ed è su quest'aspetto la ragione del mio intervento, perché
l'attivazione concreta di questa funzione propria, che fa capo alla
natura di consulenza che i Co.re.Com. hanno nei confronti delle
Amministrazioni regionali, tende a realizzare - oltre a una
fotografia completa ed esaustiva dell'attuale situazione rispetto
alla tutela delle minoranze linguistiche nella comunicazione -
eventuali interventi normativi.
Fra le tante attività relative alle funzioni delegate, che
abbiamo potuto leggere nel loro opuscolo, non ho trovato nulla di
simile nel 2023 e nella comunicazione politico-istituzionale
abbiamo trovato altri argomenti, ma non un cenno agli aspetti
linguistici per la comunità valdostana.
Sapete bene che recentemente il Co.re.Com. Valle d'Aosta è stato
nominato componente effettivo e permanente dell'organizzazione
francofona internazionale di autorità di regolazione e garanzia
delle comunicazioni, un ruolo prestigioso e importante, che
richiede, a testa di quest'importante Comitato, le competenze
opportune.
Io con questo appello chiedo che il partito dell'Union
Valdôtaine e il partito satellite si preoccupino di nominare
persone con particolare sensibilità e competenze anche nell'aspetto
linguistico. Sarà sicuramente argomento del prossimo incontro che
mi auguro il Presidente della Commissione avrà la bontà di indire
per conoscere personalmente i programmi di questo nuovo
insediamento, ma - ripeto - è il caso di nominare - collega
Marguerettaz e tutti coloro che sono intenzionati a votare con la
maggioranza il Presidente e i tre nominativi - votare persone
sensibili all'aspetto linguistico, sensibili all'aspetto culturale
e che dimostrino il loro attaccamento alla comunità valdostana e
alla sua cultura.
Sono curioso di vedere chi voterete.
Presidente -
Consigliere Marquis, a lei la parola.
Marquis (FI) -
Grazie Presidente. Chiederei cinque minuti
di sospensione per una riunione dei gruppi d'opposizione.
Presidente -
Il Consiglio è sospeso.
La seduta è sospesa dalle ore 09:44 alle ore 09:52.
Bertin (Presidente) -
Riprendiamo dopo la breve
sospensione. Ci sono richieste d'intervento? Qualcuno vuole
intervenire? Se non vi sono interventi, guardo il consigliere
Marquis che aveva chiesto la sospensione, non mi sembra che voglia
intervenire. Consigliere Baccega.
Baccega (FI) -
Al di là delle nomine, delle votazioni che
si effettueranno, volevo fare due considerazioni sul ruolo e sul
lavoro che il Co.re.Com. deve portare avanti e queste nuove nomine
in qualche modo hanno voluto, dovuto e ci hanno dato la possibilità
di fare un approfondimento su un ruolo importante. L'articolo 2 ai
commi 2 e 3 della legge regionale n. 4 del settembre 2001, dice:
"Svolge funzioni di garanzia, di consulenza, di supporto, di
gestione in materia di comunicazione per la Regione Valle d'Aosta,
come assegnato da leggi statali e leggi regionali".
Abbiamo letto tutti i vari curricula che ci sono stati dati, di
coloro che si sono messi a disposizione, e la comunicazione è uno
degli elementi importanti e fondamentali che bisogna portare
avanti.
Sempre nel sito del Co.re.Com. va sottolineato il monitoraggio
del pluralismo politico e istituzionale su Rai3; in realtà prende
in considerazione una settimana all'anno sul 2023. Il 2022 non
esiste, non c'è, e nella settimana presa in esame, dal 17 al 24
luglio 2023, le percentuali di presenza delle forze politiche
regionali all'interno del pomeriggio e sera della RAI hanno delle
differenze che sono davvero devastanti.
La sollecitazione che faccio, Presidente, è questa: non è
sufficiente una sola settimana di confronto, ma le settimane di
confronto devono essere più d'una e in modo anche più
significativo, perché altrimenti così non c'è un riscontro
effettivo del ruolo dei partiti politici all'interno della testata
giornalistica regionale e della loro presenza che è una presenza
significativa sulla base dei Consigli regionali o comunque delle
leggi che vengono espletate.
Per questo una sottolineatura da fare a lei, Presidente, nella
misura in cui si va a confrontarsi con i nuovi eletti del
Co.re.Com: che si vada nella direzione di avere più incisività nel
monitoraggio del pluralismo politico istituzionale su Rai 3.
Presidente -
Ci sono altri interventi? Non vedo richieste
d'intervento. Se non vi sono osservazioni diverse, farei
distribuire le schede per la compilazione che può avvenire al
banco, secondo l'articolo 83, del regolamento. Se non vi sono
obiezioni, procediamo in questo modo. Consigliere Manfrin.
Manfrin (LEGA VDA) -
Solo per chiedere il voto in
cabina.
Presidente -
Facciamo il voto in cabina. Consigliere
Marguerettaz.
Marguerettaz (UV) -
Forse non ho capito, ma in questo
momento votiamo solo il Presidente?
Presidente -
Votiamo solo il Presidente.
Marguerettaz (UV) -
Solo per esplicitare, il Presidente
viene eletto in prima votazione se c'è la maggioranza di due
terzi.
Presidente -
21 voti, altrimenti si procede alla seconda
e alla terza con la maggioranza dei Consiglieri assegnati.
Procediamo con l'elezione del Presidente, su richiesta con voto
in cabina. Chiedo al collega Jordan di procedere alla chiamata dei
Consiglieri per esprimere il voto.
Chiedo ai Consiglieri scrutatori Manfrin, Malacrinò e
Marguerettaz di avvicinarsi al centro dell'Aula per procedere allo
scrutinio.
Presenti: 35
Votanti: 35
Nulle: 2
Valide: 33
Bianche: 15
Fadda: 18
Nessuno ha raggiunto il quorum, passiamo pertanto alla seconda
votazione. Chiedo al Consigliere Segretario di procedere alla
chiamata.
Chiedo ai Consiglieri scrutatori Marguerettaz, Malacrinò,
Manfrin e Jordan di avvicinarsi al centro della sala per procedere
allo scrutinio.
Presenti: 35
Votanti: 35
Nulle: 2
Valide: 33
Bianche: 15
Fadda: 18
Nessuno ha raggiunto il quorum, procediamo pertanto alla terza
votazione. Chiedo al collega Jordan di procedere alla chiamata.
Chiedo ai Consiglieri scrutatori di iniziare ad avvicinarsi al
centro della sala per lo scrutinio.
Presenti: 35
Votanti: 35
Nulle: 4
Valide: 31
Bianche: 1
Boschini: 16
Fadda: 14
Nessuno raggiunge il quorum, pertanto procediamo alla quarta
votazione.
Ricordo, visto che ci sono stati degli errori, che procediamo
alla votazione del Presidente, non dei quattro componenti, bensì
del Presidente con un solo voto. Consiglieri state attenti.
I Consiglieri segretari sono invitati a procedere allo
scrutinio.
Presenti: 35
Votanti: 35
Valide: 35
Bianca: 1
Fadda: 16
Boschini: 18
Il Consiglio nomina Presidente del Comitato regionale per le
Comunicazioni (Co.Re.Com) la signora Elena Boschini.
La parola al consigliere Chatrian.
Chatrian (AV-VdA Unie) -
Chiedo una sospensione.
Presidente -
Sospensione accordata. Il Consiglio è
sospeso.
La seduta è sospesa dalle ore 11:14 alle ore 12:05.
Bertin (Presidente) -
Come da accordo informale dei
capigruppo, il Consiglio è sospeso fino alle ore 15:00. Ci
aggiorniamo alle ore 15:00.
---
La seduta termina alle ore 12:05.
