Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3704 del 24 settembre 1992 - Resoconto
OGGETTO N. 3704/IX Problemi concernenti la sicurezza
dell'abitato di Villeneuve in relazione al sovrastante costone
roccioso.
(Interpellanza)
Interpellanza Venuti a conoscenza di una situazione che
potrebbe causare gravi danni all'abitato di Villeneuve,
i sottoscritti consiglieri regionali
interpellano
la Giunta regionale per sapere:
1) se sia vera la notizia che circola in Alta Valle circa la
preoccupazione di uno stacco di un grosso macigno sull'abitato di
Villeneuve;
2) se tutte le precauzioni sono state prese;
3) quali siano gli intendimenti dell'Amministrazione regionale
per risolvere il problema della sicurezza degli abitanti di
Villeneuve.
F.to Bondaz e Lanièce.
Presidente Ha chiesto di parlare il Consigliere Bondaz.
Bondaz (DC)
Questo problema è stato portato
all'attenzione della Giunta anche se non è un problema
recentissimo: nei mesi scorsi già si erano avute delle lamentele da
parte della popolazione di Villeneuve preoccupata che questo
roccione esistente sull'abitato di Villeneuve, quello che ha in
cima un crocifisso, avesse subìto delle possibili lesioni in
relazione agli scoppi di mine durante la costruzione
dell'autostrada.
A suo tempo la Giunta regionale da me presieduta, il
sottoscritto e gli uffici competenti avevano fatto un esame della
situazione e gli esperti avevano dato delle assicurazioni circa
l'entità delle "lesioni " che si erano venute a creare.
Successivamente durante l'estate, è giunta la notizia di un
nuovo aggravamento della situazione.
Abbiamo dunque portato all'attenzione della Giunta il problema
per avere una risposta tranquillizzatrice per la popolazione di
Villeneuve.
Presidente
Ha chiesto di parlare l'Assessore dei Lavori
Pubblici, Vallet.
Vallet (UV)
Il problema è noto e conosciuto dal 1989.
Diversi atti sono stati fatti da allora, sopralluoghi, verifiche.
Sostanzialmente, leggo un passaggio della relazione geologica, si
tratta di "un costone a monte dell'abitato di Villeneuve, che si
presenta scompaginato da più sistemi di fratture". Tali potenziali
instabilità sono note da tempo ed hanno formato l'oggetto di studi
specifici in settori limitrofi. La pericolosità della situazione è
anch'essa nota da lungo tempo. Non si hanno notizie di crolli
recenti nel settore particolare.
La questione era emersa in relazione allo scavo e al passaggio
delle gallerie autostradali. Sono stati installati dei sistemi di
controllo con il posizionamento di spie, e da dati forniti il 30
giugno 1992 la relazione della Geaconsult riferisce che non ci sono
stati aumenti apprezzabili dell'ampiezza delle fessure. Erano state
poi impartite delle disposizioni all'impresa esecutrice delle
gallerie affinché venissero impiegate quantità limitate e definite
di esplosivo. Su sollecitazione del Presidente della Giunta nel
mese di aprile era stato affidato uno studio ad un geologo per una
relazione di un progetto di sistemazione, purtroppo la Commissione
di Coordinamento ha respinto la deliberazione tenuto conto che
queste sono competenze che non potevano essere affidate ad un
geologo.
In data 28 agosto abbiamo integrato l'incarico al geologo con un
incarico ad un ingegnere affinché provvedessero di concerto a darci
un progetto per la sistemazione del problema.
Problema che è tenuto costantemente sotto controllo.
Presidente
Ha chiesto di parlare il Consigliere
Bondaz.
Bondaz (DC)
Ringrazio l'Assessore per la sua solerte
esposizione. Il problema che si era posto era anche di altra
natura.
Questi adempimenti erano stati fatti a suo tempo, e ne eravamo a
conoscenza. La situazione si è aggravata durante l'estate per una
recrudescenza delle preoccupazioni da parte della popolazione e la
mia richiesta di chiarimenti da parte dell'Assessorato e della
Giunta era per sapere se queste voci erano veritiere. Ringrazio
quindi per la comunicazione circa l'affidamento dell'incarico al
geologo e all'ingegnere.
Mi auguro che questo progetto venga attuato con immediatezza,
per tranquillizzare quelle che sono le preoccupazioni della
popolazione di Villeneuve che vive con certe apprensioni a seguito
degli scoppi di mine dovute alla costruzione dell'autostrada. Se
dovesse succedere qualcosa sarebbe estremamente grave.
Ringrazio l'Assessore per le sue delucidazioni e lo invito a
seguire il problema con estrema attenzione.
