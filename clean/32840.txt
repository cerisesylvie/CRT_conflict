Classificazione
AGRICOLTURA



Oggetto del Consiglio n. 1396 del 6 ottobre 2010 - Resoconto
OGGETTO N. 1396/XIII - Interpellanza: "Individuazione di
misure per indennizzare i produttori di frutta danneggiata dagli
uccelli".
Interpellanza
Preso atto che quasi metà della produzione 2010 di mele è
stata danneggiata dai corvi e dalle ghiandaie che, malgrado
l'incremento degli abbattimenti, riescono a mettere in grande
difficoltà i produttori;
Evidenziato che nei comuni della Comunità montana del Grand
Paradis la produzione di mele, che raggiunge le 5.000 tonnellate
annue, rappresenta una rilevante fonte di reddito;
i sottoscritti Consiglieri
Interpellano
la Giunta regionale per conoscere se intenda:
1) indennizzare i produttori di mele e altra frutta
danneggiata dagli uccelli per l'attuale campagna agricola;
2) istituire una task-force che in tempi rapidi identifichi
le procedure da realizzare per evitare che tali danni si ripetano
nelle prossime annate;
3) fornire gratuitamente ai produttori gli strumenti di
protezione delle colture così individuati.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente.
Una comunità incapace di produrre beni e di poter vendere o
scambiare con altre comunità è destinata all'esaurimento economico
e all'impoverimento. Non è possibile vivere soltanto di servizi e
dei redditi legati ad essi o alla pubblica amministrazione. Per
questo motivo i produttori, siano essi agricoltori, allevatori,
industriali, manifatturieri, artigiani, sono la vera ossatura della
società e dovremmo tutti sentirci in dovere di sostenere la loro
attività e la loro imprenditorialità. I produttori di mele nella
nostra regione sono dei pilastri importanti perché, malgrado tutte
le difficoltà legate all'evoluzione dei mercati e alla complessità
della distribuzione, continuano imperterriti a curare i loro
terreni e le loro piante con ostinata volontà e grande passione. A
tutte queste difficoltà già segnalate negli ultimi anni, purtroppo,
si è aggiunta quella dei danni provocati dai corvi e dalle
ghiandaie, che, malgrado gli abbattimenti crescenti, continuano a
produrre guasti molto rilevanti. Con questa interpellanza vogliamo
richiamare l'attenzione su tale produzione agricola in forte
pericolo e in forte contrazione rispetto a qualche decennio fa; se
non si aiuteranno i produttori di mele evitando che i danni
provocati dai volatili si ripercuotano sui loro redditi, c'è la
concreta possibilità che nei prossimi anni tanti altri meleti
verranno abbandonati e la Valle d'Aosta perderà un'altra importante
produzione agricola. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente.
La problematica dei danni alla produzione di mele da parte
dell'avifauna selvatica, e in particolare da parte della specie
ghiandaia, è purtroppo una tematica conosciuta, poiché è presente
in regione da diversi anni. Per contenere tali danni,
l'Amministrazione regionale ha messo in atto da tempo diverse
strategie: una è l'attuazione di specifici piani di controllo
numerico della specie, con i quali, anche al di fuori del periodo
di caccia, è possibile attuare dei prelievi nelle zone interessate
dai danni da parte dei forestali e dei cacciatori a ciò abilitati,
ricordo che quest'anno, fra l'altro, è stato esteso questo tipo di
controllo, su sollecitazione anche di coltivatori di frutta della
bassa Valle, nella zona di Donnas, Pont-Saint-Martin, anche se lì
le produzioni sono minori; due, l'erogazione di contributi ai
coltivatori per l'acquisto di reti o altri sistemi difensivi; tre,
l'erogazione di indennizzi per i danni subiti. Quest'anno si è
verificato un notevole aumento dei danni che hanno interessato
tutto il territorio regionale, con particolare intensità nella zona
tipicamente utilizzata per la produzione di mele: da Aosta verso
l'alta Valle. A ciò l'Amministrazione regionale ha cercato di porre
rimedio sia aumentando lo sforzo dell'attività di controllo, che ha
consentito di più che raddoppiare gli animali prelevati, dai 200
del 2009 ai 500 del 2010 indicativamente, sia sperimentando nuove
tecniche di protezione dei frutti, dissuasori acustici di nuova
generazione, di cui al momento non è ancora possibile conoscere la
reale efficacia.
In merito agli indennizzi per i danni subiti, si fa presente che
le domande presentate sono al vaglio dei competenti uffici
regionali per la loro istruttoria; i tempi di risposta più lunghi
del consueto dipendono dalla necessità di attuare i nuovi
orientamenti della Comunità europea in materia, divenuti più
restrittivi. Confidiamo comunque di chiudere al più presto le
pratiche in corso.
Per quanto attiene all'istituzione di una
task force
che
in tempi rapidi identifichi le procedure da realizzare per evitare
che tali danni si ripetano nelle prossime annate, si ritiene
sicuramente accoglibile il suggerimento. Pur essendoci già
confrontati negli anni passati con realtà a noi similari e avendo
già messo in atto i sistemi ritenuti migliori ed attualmente
utilizzati un po' dappertutto, potrà essere sicuramente positivo
promuovere specifici incontri fra tutti gli attori interessati alla
ricerca di eventuali ulteriori misure atte a risolvere o almeno a
contenere la problematica. A tal proposito si evidenzia che
l'incremento dei danni interessa anche altre specie selvatiche (è
un discorso ciclico comunque), fra cui il cinghiale, per la cui
risoluzione è stata prevista in questi giorni l'organizzazione in
bassa Valle, zona più colpita dai danni, di una riunione con i
rappresentanti delle categorie interessate (Corpo forestale,
rappresentanti degli agricoltori, consorzi di miglioramento
fondiario interessati) e anche i cacciatori per quel che riguarda
la loro partecipazione alle azioni previste. La protezione delle
colture, laddove è possibile, rimane la soluzione migliore e la più
efficace del problema a cui puntare. Studieremo la possibilità di
fornire gratuitamente ai produttori gli strumenti di protezione
delle colture o quanto meno di aumentare l'attuale contributo per
l'acquisto. Tale indirizzo recentemente previsto per i danni al
patrimonio zootecnico dalla legge regionale 15 giugno 2010, n. 17,
recante:
"Definizione dei criteri per l'accertamento, la
valutazione e l'indennizzo dei danni provocati dagli animali
predatori al patrimonio zootecnico e per l'attuazione di misure
preventive"
, deve però tener conto degli indirizzi comunitari
in materia, che difficilmente prevedono la gratuità delle forniture
e limitano i contributi ad alcune categorie di misure
difensive.
Presidente
- La parola alla Consigliera Carmela
Fontana.
Fontana (PD)
- Grazie, Presidente.
Mi fa piacere che l'Assessore l'abbia ritenuto un argomento
abbastanza importante, invece ho visto che tanti consiglieri si
sono fatti la risatina come se fosse un argomento leggero da
riderci su. Ho sentito tantissimi agricoltori e questo è un
problema che non tocca solo loro, ma tutta la Valle d'Aosta.
Ringrazio l'Assessore per le promesse e l'impegno che si è preso
anche su tale questione, quello che gli chiedo - siamo sempre sui
tempi di erogazione delle domande - è di fare uno sforzo per fare
in modo che siano più veloci le erogazioni dei contributi,
altrimenti gli agricoltori si demotivano; questo è un impegno che
le chiedo veramente. Grazie.
