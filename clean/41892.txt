Classificazione
AMBIENTE
Stoccaggio e smaltimento rifiuti



Oggetto del Consiglio n. 902 del 18 settembre 2019 - Resoconto
OGGETTO N. 902/XV - Interrogazione: "Adozione di misure
plastic-free in occasione di feste e sagre estive".
Distort (Presidente) -
Punto n. 10 all'ordine del giorno.
La parola all'Assessore Chatrian per la risposta.
Chatrian (AV)
- Grazie ai colleghi che mi danno la
possibilità di fare un po' il punto della situazione rispetto a
quello che abbiamo fatto su un altro settore.
La domanda che i colleghi mi pongono è questa: "
interrogano
l'Assessore competente per conoscere se siano state adottate le
misure plastic-free e di attenzione all'ambiente durante le
numerose feste e sagre sul territorio valdostano nei mesi estivi e
non
". Una breve premessa e poi una risposta puntuale, anche con
un po' di numeri. Il Parlamento dell'Unione europea ha approvato il
29 marzo 2019, a seguito dell'accordo raggiunto a dicembre 2018, la
direttiva riguardante il divieto di utilizzo a partire dal 2021 -
questo non è l'indirizzo, è l'obbligo che abbiamo tutti - dei
prodotti per i quali esistono alternative. Oltre che a posate,
piatti, bastoncini cotonati, cannucce, mescolatori per bevande,
aste dei palloncini, si è esteso anche ai prodotti di plastica e ai
contenitori per cibo da asporto in polietilene espanso, stabilendo
altresì che per i prodotti monouso, per i quali invece non esistono
alternative, gli Stati membri dovranno mettere a punto piani
nazionali. Su questo c'è ancora un fronte aperto e si dovranno
comunque trovare delle soluzioni, probabilmente alternative e con
misure dettagliate, per ridurre significativamente il loro utilizzo
e da trasmettere alla Commissione entro due anni dall'entrata in
vigore della direttiva. Il Ministero dell'ambiente, della tutela
del territorio e del mare ha lanciato la campagna "Plastic Free
Challenge" con la quale ha invitato la società civile e le
istituzioni ad eliminare la plastica monouso. Penso che
l'Amministrazione stia andando nella direzione giusta, anche dal
punto di vista non solo simbolico, ma di esempio di comunicazione e
di informazione. Non è semplice, ve lo dico proprio anche dal punto
di vista di modifiche all'interno, dai distributori ai passaggi
all'interno delle varie istituzioni e delle numerosissime sedi che
la nostra regione ha all'interno delle 74 comunità.
L'Assessorato regionale all'ambiente ha avviato, in concomitanza
all'approvazione in via definitiva della direttiva UE, alcune
iniziative volte proprio alla riduzione dell'utilizzo dei prodotti
monouso in plastica, invitando già in occasione della Fiera di
Sant'Orso - e successivamente con apposite circolari -, proprio nel
mese di febbraio 2019, anche a seguito di vostri stimoli e pungoli
che sono comunque positivi, tutti gli enti pubblici presenti in
Valle d'Aosta e i diversi soggetti (enti, associazioni e imprese),
ad adottare misure operative per anticipare il rispetto delle
prescrizioni poi riprese nella direttiva del Parlamento europeo nel
marzo 2019.
Tutto non si può fare subito, però un buon inizio è stato fatto
e delle buone iniziative stanno già dando discreti risultati.
Premesso quanto sopra e con riferimento al quesito posto, a tutti i
soggetti che nel corso della stagione estiva hanno organizzato
manifestazioni varie e che hanno richiesto al nostro Assessorato il
materiale necessario all'organizzazione delle stesse secondo le
regole dell'Écolo-fête è stato disposto di adottare tutte le misure
volte all'eliminazione delle plastiche, nonché laddove era prevista
anche la somministrazione di alimenti della riduzione dello spreco
alimentare. C'è quindi una doppia azione: da una parte la riduzione
e dall'altra l'eliminazione delle plastiche. I soggetti che ad oggi
hanno chiesto di utilizzare il materiale per organizzare
manifestazioni secondo le regole dell'Écolo-fête e che pertanto
avevano l'obbligo di adottare le misure di riduzione ed
eliminazione delle plastiche sono stati 25. Agli stessi è stato
richiesto di relazionare in merito alle misure puntuali adottate
per verificare il pieno rispetto delle disposizioni relative alla
corretta gestione dei rifiuti, alla riduzione/eliminazione delle
plastiche e alla riduzione dello spreco alimentare.
La raccolta delle informazioni è in corso, ma sarà mia cura
comunque informarvi e farvi avere tutto il materiale nel momento in
cui avremo la chiusura delle feste che sono state fatte per il
tramite del nostro supporto.
Presidente -
La parola, per la replica, alla collega
Nasso.
Nasso (M5S)
- Lei, Assessore, ci ha fatto un
excursus
su ciò che è stato fatto e che verrà fatto sulle
scadenze, chiamiamole così, europee. È vero, ci sono, però nulla ci
vieta di agire con forza anche prima del 2021; ne abbiamo
competenza, possiamo farlo. Il punto della situazione che lei ha
fatto è più o meno lo stesso che avevo avuto modo di fare io
confrontandomi anche con alcuni enti. Forse l'indirizzo politico
non basta. Ben venga, per carità, che ci siano dei solleciti, che
vengano fatte delle richieste, ma semplicemente l'approvazione di
una mozione che era stata fatta a prima firma da Maria Luisa Russo
e sostenuta da tutti noi - se non ricordo male addirittura votata
all'unanimità - è importante. La mozione tratta di un indirizzo
politico, ma forse non basta. I piani nazionali in corso sono
importanti e a livello nazionale sono stati incardinati nelle varie
commissioni già dei provvedimenti che speriamo poi abbiano
riscontro.
Venendo proprio a quello che io le ho chiesto, durante i
numerosi eventi - chiamiamoli così, perché alcuni potevano essere
eventi culturali e altri meramente di sagre ludiche, eccetera -
purtroppo tante volte si è vista un'attenzione forte, quindi
immagino anche che per chi ha organizzato ci sia stato pure un
costo maggiore, perché tutti i prodotti non di plastica costano
molto di più... Ho iniziato la mia frase dicendo "purtroppo" perché
invece tante volte non è stato così. Io ho avuto segnalazione di
tante feste, addirittura anche di alcune a cui ho partecipato io
stessa, dove la plastica c'era e l'attenzione, ahimè, era scarsa.
Lei mi ha parlato di 25 eventi: va bene, quando c'è qualcosa di
positivo perché non dirlo, però forse solo una campagna di
informazione e di indirizzo - come ho detto prima - non basta. Io
infatti mi sono anche interfacciata con alcune associazioni che mi
hanno detto: "Sì, sì, ma come dobbiamo fare? Dove dobbiamo
andare?".
La campagna informativa deve essere incrementata, e forse su
questo tema bisogna anche incardinare azioni un po' più forti. Come
ho detto prima, che almeno qualcosa sia stato fatto non basta,
anche perché quando c'è il presidio della Regione, dell'Assessorato
o addirittura dei Comuni più piccoli o del Comune stesso di Aosta,
nostro capoluogo, e poi il cittadino vede tutta questa plastica non
è neanche forse un bel messaggio. È uno sforzo notevole,
importante, sicuramente costoso e anche difficoltoso, ma dobbiamo
farlo tutti cercando di lanciare un messaggio. Intanto la ringrazio
e speriamo in riscontri più positivi.
