Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 359 del 28 gennaio 2004 - Resoconto
OGGETTO N. 359/XII - Tempistica di realizzazione di lavori di
ristrutturazione e ampliamento del Presidio ospedaliero di Viale
Ginevra. (Interpellanza)
Interpellanza
Preso atto delle dichiarazioni dell'Assessore alla Sanità e
Politiche Sociali, apparse su organi locali di informazione, circa
i lavori di ristrutturazione e ampliamento dell'ospedale di Viale
Ginevra;
Appreso che è intenzione dell'Assessore procedere ad una
verifica dell'attuale programmazione dei lavori, anche alla
luce:
- dei tempi lunghi richiesti da ogni intervento,
- del fatto che i lavori avvengono in un ospedale che
continua la sua attività di cura e assistenza,
- del fatto che è in progetto la costruzione di
un'elisuperficie sopra l'attuale Pronto Soccorso;
Appreso inoltre che in tale verifica viene comunque esclusa
l'ipotesi della costruzione di un nuovo ospedale;
La sottoscritta Consigliera regionale
Interpella
l'Assessore competente per sapere:
1) quali sono i lavori attualmente iniziati o in fase d'avvio
presso il presidio ospedaliero di Viale Ginevra, quale il loro
costo e quali i tempi previsti per la loro conclusione;
2) se è ancora valida l'ipotesi di accorpare nel presidio
ospedaliero di Viale Ginevra tutti i reparti per acuti e, in tal
caso, dove si intendono collocare i 120 posti letto necessari per
trasferire i reparti attualmente collocati al Beauregard;
3) se si intende procedere all'attuazione dell'elisuperficie,
con quale collocazione e in quali tempi.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Vedo che anche l'Assessore ogni tanto
ritorna su questo tema pubblicamente, quindi mi sembra utile, ogni
volta che l'Assessore ritorna sul tema dell'Ospedale, delle
costruzioni, sugli organi di informazione, che queste stesse
informazioni vengano riprese in aula consiliare. Faccio riferimento
ad alcune dichiarazioni apparse recentemente sulla stampa locale
circa i lavori che sono attualmente in atto all'Ospedale di Viale
Ginevra, lavori che servono a ristrutturare ancora dei reparti, a
modificare alcune tipologie costruttive e poi si parla anche
dell'ampliamento rispetto all'Ospedale di Viale Ginevra.
L'Assessore esplicita delle valutazioni che già in alcune
occasioni, più a livello personale e di colloquio, aveva avanzato,
cioè l'intenzione di verificare tutto l'insieme della
programmazione dei lavori dell'Ospedale, con particolare attenzione
ai tempi lunghi di costruzione. Il ripensamento è collegato a due
fattori: si tratta di lavori che si protraggono nel tempo più a
lungo di quanto previsto, e si interviene in un ospedale in
attività; sono due aspetti su cui bisogna riflettere. Aggiunge poi
che vi è un altro problema, che rischia di diventare quindi un
terzo problema, che è lì sul tappeto ed è la realizzazione
dell'eliporto sopra il Pronto Soccorso. Tutti fatti veri, tutte
situazioni oggettive che fanno riflettere l'Assessore, il quale ha
scartato l'idea di un nuovo ospedale.
Adesso, ripeto, penso che questa osservazione continuerà ancora
per alcuni anni a tenere banco, ma lasciamo perdere, adesso non mi
interessa puntare su questo nuovo ospedale; abbiamo appreso che la
verifica che sarà fatta esclude l'ipotesi della costruzione del
nuovo ospedale.
Preso atto di questo, vorremmo sapere quali sono i lavori
attualmente iniziati o in fase di avvio presso il presidio
ospedaliero, i costi e soprattutto i tempi previsti per la loro
conclusione; visto che si parla che si dovrebbe passare alla
costruzione dell'ala a forma di T verso via Saint-Martin, ma qui si
usa un condizionale, vorremmo sapere se esiste sempre l'ipotesi di
accorpare presso il Presidio ospedaliero di Viale Ginevra tutti i
reparti per acuti e quindi quali ipotesi di allargamento viene
presa in considerazione, poi se vi sono novità rispetto alla
questione dell'elisuperficie.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Ringrazio la Consigliera Squarzino, che ci
risollecita su questo argomento, che assicuro non è dimenticato non
solo da me, ma da tutta la Giunta che su questo si è interrogata
serenamente e correttamente nella prima Giunta dell'anno, una
Giunta di programma.
La ringrazio anche per questa interpellanza, perché mi permette
di fare il punto di quello che si sta pensando. Queste
dichiarazioni che abbiamo rilasciato sono state le dichiarazioni al
termine di questa Giunta programmatoria, in cui facevamo il punto
del ragionamento che avevamo fatto.
Per rispondere ai suoi quesiti:
"quali sono i lavori
attualmente iniziati e in fase di
avvio…"
, posso dire che la
realizzazione delle nuove centrali tecnologiche generali nell'area
esterna sud-ovest è ormai in fase di avanzata realizzazione e la
data di ultimazione è prevista per il marzo 2004, il costo in euro
è di 6.952.000.
La parziale ristrutturazione ed ampliamento ad ovest e a sud del
corpo originario dell'Ospedale per la realizzazione del Servizio di
radioterapia della nuova farmacia, della nuova centrale di
sterilizzazione, degli ambulatori di oncologia, il potenziamento
della medicina di urgenza con nuove sale radiologiche e una sala
operatoria dedicata è in fase di inizio, i cantieri sono aperti, si
sta procedendo. Il costo dell'intervento è previsto in euro
11.362.000 e la data di ultimazione dei lavori è a novembre 2006.
Sono in atto anche degli altri lavori, come lei sa: intanto la
ristrutturazione e l'ampliamento della Radiologia, con la quale si
sta concludendo la ristrutturazione della zona della Radiologia
tradizionale e il costo dell'intervento comprendente tutte le fasi
di lavori ammonta a 1.602.000 euro e terminerà nella primavera del
2004. L'adeguamento normativo e strutturale del blocco operatorio,
di cui abbiamo già parlato e che è necessario portare a termine in
breve tempo, perché le sale - che comunque sono soggette a grande
usura - non saranno più a norma: il costo complessivo è di euro
2.745.000, sono in corso le procedure per la relativa gara e la
data di ultimazione dei lavori è prevista per il marzo 2006.
Inoltre è prevista la ristrutturazione del laboratorio di analisi,
il cui costo complessivo ammonta ad euro 1.712.000 e l'ultimazione
dei lavori è prevista per il luglio 2006. Per l'esecuzione degli
ultimi tre interventi l'Amministrazione regionale ha attivato le
procedure per la concessione del contributo statale, previsto
dall'articolo 20, pari a 4.131.000 euro.
Sul quesito 2, che è un po' il problema del giorno:
"se è
ancora valida l'ipotesi di accorpare nel Presidio ospedaliero di
Viale Ginevra tutti i reparti per acuti"
, sicuramente questa è
l'ipotesi di partenza, perché avere due sedi ospedaliere e
soprattutto avere una sede ospedaliera del Beauregard, in cui c'è
una sala operatoria, c'è l'obbligo di avere un anestesista, un
cardiologo, un reparto per acuti, una Gastroenterologia che opera
spesso in emergenza non è sicuramente l'ideale, quindi rimane
chiara l'esigenza di riportare questi 120 letti nella sede di Viale
Ginevra; quindi è ancora in pieno vigore e questa ipotesi è tuttora
considerata necessaria.
L'aggiornamento dei nostri dati e i ragionamenti sono proprio su
questo fatto, alla luce anche delle considerazioni che lei ha
fatto, cioè dei ritardi dovuti soprattutto al fatto che si lavora
in una struttura aperta e, anche in seguito ad un'ispezione che la
Giunta ha fatto nella sede ospedaliera - una visualizzazione dei
cantieri -, si è pensato di fare un aggiornamento di tutti questi
dati e una considerazione differente, cioè se portare avanti così
come era previsto questa terza fase o fare dei cambiamenti di
localizzazione; se, invece di costruire il triangolo e la terza
fase nella sede prevista, fosse più opportuno realizzare in
un'altra sede; in particolare, in accordo e su sollecitazione del
Comune di Aosta, realizzare queste opere nella zona cosiddetta "del
parcheggio". Questo è un aggiornamento alla luce di tutte queste
considerazioni che abbiamo fatto e che lei ha stimolato in varie
occasioni, a seguito del quale la Giunta ha deciso di nominare un
gruppo di lavoro, che prevederà i Lavori pubblici, l'ASL, il Comune
di Aosta per verificare questa ipotesi, cioè se sia opportuno
realizzare la terza fase in sede diversa da come era previsto, per
questi ragionamenti che si sono fatti in corso d'opera e questo
gruppo di lavoro lavorerà proprio su questa ipotesi con tempi
brevi. È un gruppo di lavoro agile, da cui speriamo di avere una
risposta, se cioè questa ipotesi di delocalizzazione della terza
fase di lavori sarà più economica e più breve nel tempo e darà meno
svantaggi all'Ospedale, che comunque vive e che comunque, come ha
detto lei, rimane nella nostra decisione come l'ospedale nuovo,
cioè l'ospedale nuovo è in Viale Ginevra, su questo non si può più
ritornare come ho già detto altre volte, soprattutto dopo gli
ultimi investimenti che sono stati fatti in questa struttura, però
è in corso un aggiornamento di tutti i dati per vedere se ultimare
questo ospedale nuovo in altro modo rispetto a come si era pensato
inizialmente.
Sull'elisuperficie non ho detto e non abbiamo fatto alcuna
riflessione, nel senso che la mia risposta non è diversa da quella
che le ha fornito l'Assessore Cerise 15 o 20 giorni fa, un mese fa,
nel senso che su queste ipotesi aspettiamo un progetto preliminare,
che dovrà verificare la nuova normativa di legge che è cambiata
rispetto alla prima indicazione. Non appena avremo questo progetto
preliminare dell'elisuperficie, faremo su questo tutti gli
aggiornamenti e tutte le riflessioni opportune.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per i dati che ci ha
fornito e per la chiarezza con cui ha presentato la volontà
politica della Giunta. Credo che sia sempre utile per il confronto
poter dibattere e confrontarsi su dati reali, sapendo cosa uno
pensa rispetto alle altre posizioni, perché è solo se si è chiari
nel confronto che si possono fare avanzare le riflessioni su alcuni
problemi. Questo come premessa.
Sono interessata a vedere i risultati del gruppo di lavoro, però
le suggerirei, Assessore, di accompagnare lo studio di questo
gruppo di lavoro con un altro gruppo di lavoro, che pensi
seriamente e descriva cosa sarà il nuovo ospedale del
2020…? Mettiamo questa data? Proviamo
cioè a capire quali saranno le caratteristiche del "nuovo" ospedale
del 2020, nel senso che si tratta di capire se nel 2020, quando
saranno finite queste varie parti… il
2015? Va bene, il 2015, io lo spero per lei e quindi, se non
bisogna, a quel punto riprendere l'ipotesi di un nuovo ospedale e
procedere all'abbattimento dell'attuale ospedale ristrutturato. Si
tratterebbe di vedere i costi in prospettiva dell'operazione che si
sta avviando.
La prego seriamente di affidare a qualcuno l'incarico di
progettare, di descrivere quale sarà la fisionomia e quindi la
potenzialità funzionale del nuovo ospedale che sarà uscito fuori,
supponiamo nel 2015, fra 11 anni - lei è molto ottimista questa
volta - dopo tutto questo "restyling", per capire se è questo il
nuovo ospedale di cui la Regione Valle d'Aosta ha bisogno.
