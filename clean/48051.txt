Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 4192 del 10 dicembre 2024 - Resoconto
OGGETTO N. 4192/XVI - Inizio della discussione generale
congiunta sulle relazioni della Sezione regionale di controllo
della Corte dei conti, sul D.L. n. 168 (Legge di stabilità
regionale per il triennio 2025/2027) e sul D.L. n. 169 (Bilancio di
previsione finanziario per il triennio 2025-2027).
Bertin (Presidente)
- 34 presenti. Possiamo iniziare con
i lavori di oggi. Iniziamo la discussione generale congiunta delle
relazioni della Sezione di controllo della Corte dei conti e del
D.L. 168 e 169, vale a dire la legge di stabilità e la legge di
bilancio. La discussione generale è aperta. Chi vuole intervenire?
Mozione d'ordine. La consigliera Erika Guichardaz ne ha
facoltà.
Guichardaz E. (PCP)
- Credo che ieri tutti noi abbiamo
letto delle dimissioni del Presidente di Sitrasb, credo che sia un
evento importante che andrebbe discusso e chiederei quindi
un'interruzione per una capigruppo, per vedere come intervenire su
questo punto.
Presidente
- Non vedo tanto la relazione con la
discussione generale di oggi, ma se viene chiesta una capigruppo la
convochiamo. Non ne vedo il nesso. La conferenza dei capigruppo è
convocata, sospendiamo brevemente il Consiglio.
La seduta è sospesa dalle ore 09:11 alle ore 09:35.
Bertin (Presidente) -
Riprendiamo i lavori. Dopo la
capigruppo si è prenotato il Presidente della Regione, ne ha
facoltà.
Omissis
Testolin (UV)
- Come concordato in capigruppo, sulla
scorta della richiesta d'interruzione e di convocazione della
capigruppo da parte della consigliera Guichardaz si è dato conferma
rispetto alle dimissioni presentate dal Presidente di SITRASB; ieri
sono state comunicate - anche alla Segreteria della Presidenza - al
Vicepresidente della società e al Presidente del Collegio sindacale
della SITRASB: dimissioni per motivi personali, quindi si conferma
quanto è emerso dalle informazioni giornalistiche.
Presidente
- Possiamo dare il via alla discussione
generale congiunta dei punti 3.01, 3.02, 3.03, 3.04, 3.05,3.06,
3.07, la legge di stabilità e la legge di bilancio. Gli emendamenti
senza parere della compatibilità finanziaria devono essere
depositati entro 12:00. La discussione generale è aperta, chi vuole
intervenire si prenoti. Il consigliere Manfrin si è prenotato, ne
ha facoltà.
Manfrin (LEGA VDA)
- Oggi si discute un bilancio sul
quale, come sappiamo, incide quanto approvato da questa maggioranza
nel Documento di Economia e Finanza Regionale circa la
programmazione finanziaria per il prossimo triennio.
Se questo documento potesse essere riassunto in una sola parola,
lo definirei semplicemente miope. Sulla miopia - sia dal punto di
vista del respiro dato dalle cosiddette prenotazioni di spesa, sia
dalla dimenticanza di alcuni temi fondamentali - che avremo modo di
approfondire tanto in questo intervento, quanto più
approfonditamente durante la discussione degli ordini del giorno ed
emendamenti, con i quali abbiamo voluto dare la giusta risposta a
quanto evocato dalla maggioranza durante la discussione del DEFR,
ovvero l'esortazione a presentare, trovando le necessarie risorse,
degli emendamenti che andassero a indicare cosa avremmo cambiato e
con quali soldi. Sul punto ci attendiamo che la risposta sia
positiva.
Ricordo distintamente che il capogruppo dell'Union Valdôtaine
disse che erano tanto belli gli ordini del giorno che avevamo
formulato per il Documento di Economia e Finanza Regionale, però
per cambiare le cose servono gli emendamenti. Ebbene, degli
emendamenti li abbiamo presentati, ho visto che li hanno presentati
tutti i gruppi, noi ne abbiamo presentati 5 e riteniamo che a
questo punto emendamenti correlativi alla copertura possano trovare
una loro discussione. A questo punto, visto l'esortazione anche, ci
auguriamo, un'approvazione.
Come detto, però, per entrare nel merito di quanto previsto è
necessario ampliare il nostro sguardo e fare una rapida analisi del
contesto economico in cui ci muoviamo: non si può non osservare,
infatti, come il contesto internazionale rimanga caratterizzato da
elevate tensioni geopolitiche che costituiscono un significativo
rischio a breve termine.
Abbiamo visto, soprattutto a causa dei conflitti in Medio
Oriente, ma non solo, e se questi dovessero intensificarsi e
perturbare i mercati energetici e finanziari... questo
evidentemente è un rischio. Inutile dire che quello energetico,
soprattutto, rappresenta una grossa preoccupazione, sempre in
riferimento alle famiglie. Questa è una preoccupazione che abbiamo
già sollevato più volte all'interno di quest'aula.
Se lo scenario internazionale non presenta analisi positive
rispetto a quello nazionale, vedendolo in prospettiva rispetto al
nostro tessuto sociale, ritengo sia utile evidenziare i consumi
delle famiglie che hanno purtroppo rallentato, penalizzate
dall'inflazione e dall'incremento del costo del credito.
Il reddito disponibile, e dunque familiare, è cresciuto del 4.7%
a prezzi correnti, ma a causa dell'ulteriore aumento dei prezzi - e
in particolare quello dei beni alimentari - il potere d'acquisto è
diminuito dello 0.5%. Il tasso di risparmio ha continuato a ridursi
portandosi al 6.3%, il valore più basso dall'inizio dalle serie
storiche del 1995. Una riflessione che va assolutamente tenuta in
considerazione quando parliamo di questioni relative alla
povertà.
Venendo invece alla situazione della nostra regione e alla
relativa crescita economica, durante la discussione del DEFR
abbiamo preso atto di come, in termini comparativi, le attese per
il triennio 25-27 confermerebbero una velocità di crescita media
dell'economia regionale sostanzialmente non molto dissimile a
quella delle due province trentine, ma inferiore di quella relativa
all'Italia e all'Italia del Nord-Ovest.
Il rallentamento degli investimenti, seppure a livello
provvisionale, è certamente un segnale da attenzionare. Questi
segnali ci inducono a fare molta attenzione a una cosa che abbiamo
citato già la volta scorsa è già poco fa, cioè la dinamica dei
prezzi.
Come si è già avuto modo di evidenziare, per lungo tempo
l'indice generale dei prezzi al consumo in Valle d'Aosta si è
mantenuto costantemente sui livelli inferiori all'1%, arrivando
anche a una variazione negativa nel 2020, anche in ragione del
rallentamento delle attività economiche connesse con la
pandemia.
A partire dal 2021, si registra invece un'inversione di
tendenza, con un progressivo e tendenziale aumento dei prezzi che
ha portato a fine 2023 a rilevare una crescita superiore di altri
quattro punti percentuali, quella d'inizio periodo, ma che ha
toccato il proprio massimo nel 2022 con +6,7%.
Giova anche qui osservare che le crescite più importanti si
osservano in particolare per abitazione, acqua, elettricità, gas e
altri combustibili: +7% nel 2023.
A luglio è stato reso noto dal Codacons come Aosta, peraltro,
sia la città più cara per fare la spesa, con un poco invidiabile
primato anche per quanto riguarda i tributi e le tariffe dei
Comuni, in cui la nostra regione risulta di gran lunga la più cara,
con ben pensate: 1331 euro a persona, contro, ad esempio, i 1150
euro della Liguria, i 1049 euro del Trentino o i 1019 euro del
Lazio. Queste sono, tra l'altro, le regioni più care, quindi
immaginatevi che alla top five delle regioni più care troviamo con
1019 euro il Lazio e la Valle d'Aosta soprattutto con 1331
euro.
Ecco perché - e qui vengo a una delle nostre principali proposte
- si evidenzia sempre di più la necessità di un intervento che
possa calmierare i prezzi, intervenire su un settore, quello delle
bollette, che spesso è fuori controllo.
Siamo lieti di apprendere quest'anno che, al netto di alcune
forze politiche che hanno sempre condiviso questa nostra proposta,
finalmente anche un sindacato non sospettabile di vicinanza al
nostro gruppo si sia espresso in favore dell'introduzione di una
misura di sostegno diretto alle famiglie per sostenerle a far
fronte al rincaro dei costi di vari ambiti. Una possibilità
potrebbe essere, dice il sindacato, quella d'introdurre una sorta
di indennizzo sull'utilizzo delle risorse energetiche. Una bella
voluta di parole che sostanzialmente si può riassumere in due: il
Bon de Chauffage. Ecco perché, coerentemente rispetto a quanto
abbiamo fatto dal 2019 a oggi, il gruppo Lega riproporrà,
individuando le relative risorse, di riattivare il Bon de
Chauffage, una misura già pronta ma non rifinanziata da questa
maggioranza per la quale, come richiestoci, abbiamo presentato un
emendamento che, se approvato, consentirà di intervenire
efficacemente in favore delle famiglie.
Come detto, però, l'impiego delle risorse suscita una
riflessione circa la miopia di questo bilancio. Osserviamo infatti,
come già sottolineato dal relatore di minoranza - che ringrazio -
che si fa nuovamente ampio ricorso a prenotazione di fondi, ovvero
lo stanziamento di risorse per futuri interventi o future esigenze
per poter realizzare interventi e leggi che non sono pronte al
momento. Un pessimo segnale se si parla di bilancio
previsionale.
Presidente, le chiederei solo, se è possibile, di evitare il
brusio, così almeno ci si può concentrare.
Se non si riesce a prevedere dove, come e quando impiegare delle
risorse che integrano quella politica delle famose cassette di
mele... questa la usiamo, questa la mettiamo via per tirarla fuori
al momento opportuno, dicendo che però intanto sono finite. Però
non può essere vista come una programmazione efficace e, come già
detto, strategica e organica. Anche qui risulta utile sottolineare
un dato, ovvero, al netto delle giustificazioni, un calo in quattro
settori che questa maggioranza ha sempre definito strategici per la
nostra regione. Risultano infatti in calo le missioni della tutela
della salute, delle politiche del lavoro, dello sviluppo
sostenibile e tutela del territorio e dell'ambiente e la missione
dedicata ai trasporti e diritto alla mobilità.
Se si dovesse applicare lo stesso metro utilizzato per esempio
dal PD a livello nazionale, dove, all'aumentare dei fondi a
disposizione della sanità, si è criticata la loro incidenza
inferiore rispetto al PIL, cosa dovremmo dire di un calo di risorse
che cala tanto in percentuale sul PIL quanto sui numeri assoluti?
Per fortuna sappiamo fare le nostre valutazioni e non utilizzeremo,
come qualcuno ha fatto, i numeri per aggrapparvisi come gli
ubriachi si aggrappano ai lampioni.
Esaminando, invece, i dati, emergono rilievi interessanti, per
esempio sulle entrate. A una prima analisi statistica, il bilancio
sul triennio prevede una sensibile riduzione delle entrate da 1,6
miliardi a 1,5. Tale diminuzione è trainata dall'entrata in conto
capitale dall'extratributario, ergo il maggior onere viene
prelevato dai cittadini e dalle imprese.
Aumentano le spese correnti e diminuiscono quelle in conto
capitale, per quanto riguarda appunto le uscite e per titoli e
liquidità; le prime arrivano a essere l'84% nel 2027, evidenziando
una riduzione delle attività di lungo periodo sul territorio, ne è
una conferma l'analisi delle spese per liquidità, di cui si
osservano gli investimenti più che dimezzarsi: da 396 milioni a
159.
Come detto, invece, per quanto riguarda le uscite, tutte le
poste relative alle spese per il cittadino, le imprese, l'ambiente
e le politiche sociali sono in calo. Aumentano - e questo invece è
un dato di fatto - le spese per l'assetto del territorio e i
capitoli di spesa, quelli più grossi, riguardano la sanità e le
relazioni con le autonomie locali e l'istruzione; tutte però, anche
queste, evidentemente in calo sul triennio.
Veniamo invece a quella che è stata un po' la parte relativa
alle proposte che abbiamo presentato e che è giusto e utile
sottolineare ed evidenziare, cominciando, ne abbiamo già parlato,
dal Bon de Chauffage, ma venendo anche alla parte relativa alla
sanità e, nello specifico, all'indennità di attrattività sanitaria.
Rispetto alle misure, infatti, non possiamo non notare che,
nonostante i proclami, non c'è traccia di quel giusto
riconoscimento che, già nella scorsa discussione del bilancio
regionale, la maggioranza ha dichiarato che avrebbe voluto o dovuto
accordare al personale OSS - tanto vezzeggiato e coccolato a
parole, quanto dimenticato istantaneamente quando si è trattata
l'indennità di attrattività sanitaria.
Ricordo peraltro che anche nello scorso bilancio presentammo una
nostra proposta, presentammo un emendamento al bilancio, poi venne
discussa una proposta di legge che estendeva l'indennità di
attrattività e per due volte ci venne detto di no: "Non si può
estendere all'una, non si può estendere all'altra".
Abbiamo ricordato in aula, nello scorso Consiglio, le
altisonanti parole risuonate nel comunicato stampa della
maggioranza: "Riconosceremo gli sforzi fatti e il personale OSS,
non lasceremo indietro nessuno". Invece la fregatura bella e buona
è arrivata sotto forma della distribuzione delle risorse aggiuntive
regionali, con le quali, a differenza del resto del personale, voi
obbligate il personale OSS a lavorare più ore facendo figli e
figliastri senza alcuna motivazione.
L'abbiamo spiegato la volta scorsa, ma lo ripetiamo:
sostanzialmente a tutto il personale sanitario che era previsto
nella legge di attrattività viene concessa un'indennità in più, si
aumenta l'indennità che si percepisce, ovviamente a parità di
lavoro, quindi le stesse persone facevano lo stesso lavoro prima e
fanno lo stesso lavoro dopo; al personale Oss invece viene detto:
"Se vuoi gli stessi diritti devi lavorare di più rispetto agli
altri" e quindi lavoratori di serie A, lavoratori di serie B.
Ecco perché con un emendamento proponiamo d'inserire nella legge
di attrattività sanitaria anche gli operatori sociosanitari con
relativa copertura finanziaria.
Poi veniamo ai ristori. In questa legge di bilancio si continua
a parlare di sostegno alle popolazioni e attività colpite
dall'alluvione, ma l'unico passo che sarebbe stato utile
percorrere, ovvero quello dei ristori, non è stato fatto. Eppure le
risorse c'erano, ma si è preferito imboccare la strada dei prestiti
che però saranno utili a pochi se non a nessuno. Pochi giorni fa,
infatti, abbiamo fatto un incontro con diverse attività colpite dai
fenomeni alluvionali e abbiamo potuto ascoltare dalla loro viva
voce la netta contrarietà a quanto fatto. Se qualcuno si fosse
degnato di convocare nella Commissione competente i rappresentanti
che avevamo chiesto... lo ricordo ovviamente come opposizione, come
Lega, avevamo chiesto di udire Adava, Confcommercio e
Confesercenti. Ebbene, anche chi evidentemente ha proposto di dare
dei prestiti al posto dei ristori, avrebbe sentito le opinioni che
le associazioni di categoria avevano della misura proposta.
Peraltro, abbiamo anche saputo, ci è stato detto direttamente che
la contrarietà a ulteriori prestiti era stata comunicata alle
associazioni di categoria e quindi queste sarebbero venute qui e ci
avrebbero detto, "guardate che i prestiti non servono, che i
prestiti aumenteranno la posizione debitoria che era già stata
accumulata durante l'alluvione".
Dirò di più, gli stessi commercianti ci hanno riferito di essere
ancora legati al pagamento dei prestiti erogati durante il Covid e
di non poter certo accumulare altri debiti che rimarrebbero
insoluti. Ecco perché anche su questo tema il gruppo Lega ha
depositato un emendamento che, se votato, determinerà la creazione
di una misura di ristoro da 5 milioni di euro alle imprese che
ancora non hanno avuto nulla.
Ancora, altre due proposte prima di chiudere e ovviamente
lasciare spazio ai colleghi, ovvero l'apertura di uno sportello per
uomini maltrattati. Una battaglia che la Lega porta avanti da
tempo. Una battaglia che abbiamo cominciato quasi in solitaria,
evidenziando i casi di quelle persone che, con coraggio, hanno
deciso di denunciare, anche pubblicamente, quanto subito. Ebbene, a
quel caso, a quei casi, che abbiamo descritto in quest'aula per
spiegare qual era la situazione, se ne sono aggiunti altri e mi
permetto... solo nell'ultimo anno, così ce lo ricordiamo, perché
forse ce lo siamo dimenticati, vi ricordo che c'è stato un uomo che
è stato stuprato in una località montana da una coppia. C'è un
processo che si sta svolgendo in questi giorni. Recentemente,
quest'estate, un uomo con disabilità picchiato dalla moglie che è
stato arrestato, fino - come non sarà sfuggito - a un recente caso
di avvelenamento. Tutti questi casi e altri che non conosciamo, in
un solo anno ci fanno dire che la necessità di presa in carico di
uomini maltrattati sia quanto mai necessaria. Ricordo peraltro che
anche quando esaminammo il PSBS, Piano per la Salute e Benessere
Sociale, c'era una nota che evidenziava come si chiedesse con
insistenza, anche da parte degli uffici che se ne occupavano, un
intervento in questo senso, nel senso che, si diceva, più persone
vengono, ci denunciano il problema, chiedono un luogo che possa
accogliere, ma ovviamente questi luoghi non ci sono.
Secondo però quello che ci ha riferito l'Assessore, questo
problema non suscita allarme sociale, ecco perché in maniera cruda
ho voluto anche citarvi i casi, solo quelli che purtroppo sono noti
alle cronache, quelli che non sono noti non li possiamo conoscere,
ma ce ne sono sicuramente. Ecco perché con questa proposta e con
questo emendamento, ovviamente ci dichiariamo non d'accordo a
quanto affermato dall'Assessore che dice che questi casi non
suscitano l'allarme sociale.
Ecco perché abbiamo previsto d'istituire uno sportello per
uomini maltrattati. Si badi bene, nessuno intende dire che i
problemi delle violenze che avvengono sulle donne non siano
importanti o non vadano assolutamente trattati, nella maniera più
assoluta.
Oggi dobbiamo prendere atto di una situazione, ovvero esiste un
centro antiviolenza che accoglie giustamente le donne vittime di
violenza e per un uomo che invece è vittima di violenza non c'è
alcuna risposta. Ecco perché la necessità di avere perlomeno uno
sportello al quale queste persone possano rivolgersi, avere un
orientamento, avere anche un supporto psicologico per avere un
sostegno.
Abbiamo preso atto che all'interno di questo documento di
bilancio è contenuto nuovamente un articolo che riguarda i progetti
d'integrazione come sempre dedicati agli immigrati qui in Valle
d'Aosta, finanziato però con soldi regionali. Noi riteniamo che
invece questi soldi e soprattutto i soldi dei Valdostani debbano
andare ai Valdostani e che eventualmente questi progetti
d'integrazione debbano essere finanziati, come abbiamo scritto
nella relazione dell'emendamento, con fondi europei.
Ecco perché con il quinto e ultimo emendamento abbiamo previsto
di togliere questi fondi a questa tipologia di progetti che devono
tornare a essere finanziati da fondi europei per dedicarli alla
reviviscenza del prestito sociale d'onore. 140.000 euro non sono
molti, e questo è di tutta evidenza, ma immaginatevi cosa significa
per persone che sono davvero in grossa difficoltà poter avere una
sponda, poter immaginare di avere un micro-prestito che viene
restituito col lavoro, quindi immaginiamo di dare 1.000 euro a 140
persone per poter far fronte, per esempio, al rincaro della vita,
al rincaro delle bollette, alle criticità che sorgono nei momenti
di difficoltà, perché purtroppo una cosa che sentiamo con
abbastanza frequenza... Faccio il caso, per esempio, recente di una
persona della Bassa Valle che si è vista staccare la luce perché
non è riuscita a far fronte alle bollette, si è recata dalle
assistenti sociali, questa persona vive con la mamma anziana, in
una casa e ha detto "io non ho i soldi per pagare le bollette" e le
assistenti sociali non è che abbiano detto "Da me che vuoi?" ma gli
hanno detto che fondi non ce n'erano. Allora immaginiamo un
prestito sociale d'onore, che questa persona può restituire col
proprio lavoro, con ore di volontariato, che gli permetta di
riattivare le bollette. Questa persona sta vivendo con un
generatore diesel col quale almeno può accendere la luce e almeno
cucinare. Questo è uno fra 1000 altri casi, ma è evidente che una
azione in questo senso ha necessità di essere presa. Ecco quindi
che arriva anche questo emendamento.
Dopodiché credo che si rilevi e l'ho visto, forse è passato un
po' sotto silenzio, ma una parte di questo bilancio, un articolo,
mi ha colpito particolarmente: è l'articolo che riguarda l'ARER,
dove la Regione sostanzialmente fa un trasferimento perché si dice
che c'è una criticità nel pagare le bollette e c'è una morosità
rispetto agli affitti di edilizia residenziale pubblica del 25%,
significa che un quarto degli inquilini degli alloggi di edilizia
residenziale pubblica non riesce a far fronte all'affitto.
Dato ancora più allarmante: addirittura quasi il 40% degli
assegnatari di edilizia residenziale pubblica non riesce a far
fronte alle spese condominiali, dove abbiamo chiaramente le spese
delle parti comuni (la pulizia, il verde, neve e quant'altro) ma
anche la parte delle bollette. Noi abbiamo un quarto delle persone
che non paga l'affitto, ma più di un terzo che non riesce a pagare
le spese condominiali. In teoria, tendenzialmente, sempre la parte
di affitto dovrebbe essere prevalente rispetto alle spese; se così
non è, è evidente che forse le spese cubano più dell'affitto e
questo è un grosso problema. Se mi si chiede 100 euro di affitto e
300 euro di spese e io ho un reddito bassissimo, è evidente che c'è
un problema.
In tutto questo cosa succede? Che la Regione trasferisce dei
fondi ARER, quindi copre quegli ammanchi e ARER utilizza quegli
ammanchi, ovviamente per la propria gestione, ma continua a
chiedere i soldi a quei poveracci e, se non pagano, li sfratta.
Questo oggi è il sistema che viene applicato nella nostra regione.
Se questo non è un sistema che crea allarme sociale, io
evidentemente non so quale sia. È evidente che ci sono parecchie
miopie ed è evidente che ci sono parecchie storture.
Ci auguriamo che coi nostri emendamenti a qualche stortura si
possa dare risposta.
Presidente
- Consigliere Lavy si è prenotato, ne ha
facoltà.
Lavy (LEGA VDA)
- Per curiosità sono andato a rivedermi
le discussioni che si erano fatte durante gli ultimi quattro
bilanci, considerato che, appunto, questo bilancio è l'ultimo che
dovremo analizzare.
Una legislatura assolutamente travagliata questa che abbiamo
vissuto, sicuramente dal punto di vista politico ma non solo, anche
dal punto di vista economico, visti il Covid, inizialmente, la
crisi energetica e l'inflazione.
L'anno scorso e quest'anno finalmente si è potuto lavorare con
delle condizioni un po' meno complesse, in un quadro economico che
vede sicuramente protagonista una moderata crescita, pur vedendosi
all'orizzonte fosche nubi di crisi economica. Le crisi geopolitiche
che esistono a livello internazionale e le scellerate politiche
dell'Unione Europea sull'automotive rischiano di rendere i prossimi
anni molto difficili. Lo vediamo già ora come la crisi del gruppo
Stellantis abbia delle ripercussioni anche nell'industria della
Bassa Valle.
L'Italia e, di conseguenza, la Valle d'Aosta subiranno
sicuramente il contraccolpo delle crisi politiche ed economiche che
vediamo in Francia e soprattutto in Germania, con cui siamo molto
interconnessi; questa è forse la preoccupazione maggiore che deve
guidare anche l'azione politica in Valle d'Aosta. C'è un clima
d'inquietudine, lo si vede, per esempio, dai dati della spesa per
investimenti delle aziende, che è in netto calo secondo i dati
della Banca d'Italia, perché s'investe solo se si ha fiducia nel
futuro.
C'è un dato di fatto, non tutto è oro ciò che luccica. Sfiorare
la quota dei due miliardi di euro per il bilancio è sicuramente
mediatico, ma se si analizza nel particolare la nota integrativa al
bilancio si può capire come in prospettiva si riducano sempre di
più i margini di manovrabilità e di programmazione, ormai legata
sempre maggiormente a fonti esterne alla Regione. Su questo il
collega Aggravi è stato molto chiaro e anche prima il collega
Manfrin ha fatto dei riferimenti.
Il settore turistico ancora una volta è trainante nonostante
tutti i problemi strutturali in merito al tema dei trasporti. C'è
però il dato che, nonostante la chiusura temporanea del traforo del
Monte Bianco, il turismo di stranieri sia in crescita e sicuramente
questo deve far riflettere sul rafforzare l'immagine che la nostra
regione ha all'estero. Un obiettivo che deve essere fra quelli
principali è la destagionalizzazione. L'ottica è quella di evitare
il cosiddetto over tourism in alcuni periodi dell'anno e
soprattutto mantenere per più tempo i lavoratori stagionali sul
nostro territorio; lavoratori che, allora sì, potrebbero decidere
di rimanere in Valle d'Aosta a vivere.
Il tema del lavoro. La disoccupazione diminuisce ancora,
fortunatamente, e oggi si sta prefigurando uno dei problemi
principali dei prossimi decenni, la mancanza di lavoratori dovuta
all'invecchiamento generale della popolazione, alla bassa natalità
e allo spopolamento di intere aree. Secondo l'ultimo rapporto INPS,
in Italia la popolazione in età lavorativa tra i 15 e 64 anni è
calata di un milione di persone negli ultimi vent'anni. I dati
positivi sull'occupazione nascondono soprattutto una crisi
dell'offerta di lavoro legata a una popolazione sempre più anziana
e al calo delle nascite.
Sono certamente positivi gli articoli della legge di stabilità
inerenti agli interventi a favore delle politiche sul lavoro, ma
sappiamo che, in prospettiva, il problema sarà un altro. Sarebbe
necessario porci un obiettivo: che la Regione diventi, insieme
ovviamente all'Università, alle imprese e ai centri di ricerca - ed
è molto positivo che si vada avanti con l'attuazione della zona
franca per la ricerca e lo sviluppo - un faro per lo sviluppo
dell'intelligenza artificiale. Qualcosa per fortuna si sta muovendo
- quindi, bene - anche in ottica di trasferimento del know-how ai
privati che magari, avendo piccole aziende a gestione familiare,
non possono permettersi di certo spese importanti per la ricerca e
lo sviluppo su di un tema come quello dell'intelligenza
artificiale, che sta rivoluzionando già oggi il mondo del lavoro, e
non solo.
Secondo i dati ISTAT, a oggi chi utilizza strumenti di
intelligenza artificiale è circa il 25% delle grandi imprese e
solamente il 5% delle piccole e medie imprese. Non possiamo stare a
guardare, c'è il rischio che di nuovo i piccoli soccombano. Un
tema, quello dell'intelligenza artificiale, che, personalmente, mi
sta molto antipatico perché credo che l'intelligenza sia
caratteristica degli esseri viventi, non delle macchine, ma che
dall'altro, in un mondo in cui la direzione è chiara, è una
soluzione almeno parziale a problemi di carenza di lavoratori nel
settore privato, come anche nel settore pubblico. Dobbiamo
governare l'intelligenza artificiale adattandola al territorio di
montagna, altrimenti ne diventeremo succubi, la subiremo perché
essa è costruita e voluta, per luoghi in cui la popolazione è
maggiormente concentrata, in cui c'è massa, le città. Subire una
transizione del genere, rischiando di aumentare ancora maggiormente
la differenza fra chi vive in città e chi vive nei nostri villaggi,
sarebbe deleterio per un territorio, una popolazione come la
nostra.
Il tema della denatalità è una bomba a orologeria che rischia di
compromettere gravemente il tessuto socioeconomico valdostano. Meno
nascite uguale meno servizi, meno servizi uguale a meno
popolazione, meno popolazione uguale a territori spopolati. Un
circolo vizioso che, in qualche modo, deve essere interrotto ma che
invece in questo bilancio non si prova neanche a rallentare.
Ovvio, le cause alla base di questa problematica sono
tantissime: la precarietà del lavoro, la difficoltà nel conciliare
la maternità con la carriera per le donne, il posticipo dell'età
del matrimonio e della prima gravidanza, i costi ormai veramente
importanti del mantenere dei figli. Di certo non tutto compete alla
Regione, ci mancherebbe altro. È un fenomeno globale o, meglio,
occidentale, questo.
Interessante è un'analisi dell'Economist secondo cui nei Paesi
ad alto reddito la natalità è diminuita, soprattutto tra le donne
più giovani e più povere. Ecco che allora un bonus alla natalità
sarebbe importante, magari qualche risultato potrebbe darlo, ma è
normale che, se non si tenta neanche, non si può sapere quali
effetti ci saranno; e quante proposte in questo senso abbiamo
fatto.
A questo tema si lega anche quello del sempre maggior numero di
popolazione anziana che impatterà sul sistema sanitario e su quello
dei servizi in generale. Siamo pronti a ciò? Ho i miei dubbi.
Per non parlare del tema dello spopolamento della montagna.
Abbiamo già avuto modo di focalizzarci più volte su questo tema,
abbiamo discusso la nostra proposta qualche settimana fa, ma il
problema principale è che - al di là del tema delle zone franche e
montane ancora in divenire, speriamo che possiamo vedere
l'applicazione di questo strumento nel più breve tempo possibile -
non ci sia una visione, non ci siano proposte alternative, non si
riesca neanche spesso a concepire come la vita di montagna sia
nettamente più difficile di quella del fondovalle e di Aosta.
Aspettiamo lo studio sui sovraccosti della montagna, e poi? Cosa si
intende fare?
Un solo articolo della legge di stabilità che promuove azioni di
sensibilizzazione e garantisce la predisposizione di documenti
propedeutici all'elaborazione e all'attuazione di strategie comuni
per la valorizzazione delle zone montane, un punto assolutamente
necessario perché la grave mancanza di (
incomprensibile
) in
Valle d'Aosta è sempre stata quella, per non avere sufficienti
studi, ma di certo non basta.
Si cita poi il FOSMIT, che va bene, ma sono assolutamente
singole opere specifiche e non qualcosa di complessivo che vada
incontro a chi vive in montagna, qualcosa di strutturale. Nessuno
dice che non ci sia un'attenzione all'ambiente montano. Vediamo
l'importanza degli impianti da sci, dell'agricoltura di montagna,
del turismo, ma, se a oggi vediamo questi numeri legati allo
spopolamento, le ipotesi sono due: o le misure non funzionano, e
questo sinceramente non lo penso, o non sono sufficienti, e di
questo sono invece convinto.
Alla montagna servono defiscalizzazione, contributi e servizi e
sulle molteplici proposte fatte ne abbiamo già avuto modo di
parlare tanto. In questo bilancio, purtroppo, non c'è l'interesse,
neanche a livello sperimentale, di trovare delle soluzioni. Non c'è
una visione complessiva della nostra montagna. Aspettiamo il DDL
Montagna da Roma per dare qualche risposta, mentre noi, che ci
diciamo sempre fieri montanari, non siamo capaci di ragionare su
una politica di prospettiva per le nostre terre alte che stanno
morendo e perdendo le loro identità. Già, i Valdostani stanno
perdendo le loro identità. Infatti, anche dal punto di vista delle
lingue e della cultura c'è un solo articolo. Zero nuove idee,
proposte.
Anche su questo tema in questa legislatura abbiamo avuto modo
tante volte di parlare con tante proposte. Troviamo a oggi delle
comunità che si stanno folklorizzando sempre di più e sappiamo
tutti che una cultura che diventa folklore è la fine di essa.
Organizziamo poi dei convegni, per suonarcela e cantarcela -
vedremo quello della settimana prossima - quando non si ha neanche
il coraggio, in qualche maniera, di verificare l'efficacia delle
politiche o, meglio, delle non politiche linguistiche.
I nostri territori, i nostri Comuni, si trovano di fronte a un
aumento delle risorse loro destinate, con il rischio di avere
difficoltà nella loro spesa, complice la carenza di personale e la
difficoltà nella programmazione; ormai è diventata una
consuetudine, una pericolosa consuetudine, l'espressione "In deroga
alla 48". È stato lei stesso, presidente Testolin, che ha ammesso
il fallimento del raggiungimento dell'obiettivo di rivedere la
48.
Sarà già un successo se si riuscirà a rivedere la legge 6, ma la
sensazione è che non si voglia sforzare troppo, lasciando la
gestione del tema al presidente della I Commissione Lavevaz, che
vedo molto isolato e spesso neanche informato del tutto su diversi
temi portati avanti dal Governo.
Questi toccati sono alcuni temi problematici e di prospettiva
che, ancora una volta, almeno da parte mia, sono uno stimolo, un
suggerimento e non una critica gratuita, e questo è ciò che ho
cercato di fare in questi anni di lavoro e di proposte; con scarsi
risultati, purtroppo.
Lei ieri, Presidente, ha parlato dell'unicità del sistema Valle
d'Aosta. Ecco, in passato questo sistema non è sempre stato esempio
di efficienza, anzi, è stato spesso sinonimo di dinamiche non
pulite che non solo hanno soffocato o costretto tante teste
pensanti ad andarsene dalla nostra terra, ma hanno fatto leva sulla
gelosia, sull'invidia presente nelle nostre piccole comunità, con
il risultato di spaccare quel senso di unicità nel definirsi tutti
Valdostani, indipendentemente da come la si pensava,
indipendentemente da che tessera si aveva in tasca,
indipendentemente da che amici si avevano. Un sistema che è stato
drogato da troppi soldi, dalla scarsa programmazione.
Ecco, io sono convinto che lei, Presidente, non avesse in mente
questo tipo di sistema quando ha parlato di sistema Valle d'Aosta.
Sono convinto che con questa espressione si riferisse alla Valle
d'Aosta che si rialza dopo l'alluvione, alla Valle d'Aosta che
ascolta. Ecco, Presidente, ascolti anche noi qualche volta: su
questo bilancio abbiamo fatto delle proposte. Le ha enunciate prima
il nostro collega Manfrin, come quella dei ristori per le attività
di Cogne che oggi hanno un problema importante di liquidità. Allora
sì, Presidente, che davvero si potrà parlare di sistema Valle
d'Aosta, comprendendo anche noi, comprendendo tutti.
Presidente
- Consigliere Marquis, ne ha facoltà.
Marquis (FI)
- Alcune considerazioni nella discussione
generale, a premessa del bilancio regionale previsionale 2025-2027
che andiamo a discutere, un bilancio che è il momento più
importante dell'anno; fa seguito alla discussione e approvazione
del Documento di Economia e Finanza Regionale, che abbiamo avuto
nello scorso mese di novembre e sul quale abbiamo espresso le
nostre opinioni di merito. È sicuramente un momento difficile per
la Valle d'Aosta, come per tutte le altre realtà territoriali
nazionali. Da noi i problemi sono ancora amplificati, perché ci
troviamo in una regione di montagna con dei piccoli numeri, con una
particolarità che ci contraddistingue da tutti gli altri. Pertanto
tutte le dinamiche, le varie transizioni (transizione digitale e
transizione energetica), la crisi demografica, i problemi della
denatalità dei giovani, sono particolarmente sentiti e trovano più
difficoltà a essere affrontati qui in Valle d'Aosta e il bilancio
dovrebbe essere quel momento in cui trovano attuazione tutti questi
indirizzi che, sostanzialmente, declinano una visione a monte, una
visione di Valle d'Aosta che vuole traguardare un orizzonte
temporale per lo meno triennale.
Il bilancio pareggia, come è stato detto, a 1897 milioni e al
netto poi delle partite di giro arriva a 1626 milioni di euro di
entrate, con una spesa disponibile da impegnare di 943 milioni. Su
questo va evidenziato che ci sono 60 milioni di euro in più a
disposizione rispetto all'anno precedente, rispetto al 2024.
Pertanto condividiamo le parole che sono state espresse nella
relazione che il bilancio è un bilancio certo perché è un bilancio
di fine Consiliatura dove vengono lasciate in eredità delle risorse
a chi arriverà con le prossime elezioni e sarà impegnato a dover
gestire la Valle d'Aosta a livello politico-amministrativo.
Sicuramente c'è un trend positivo a livello di disponibilità
finanziarie, al quale riteniamo, sotto il profilo politico, di
alzare una critica perché non c'è altrettanta capacità di spesa.
Sotto questo profilo vorrei entrare con alcune considerazioni su un
tema che ci è caro e su cui abbiamo già diciamo portato
l'attenzione in più occasioni, ma che riteniamo che stia diventando
sempre più preoccupante: la gestione dell'avanzo di
amministrazione, soprattutto la sua creazione.
Analizzando i dati degli ultimi anni, a partire dal 2021, veniva
stimato, al momento che si approvava il bilancio, un avanzo di
amministrazione di 75 milioni di euro che quattro mesi dopo, quando
arriva il momento del rendiconto, si è trasformato in 113 milioni,
ovvero ha avuto un coefficiente moltiplicativo di 1,5 volte quello
che era previsto al momento dell'approvazione del bilancio rispetto
a quello che invece poi si è manifestato qualche mese dopo. Nel
2022, 136 milioni sono diventati 242 milioni, con un coefficiente
moltiplicativo di 1,7 volte. Nel 2023, 180 milioni sono diventati
294 milioni, un coefficiente moltiplicativo di 1,63 volte.
Facendo la media dei coefficienti moltiplicativi che si sono
verificati negli ultimi tre anni, abbiamo un coefficiente
moltiplicativo di 1,64 volte. Se noi applicassimo questo
coefficiente alle previsioni attuali di avanzo di amministrazione
disponibile, che sono di 259 milioni, ci troveremmo questa
primavera ad approvare un rendiconto con 425 milioni di euro di
avanzo di amministrazione libero e disponibile, al quale poi
andrebbero sommate le disponibilità messe in campo dagli utili
delle partecipate che, qualora dovessero assumere i valori e
l'intensità di quelli dell'anno scorso, porterebbero a 500 milioni
di euro di disponibilità libera fra qualche mese.
Cosa sta a significare questo? Che, secondo noi, c'è un problema
di programmazione che andrebbe analizzato a fondo, del perché
succede e perché si crea. Su questo tema avevamo già presentato un
ordine del giorno nel bilancio 2023-2025, dove chiedevamo di
affrontare questa tematica per capire quali sono le ragioni per cui
si determina questa situazione.
Una situazione che sarebbe bene evitare. Ma perché evitare?
Perché durante il corso dell'anno, sia dall'opposizione sia,
potrebbe essere, anche da parte della maggioranza, possono nascere
delle esigenze per soddisfare dei bisogni dei cittadini.
Abbiamo presentato delle istanze e ci avete detto "non c'è
copertura finanziaria", perché non ci sono soldi a disposizione,
che sono tutti incasellati nelle 4000 voci che compongono il
bilancio regionale, che sono i singoli capitoli.
L'avanzo di amministrazione deriva dal sovradimensionamento di
questi capitoli. Se c'è un sovradimensionamento al quale non
consegue l'impegno di spesa alla fine dell'anno, tutta questa cosa
genera dell'avanzo, che va messo a disposizione l'anno dopo e che
verrà gestito esclusivamente in spese in conto capitale, quindi con
una modalità più stringente di quella che si potrebbe avere se le
risorse fossero gestite durante l'esercizio finanziario di
competenza.
A nostro avviso significa che, se si ottimizzasse questo tipo di
gestione, si potrebbero fare delle politiche a maggior favore dei
nostri beneficiari del bilancio, i cittadini valdostani, perché non
tutte le esigenze sono soddisfatte con la predisposizione di un
bilancio.
Abbiamo avuto modo anche di ascoltare, nel percorso di
audizione, che i sindacati hanno espresso l'esigenza d'interventi
significativi e strutturali a favore delle famiglie valdostane.
Questo è un problema, però se oggi si fa il ragionamento in aula
e si dice "non ci sono i soldi" - perché probabilmente i soldi sono
stati tutti assegnati a delle voci, forse anche in modo
sovradimensionato, se poi alla fine dell'anno si consegue un avanzo
di amministrazione, come prevediamo - bisognerebbe probabilmente
fare qualche limatura in più per poter mettere a disposizione delle
risorse e metterle in circolo per delle ulteriori iniziative.
Le iniziative che sono state lamentate da parte dei Sindacati
sono temi che ci sono anche particolarmente cari, di cui ci siamo
occupati in tutto l'anno e anche negli anni scorsi. Iniziative a
favore dell'accesso alla casa: si dice che ci sono sempre più
persone che hanno queste difficoltà. Oggi tremila famiglie stanno
facendo la richiesta di contributo per il sostegno alla locazione.
I dati dicono che c'è un numero crescente di famiglie che si
rivolge alla Caritas, perché sono in estrema difficoltà. Tutto
questo stride con una situazione dove parrebbe che la
disoccupazione stia arrivando a livelli minimali, mai visti in
precedenza in Valle d'Aosta. Il tasso di occupazione è molto alto.
Ma allora cosa significa? Se c'è lavoro e la gente è povera
significa che il lavoro non è sufficientemente remunerativo e
quindi si apre un problema che è da affrontare in Valle d'Aosta.
C'è una situazione di una platea di persone che scivola sempre di
più nell'area della difficoltà, della marginalità e credo che
questo strida un po' con la ricchezza, quella grande disponibilità
che è al bilancio della Regione. Una Regione dove più che in altre
impatta nell'economia reale il bilancio di esercizio, perché siamo
una realtà piccola e rispetto alle Regioni, con termini... il peso
del bilancio regionale sul PIL della Valle d'Aosta è molto elevato.
La Valle d'Aosta dipende anche molto dalle dinamiche che la
pubblica amministrazione mette in atto.
Pertanto riteniamo che questo sia un trend che in qualche modo
vada invertito perché, se dovesse continuare secondo lo sviluppo
che ha avuto in questi anni, la situazione diventerebbe molto
preoccupante perché, se stiamo parlando dei 500 milioni di risorse
che potrebbero essere messe a disposizione in corso d'anno, questo
significa che se, come ho detto prima, la spesa disponibile è di
940 milioni, 500 milioni su 943 sono la parte preponderante. C'è
una programmazione che non può essere una programmazione fatta su
base triennale ma che ha una cadenza semestrale e questo mette in
difficoltà anche gli uffici e mette in difficoltà il perseguimento
di tutti gli obiettivi, perché diventa tutto un susseguirsi di
pratiche e di procedure amministrative che portano della difficoltà
operativa. Anche il problema delle entrate sicuramente non aiuta,
perché oggi confluisce nel bilancio regionale tutta una serie
d'iniziative (dal PNRR ai fondi europei, al cofinanziamento che
viene fatto dallo Stato) che durante l'anno sostanzialmente portano
linfa vitale alla Valle d'Aosta.
Pertanto, in un contesto di questo genere, noi auspichiamo che
ci possa essere un'inversione di questa tendenza di riduzione
dell'avanzo di amministrazione, perché nei bilanci della regione,
nei bilanci di un ente, a nostro avviso, le entrate dovrebbero
coprire le spese, non dovrebbe essere il contrario che abbiamo più
entrate di quelle che sono le esigenze di spesa o la capacità
d'impegno e di spesa.
Pertanto noi proponiamo due linee. Una linea che è quella per
cui, nel frattempo che c'è questa situazione da affrontare, si
possa attuare una politica anche in Valle d'Aosta di riduzione
della pressione fiscale, perché l'unica pressione fiscale che si
prova a ridurre è quella a livello nazionale. In Valle d'Aosta
abbiamo approvato la norma di attuazione - il decreto legislativo
184 del 2017 - che ci dà ampia possibilità di manovrabilità
sull'IRAP, sull'addizionale IRPEF, anche sull'IMU, però, di fatto,
non abbiamo ancora messo in atto alcuna iniziativa che vada in
questa direzione.
Pertanto in una situazione di difficoltà della nostra Comunità,
del tessuto imprenditoriale che ci è molto caro - perché noi
crediamo che il tessuto produttivo sia la fonte di alimentazione di
una comunità - non è possibile nessuna politica distributiva se non
esiste la produzione. Pertanto ci preoccupano i dati che sono stati
prodotti relativi alla riduzione degli investimenti da parte delle
imprese e anche alla previsione a bilancio di una parziale
riduzione dei proventi dell'IRES, che sono gli utili delle
società.
Questi segnali sono preoccupanti al di là del problema che
abbiamo vissuto o che può riverberare su questi numeri delle
ricadute dell'alluvione del 29 e 30 giugno scorso. Riteniamo che
siano temi a cui prestare molta attenzione, temi che, mi pare, il
Governo regionale abbia detto che non devono essere sottovalutati.
Mi pare che ci sia stato un passaggio nel DEFR che andava proprio
in questa direzione. Per poter rafforzare il sistema produttivo
occorre metterlo nelle condizioni di poter lavorare e cercare, dove
è possibile, di ridurre anche il prelievo fiscale, questo
consentirebbe all'azienda di avere maggiore possibilità di
realizzazione dell'utile, che potrebbe poi creare e innescare anche
dei meccanismi positivi nei confronti dell'aumento delle
remunerazioni delle risorse umane che sono alle loro
dipendenze.
Il bilancio è composto da 4000 voci. Evidentemente non c'è tempo
e modo di entrare nel merito di tutte queste iniziative, tutti lo
possono ben capire. Il nostro quindi è un approccio di valutazione
nel complesso di quelle che sono... che è la dinamica che ha
portato alla predisposizione di quest'atto e a una valutazione
critica da parte dell'opposizione.
Riteniamo che, a fronte di questa grande disponibilità di
risorse, ci siano dei problemi che, a nostro avviso, avrebbero la
necessità di essere affrontati con un maggiore piglio, perché hanno
un'influenza importante sul futuro del benessere della nostra Valle
d'Aosta.
Abbiamo la questione dei trasporti, che è una questione che
riteniamo essere una precondizione allo sviluppo del tessuto
imprenditoriale per tutto quello che incide a livello logistico e a
livello di approvvigionamento delle materie prime, a livello di
esportazione del prodotto trasformato.
Oggi fare impresa in Valle d'Aosta è molto più difficile che
qualche anno fa, per via di tutte le problematiche che ha la nostra
rete che garantisce la mobilità, la rete dei trasporti. Finalmente
anche la Regione ha preso posizione sulla realizzazione della
seconda canna del Monte Bianco, anche se non è una decisione che
spetta alla Regione, ma riteniamo che anche il tergiversare per
troppi anni da parte della Regione sul pronunciarsi sul merito di
questa iniziativa in modo netto sia stato, a nostro avviso,
sbagliato, su queste iniziative bisogna essere più chiari e avere
il coraggio di assumersi delle responsabilità. Io posso capire che
la sinistra che accompagna questa maggioranza abbia sempre
costituito un freno sotto questo profilo e che solo ultimamente si
sia resa conto dell'importanza di risolvere questo problema di
natura infrastrutturale, così come le altre tante iniziative che
sono comprese nel piano dei trasporti che afferiscono al settore
autostradale.
Le abbiamo lette con attenzione: sono iniziative che vorrebbero
migliorare la situazione a parole della Valle d'Aosta, ma che
riteniamo, a dir poco, utopistiche. Sono iniziative che avrebbero
meritato - a nostro avviso, perlomeno - un approfondimento insieme
alle concessionarie che avrebbero potuto mettere a disposizione la
loro capacità tecnica per dare sostanzialmente delle indicazioni
sulla fattibilità o meno d'iniziative che poi vengono messe dentro
degli atti e che poi, a loro volta, condizionano anche la
pianificazione urbanistica delle singole realtà comunali perché, se
io, all'interno di un piano sovralocale, un piano regionale, vado a
inserire delle iniziative che interessano un Comune, quel Comune
deve tenerne poi conto nell'ambito dello sviluppo dei suoi
strumenti urbanistici e se queste iniziative sono a livello d'idee,
di utopie, rischiano poi di condizionare lo sviluppo di una realtà
locale. Per questo riteniamo che vada fatta molta attenzione nella
gestione di queste situazioni.
Abbiamo quindi presentato anche degli ordini del giorno che
vanno in questa direzione, nell'approfondimento delle questioni
contenute nel piano trasporti. Nel piano trasporti riteniamo che
sia fondamentale affrontare il tema dell'aeroporto con un piglio
diverso rispetto a quello con cui è stato affrontato finora. Ora si
dovrà completare l'aerostazione, ma bisogna parlare di un piano di
marketing, bisogna valorizzare questa struttura perché, anche se è
verso un turismo di élite, può dare un contributo significativo
allo sviluppo dell'attrattività turistica della Valle d'Aosta.
C'è tutta un'altra serie d'iniziative che riteniamo che vadano
affrontate, come la questione dell'alluvione che ha interessato
Cogne, in particolare Breuil-Cervinia, ma anche tante altre
località della Valle d'Aosta sono state danneggiate. C'è stata una
dinamica dove lo Stato - l'abbiamo già detto nella discussione
della variazione di bilancio lo scorso Consiglio - ha messo a
disposizione delle risorse e noi ritenevamo e riteniamo ancora oggi
che la Regione debba procedere con una complementarietà,
soprattutto per mettere in campo le risorse a favore di quelli che
si trovano esclusi dal beneficio che è stato previsto dallo
Stato.
Abbiamo presentato anche noi un'iniziativa che va in questa
direzione, nella direzione di risolvere la questione del
riconoscimento dei danni indiretti alle imprese che li hanno
patiti. La riteniamo una cosa doverosa e che vada nel senso
dell'equità e del pari trattamento di tutte le parti.
Due considerazioni anche sui rifiuti. La questione dei rifiuti è
una questione importante che ci ha visto anche negli ultimi giorni
nelle cronache a livello nazionale: la Valle d'Aosta ha avuto gli
incrementi tariffari più alti; dietro alla questione tariffaria ci
sono anche delle questioni della gestione e del trattamento dei
rifiuti che ci preoccupano.
Abbiamo letto, tanto per fare un esempio, due documenti. Il
documento che è stato approvato in Consiglio regionale,
l'aggiornamento del piano dei rifiuti 22-26, dice sostanzialmente
che il tema della discarica non è un tema urgente da affrontare,
che si potrà affrontare dopo il 2026, perché la saturazione
prevista nel 2031 parrebbe che avverrà qualche anno più in là. Nel
contempo leggiamo il rapporto della società ENVAL: il rapporto di
monitoraggio 2023 dice che è urgente prendere in considerazione
delle azioni sui rifiuti, perché la discarica si va a colmare prima
di quello che è previsto. Ecco, quindi delle due l'una: c'è un
problema; non so chi abbia ragione ma sicuramente non è affrontato
nella dovuta maniera. Il piano dice una cosa, il gestore della
discarica ne dice un'altra, pertanto abbiamo presentato un ordine
del giorno che chiede di dare mandato all'osservatorio, che è stato
ricostituito. Un osservatorio su un tema così importante che è
stato ricostituito perché non era operativo per un po' di tempo.
Noi riteniamo che il tema non possa essere sottovalutato, va
presidiato e pertanto chiediamo che l'osservatorio predisponga uno
studio, un rapporto. Vi chiediamo questa gentilezza, perché
diversamente non si sa come stiano le cose in realtà. Predisporre
quindi uno studio per fare tutte le valutazioni anche per la post
saturazione della discarica di Brissogne. Ecco perché i problemi
vanno anticipati e non possono essere gestiti poi all'ultimo
minuto.
Ci sono altre situazioni che sono da prendere in carico, ad
esempio la questione delle locazioni brevi... la sommatoria
dell'azione a livello locale e a livello nazionale ha messo in
crisi tutti i proprietari che mettono in locazione i loro
appartamenti a uso turistico, qua bisogna probabilmente intervenire
a livello legislativo. Abbiamo presentato in merito un ordine del
giorno.
Ci sono un sacco di altre iniziative sulle quali poi entreranno
nel merito i colleghi. Io volevo ancora rimarcare la questione, su
cui ho già fatto un cenno prima, dell'accesso all'abitazione. Per
quanto riguarda il contributo per gli affitti, abbiamo avuto
proprio in aula da parte del sindacato la richiesta di ampliare la
platea dei beneficiari. Per ampliare la platea dei beneficiari e
quantomeno mantenere l'intensità della misura - ma noi riteniamo
che vada aumentata, l'abbiamo già detto in tante occasioni -
bisogna aumentare il finanziamento a disposizione, pertanto abbiamo
presentato un ordine del giorno che chiede di liberare in corso
d'anno tre milioni da mettere a disposizione facendo questa
operazione di limatura delle altre voci a bilancio, perché i soldi
ci sono, perché diversamente la mancanza di limatura e di
contenimento delle altre voci porterà a generare un avanzo di
amministrazione
monstre
l'anno successivo.
Se noi facciamo queste attenzioni, ci sono delle risorse da
mettere a disposizione per risolvere dei problemi che non sono
stati considerati nella presentazione del bilancio perché le
risorse sono finite, quindi basta che tutti facciano un piccolo
sacrificio e credo che si possano dare maggiori soddisfazioni a
tutti.
Un'ultima considerazione, sempre sull'avanzo di amministrazione:
le iniziative che sono state messe in atto - l'assestamento, la
variazione di bilancio uno e la variazione di bilancio due - hanno
portato dal corso dell'estate a oggi a uno stanziamento di tutti i
capitoli interessati di 543 milioni di euro. Quei capitoli, al 4 di
dicembre, hanno un impegno di 340 milioni. Al 4 di dicembre ci sono
200 milioni che non sono stati impegnati sulle messe a disposizione
dell'avanzo, quindi il paradosso dei paradossi è che l'avanzo
genera dell'ulteriore avanzo; questa è la dinamica che bisogna
riuscire a invertire.
Vi chiediamo di poter fare un approfondimento su questo tema
perché qualora si trovino delle soluzioni - il capire perché si
genera questa situazione - si potranno avere durante l'anno tante
risorse da mettere a disposizione della cittadinanza, per
soddisfare tutti i bisogni che non hanno potuto essere presi in
considerazione nell'ambito della presentazione del bilancio
previsionale 2025-2027.
Presidente
- Consigliera Erika Guichardaz, si è
prenotata, ne ha facoltà.
Guichardaz E. (PCP)
- I due disegni di legge che
discutiamo oggi arrivano a distanza di poco tempo dal Documento di
Economia e Finanza Regionale e inevitabilmente sono la
dimostrazione plastica delle criticità che abbiamo evidenziato in
quella discussione.
Manca una vera e propria programmazione finanziaria e non vi
sono risposte ai bisogni dei Valdostani in un momento in cui già
sappiamo che la grave crisi economica e sociale c'è ancora e
perdurerà.
Ancora una volta, questo bilancio si allontana dalla visione
progressista che dovrebbe occuparsi di diritti, uguaglianza, lotta
alla povertà e di attenzione alla sanità e all'istruzione pubblica.
Non si intravede nemmeno uno slancio autonomista in questo fine
legislatura, e cercherò di spiegare perché.
Sin dalla presentazione del bilancio di previsione agli organi
di stampa, i vari commenti politici hanno dato molto risalto al
totale complessivo del bilancio che pareggia nel 2025 su un importo
di1900 milioni di euro; un totale delle entrate previste per il
2025, senza considerare le partite di giro. Sicuramente, come hanno
evidenziato, un incremento delle entrate, soprattutto legate ai
tributi erariali.
È interessante vedere che, mentre vi è una crescita riferita
all'IRPEF, al gettito Iva e all'accise sui carburanti, per contro
si vede un ridimensionamento del gettito Ires legato invece a una
possibile riduzione degli utili delle imprese. Insomma, ci sono più
tasse da parte dei cittadini e meno utili delle imprese.
Per anni poi abbiamo portato in aula un emendamento volto a
rideterminare e riarticolare in senso progressivo l'aliquota
dell'addizionale sul reddito alle persone, l'IRPEF, tenuto conto
anche della situazione economica che incide pesantemente e non più
solo su quelle fasce deboli della popolazione, ma anche su famiglie
che una volta potevano arrivare alla fine del mese, quei redditi
medi di cui la Valle d'Aosta sicuramente ha un gran numero. Il
primo intervento progressista in questo senso, mai portato e voluto
da questa maggioranza, è proprio questo.
Rispetto alle entrate, alle spese e al fondo pluriennale
vincolato, si è concentrato molto il relatore di minoranza e quindi
io ho voluto porre la mia attenzione invece sui fondi globali e
sull'avanzo di amministrazione, indicatori concreti del mancato
raggiungimento di obiettivi e dell'assenza di programmazione e
divisione di questa maggioranza.
Sui fondi globali destinati al finanziamento di nuovi
provvedimenti legislativi ci sono impegni piuttosto consistenti.
Sono risorse che il Governo accantona per iniziative legislative,
alcune ferme da anni - come l'equiparazione previdenziale dei
Vigili del Fuoco e del Corpo Forestale valdostano agli omologhi
nazionali - altre avviate, come i rinnovi contrattuali, altre di
cui non si sapeva nulla, vanificando quindi la funzione di
programmazione del Consiglio attraverso il bilancio, per cui
sarebbe necessaria una maggiore trasparenza nei documenti di
bilancio. Si continua a ipotecare anche parte del bilancio nei
fondi globali.
Rispetto all'avanzo di amministrazione, molto ha già detto il
collega Marquis. Tra gli allegati, proprio l'avanzo rileva una
certa importanza sia per quanto concerne le risorse che potranno
essere disponibili in corso d'anno, a seguito dell'approvazione del
rendiconto, sia per una prima analisi dell'andamento dell'esercizio
del 2024, il quadro dell'avanzo di amministrazione presunto, da
tale quadro emerge che, a conclusione dell'esercizio 2024, l'avanzo
atteso è di circa 530 milioni di euro, di cui circa 260 milioni di
parte disponibile.
Anche per il 2024 si stima pertanto un avanzo di amministrazione
importante, in linea con il rendiconto 2023, chiuso con un avanzo
di circa 525 milioni di euro di cui 294 disponibili. Dati che
evidenziano ancora la difficoltà a concretizzare la fase di spesa
di risorse importanti, quali quelle dell'avanzo, che vengono
reiscritte in bilancio in fase di assestamento e che, a fatica, si
traducono in spesa effettiva o comunque rallentano la spesa delle
risorse già previste nel bilancio iniziale, rigenerando a loro
volta avanzo.
Si è inoltre fatto un raffronto, per quanto concerne il 2023,
tra il risultato stimato con l'approvazione del bilancio 2024 e
quello effettivo accertato con il rendiconto. Abbiamo rilevato una
stima giustamente prudenziale, per carità in fase di bilancio, di
circa 100 milioni inferiore al risultato effettivo rilevato dal
rendiconto, sia dell'avanzo complessivo sia dell'avanzo
disponibile. Si può quindi ragionevolmente prevedere che i
risultati a rendiconto 2024 evidenzieranno un avanzo di
amministrazione ancora più importante. Risorse che a fatica
potranno entrare in circuito economico solo a partire dal prossimo
mese di giugno/luglio e che a loro volta genereranno nuovamente
avanzo.
Analoghe considerazioni si ricavano dal fondo di cassa che si
stima incrementi da circa 800 milioni da inizio anno ai 925 milioni
attesi a fine anno, ancora risorse che rimangono immobilizzate
presso il tesoriere regionale.
È evidente che da alcuni anni assistiamo ad assestamenti in cui
andare a nozze ad avanzi di amministrazione diventati ormai secondi
bilanci per distribuire risorse a breve termine, dimostrando anche
in quella sede che la programmazione non c'è.
Intanto continua ad accrescere la spesa corrente, che nel 2025
ammonterà a un miliardo e 394 milioni di euro, mentre le spese di
investimento saranno pari a 396 milioni. L'aumento della spesa
corrente è legata principalmente al rinnovo contrattuale del 2022,
sicuramente una buona notizia ma che comunque rileva un ritardo
anche in questo senso. Gli incrementi contrattuali hanno
sicuramente un peso importante nel bilancio, ma sono dovuti ai
lavoratori e non a gentili concessioni, è il giusto adeguamento
dello stipendio al costo della vita e sono risorse che entreranno
comunque in circolo nell'economia regionale.
È innegabile però che, se questo processo è mal governato - e lo
abbiamo già evidenziato l'anno scorso ed è stato ben evidenziato
anche dal collega Aggravi nella relazione di minoranza - a lungo
termine porta alla riduzione di risorse disponibili e aumenterà il
tasso di rigidità strutturale del bilancio, con una percentuale di
spesa obbligata e una riduzione delle possibilità d'indirizzare la
spesa agli obiettivi prioritari e a dei settori della società
maggiormente in difficoltà.
Il 4 dicembre scorso è stato scaricato il DL che prevede le
modifiche alla legge 22, ma a oggi nessuno di noi può ancora
accedere a quel testo. Capiremo quindi se questa è la riforma che
aspettavamo, se il testo contiene le necessarie riflessioni ormai
irrimandabili sull'organizzazione dell'Amministrazione regionale o
se è un altro modo per buttare la palla avanti, come è stato fatto
per le PPR.
Lo studio Bocconi aveva delineato delle linee per dar corso alla
riforma, ma queste fino a oggi non sono state seguite. Le mobilità,
la valorizzazione del personale e delle competenze, il taglio dei
dirigenti, la semplificazione delle procedure... l'appetibilità
dell'Amministrazione passa soprattutto da queste azioni.
Ieri il Presidente ha accennato all'aumento degli stanziamenti
per l'appalto con la società dei servizi, destinati principalmente
nell'ambito dell'assistenza e del sostegno, anche educativo, degli
studenti con disabilità. Queste risorse immaginiamo vadano a
coprire un aumento del numero di studenti, non la qualità della
vita degli operatori che si trovano ancora stipendi fermi da oltre
10 anni, contratti interrotti nel periodo estivo e ore di
spostamento da una sede all'altra non riconosciute.
L'appetibilità di questa professione passa anche da queste
azioni che da anni chiediamo che vengano messe a terra. Per ora
l'unica cosa che hanno ottenuto gli operatori di sostegno è stata
l'inizio del contratto al primo settembre.
Per quello che riguarda la finanza locale, se ne è ampiamente
parlato ieri: le risorse destinate alla finanza locale, al netto
delle somme già impegnate in anni precedenti, passano da 234
milioni del 2024 a 246 del 2025, con un incremento quindi di 12
milioni. Obiettivamente è a prima vista un dato positivo per le
collettività locali. Analizzando però dove sono allocate queste
risorse si evidenzia: trasferimenti senza vincolo di destinazione
rimangono invariati; trasferimenti finanziari con vincolo
incrementano di circa 10,5 milioni; trasferimenti finanziari
straordinari al Comune di Aosta per un milione e mezzo.
L'incremento delle risorse destinate ai trasferimenti con
vincolo di destinazione è così allocato nelle voci principali:
trasferimento straordinario corrente per far fronte all'incremento
delle spese di personale di 5,3 milioni annui nel triennio;
progetti di pubblica utilità: 2,8 milioni; contributi agli
investimenti agli enti locali per la realizzazione di strutture:
0,5 milioni; disposizione in materia di politiche abitative: 0,7
milioni.
Traendo quindi alcune conclusioni dall'analisi fatta, seppure
con i soli mezzi a disposizione di un Consigliere di minoranza, si
può evidenziare ancora un incremento della percentuale delle
risorse trasferite con vincolo - cioè la cui destinazione di spesa
è decisa dalla Regione - rispetto alle risorse invece senza
vincolo, che definiscono l'autonomia di spesa delle collettività
locali e la perequazione delle risorse finanziarie proprio degli
enti locali.
L'incidenza dei trasferimenti senza vincolo è passata da un
livello superiore al 55% fino al 2010, a livelli prossimi al 40%
nel 2025. Di converso, l'incidenza dei trasferimenti con vincolo ha
avuto un incremento importante e nel bilancio in esame raggiunge
livelli prossimi al 60%. Questo dato è indice, come già affermato
in discussione del DEFR, di una visione regione-centrica che decide
buona parte della locazione delle spese facenti capo alla finanza
locale. Un importante trasferimento a copertura dei maggiori oneri
di personale va sicuramente anche ad aumentare la rigidità dei
bilanci degli enti locali, come avviene per quello che riguarda la
Regione.
La necessità, quindi, di un'analisi - come già evidenziato nel
corso della discussione del DEFR e come evidenziato ieri dal
Consigliere di minoranza sull'ordinamento e sull'organizzazione
degli enti locali - al fine di rilanciare il sistema delle
autonomie locali, è un obiettivo strategico che avevamo annunciato
a inizio legislatura.
Il rilancio del sistema degli enti locali vuol dire sicuramente
certezza di risorse finanziarie, maggiore autonomia degli enti
nelle scelte di allocazione delle spese e quindi maggiore incidenza
dei trasferimenti senza vincolo da un lato, ma anche un sistema
organizzativo in grado di far fronte a esigenze sempre maggiori e
complesse della collettività, con enti più forti e strutturati che
possano, ad esempio, ovviare a una situazione, oggi complessa, per
quanto riguarda il personale e possano far fronte alle esigenze
moderne della società grazie a bilanci che mantengano un importante
indice di flessibilità sull'utilizzo delle risorse; questo non può
non passare attraverso una riflessione seria e non ideologizzata
sulle dimensioni organizzative dei nostri enti locali, mentre
quello a cui purtroppo andiamo a tendere non è una riforma degli
enti locali; l'ho detto all'interno del tavolo degli enti locali:
ho espresso una posizione molto critica perché quello che ci viene
proposto è un ritorno al passato, al 1998. Da tempo gli enti locali
invece chiedono alla Regione d'intervenire rispetto all'assistenza
in mensa per i ragazzi con disabilità della scuola primaria e
secondaria, ma, ancora, in questo bilancio nei trasferimenti con
vincoli questa problematica non viene assolutamente affrontata.
Stessa attenzione che i Sindaci chiedono rispetto all'edilizia
scolastica; nelle modifiche alla legge 6 verrà esplicitato in
maniera chiara. Anche qui non troviamo nulla a fronte di 234
edifici scolastici presenti sul territorio, l'investimento previsto
in bilancio è di un milione di euro. Conosciamo bene i problemi
strutturali di quelle strutture ormai piuttosto datate.
Ora alcune brevi considerazioni sul contenuto dei vari capitoli.
In tutti gli annunci e anche nell'illustrazione di ieri del
Presidente, si è parlato delle due voci più significative, quella
sulla sanità al 23% delle risorse e quella sull'istruzione, a cui
va poco più del 13%. Peccato che proprio sulla sanità e sulle
politiche sociali le risorse da molti anni siano cospicue ma i
miglioramenti fatichino a vedersi. Tutti gli auditi hanno rilevato
problemi rispetto a questo settore e chiesto a gran voce una misura
culturale...
Presidente
- Facciamo una pausa? Sospendiamo brevemente il
Consiglio, ci aggiorniamo tra 10 minuti, per arieggiare i
locali.
La seduta è sospesa dalle ore 10:55 alle ore 11:14.
Bertin (Presidente)
- Riprendiamo i lavori. Stava
intervenendo la consigliera Erika Guichardaz, a cui passo la parola
per concludere il suo intervento, ne ha facoltà.
Guichardaz E. (PCP)
- Sì, grazie Presidente, grazie ai
colleghi per avermi sostenuto, visto che purtroppo stavo andando in
apnea.
Stavamo parlando proprio delle spese significative rispetto alla
sanità, che arrivano al 23% delle risorse complessive e quelle,
invece, dell'istruzione, a cui va un 13%.
Ecco, peccato che proprio sulla sanità e sulle politiche sociali
le risorse, da molti anni sì cospicue, non portano a effettivi
miglioramenti. Questo è stato evidenziato dalle tante persone
venute in audizione. Tutti gli auditi hanno rilevato problemi
rispetto a questo settore e chiesto a gran voce una misura
strutturale a sostegno dei Valdostani e un intervento complessivo
rispetto alla tematica casa.
Due temi su cui da tempo tutta la minoranza chiede
d'intervenire, mentre anche su questo, purtroppo, le risposte sono
deboli e con poca visione. Non prendiamo in giro i Valdostani: i
soldi ci sono, e ci sono eccome! Sono le priorità che vengono date
che non prevedono una risposta a queste tematiche.
Sul tema della sanità e delle politiche sociali le politiche
messe in atto da questa maggioranza continuano a non tener conto
del contesto demografico e dell'evoluzione della domanda sociale,
dell'indebolimento del potere di acquisto delle famiglie, del
reddito disponibile sempre più basso e del forte aumento delle
persone che vivono sole.
L'isolamento fisico e relazionale che colpisce i nostri giovani
e i grandi anziani e la diffusione delle dipendenze, come l'abuso
dell'alcol e il disagio psicologico, sono ancora fenomeni non
affrontati nel giusto modo. Il bilancio contiene sì delle piccole
risorse a breve termine, ma gli obiettivi a lungo termine non ci
sono.
Lo stanziamento per il prezzo dell'ampliamento del Parini, a cui
dobbiamo ancora aggiungere le fasi 4 e 5 (la demolizione delle
superfetazioni, la costruzione del polo materno infantile, lo
spostamento del dipartimento salute mentale e il mantenimento
delBeauregard), avrà, come abbiamo più volte detto, un impatto
pesante e un ritorno in termini di servizi che non è dato sapere.
Gli impegni relativi allo sviluppo dell'assistenza territoriale non
sono sufficientemente dettagliati per affrontare efficacemente le
storiche debolezze del nostro servizio sanitario.
Relativamente alla presa in carico dei disabili e degli anziani
non autosufficienti, alla tutela della salute mentale, al contrasto
delle dipendenze, come dicevo, la nostra Regione continua a
posizionarsi nei primi posti delle graduatorie, proprio per il
disagio che viviamo; una situazione non più accettabile, anche
considerando il livello di risorse impegnate.
Nessuna misura sulle fasce deboli e, - dopo aver eliminato il
Bon de Chauffage, il reddito d'inclusione e introdotto per un anno
il bonus social - ancora quest'anno non si ritrova nulla.
Dove sono poi le risposte alle liste d'attesa, alle richieste
d'invalidità civile, per cui ancora oggi si aspetta quasi un anno?
Attenzione al servizio sui territori.
Anche l'aumento significativo di risorse sulla scuola è da
imputare principalmente agli adeguamenti contrattuali, mentre anche
qui non ci sono risposte rispetto alle necessità da tempo espresse
dalla scuola. Abbiamo parlato prima degli operatori di sostegno, ma
vediamo difficoltà anche per le famiglie rispetto al dover pagare
viaggi d'istruzione dei loro figli o le difficoltà che ancora
incontrano i ragazzi più fragili. Sull'istruzione ben poche sono le
risposte e le risposte rispetto agli edifici scolastici, ancora una
volta, sembrano non avere una visione di insieme. Ricordiamo: a
inizio legislatura si parlava di tre palestre, oggi non ve ne è
neanche l'ombra.
Si continua a pensare di costruire nuovi edifici quando ne
abbiamo altri in eterna ristrutturazione, altri abbandonati, altri
che fanno acqua o non sono sufficienti per le attività didattiche.
Troviamo però due milioni e mezzo di fondi per gli infissi di un
edificio che non è di nostra proprietà.
Sulla sostenibilità, sui trasporti e mobilità non ci sono grosse
novità.
Fanalino di coda, come sempre, l'agricoltura, nonostante la
grande rilevanza di questo settore per il mantenimento del
territorio.
Ancora una volta le ingenti risorse non rispondono ai veri
problemi dei Valdostani, ma aggiungiamo 400.000 euro - è stato
detto ieri - ai finanziamenti del Forte di Bard. Io sono andata a
vedere i bilanci pubblicati: nel 2017, a fronte di contributi
pubblici di 2 milioni e 900 mila euro, i ricavi erano di tre
milioni e mezzo; nel 2023, 5 milioni di contributi pubblici con
ricavi di 2.300.000 euro. Anche questo dato dovrebbe porre
l'attenzione se dove stiamo andando sia corretto o meno.
300 mila euro per la Maison du Val d'Aoste e ancora la vediamo
vuota e abbandonata. Tante altre piccole cifre messe a bilancio su
cui abbiamo veramente dei grandissimi dubbi.
È inutile dire che per noi questo bilancio continua a essere
invotabile, come quelli degli anni passati.
Presidente
- Consigliere Baccega, a lei la parola.
Baccega (FI)
- Siamo arrivati all'ultimo bilancio di
previsione di questa legislatura, un bilancio che in qualche modo -
lo hanno ribadito, attraverso i numeri, il Consigliere Aggravi,
relatore di minoranza, lo ha ribadito il collega e relatore di
maggioranza, lo ha sottolineato soprattutto nella tematica
riguardante gli avanzi di amministrazione il nostro capogruppo
Marquis, ma, ancora, il presidente Testolin nella sua lettura delle
28 pagine di relazione ha evidenziato con grande efficacia quali
sono gli interventi nelle diverse missioni.
Un documento finanziario che pareggia in 1897 milioni per il
2025, in 1707 milioni per il 2026 e in 1608 milioni per il 2027; un
decremento è già stato sottolineato da altri, un decremento che in
qualche modo fa richiamare quella mancanza di prospettiva che
spesso avevamo voluto sottolineare ed evidenziare anche nei
dibattiti degli anni passati.
Il grande avanzo di amministrazione che si andrà a generare è
davvero preoccupante, ma noi sappiamo benissimo che il bilancio di
previsione poi si va a completare con una serie d'interventi che
sono i percorsi, durante l'anno, di collocazione di queste risorse
nel bilancio. Sicuramente crescerà, sicuramente avremo un avanzo di
amministrazione significativo.
Se gli obiettivi prioritari del Governo, come ci ha detto ieri
il Presidente, si sono orientati nello sviluppo economico, nel
lavoro, nella tutela del territorio e nei servizi alla persona, noi
rileviamo ancora diverse sacche di mancati interventi e di
attenzione che riteniamo opportuno e doveroso affrontare.
Abbiamo sentito le relazioni dei relatori di minoranza e di
maggioranza, dopo aver approfondito le diverse tematiche nelle
Commissioni competenti, ma soprattutto dopo 4 anni di
sollecitazioni affinché si prendessero in considerazione
determinate tematiche e si andasse nella direzione di sostenere chi
ha veramente bisogno e chi ha bisogno di migliorare il suo status
per evitare di finire nella problematica di un ceto medio che cerca
di stare a galla con fatica, visto il graduale impoverimento di una
certa fascia di popolazione.
Il fatto positivo è che buona parte delle risorse vanno a
incrementare gli stipendi, l'auspicio è che questo serva. Riteniamo
che non serva a sufficienza, perché il costo della vita in questa
regione, in questa città, è piuttosto significativo e quindi
abbiamo ancora una volta ravvisato una serie di elementi di
criticità - comunque quelli che abbiamo evidenziato nel percorso
che ha attraversato questi quattro anni di legislatura - che
richiamiamo come gruppo; per alcuni di questi abbiamo predisposto
una serie di ordini del giorno che affronteremo, via via, nel
dibattito.
Nell'approfondimento delle Commissioni, il PNRR, che ha un suo
percorso abbastanza virtuoso, ci ha fatto fare delle riflessioni,
ma in qualche modo, quando si è parlato di "Agile Arvier", ci siamo
chiesti: "Quegli obiettivi sono raggiungibili?" Fin dall'inizio
avevamo sostenuto forti dubbi sul progetto, ma ci è stato
comunicato che è importante che si arrivi al completamento
dell'obiettivo. Allora sono opportune due domande: "Siamo certi che
il progetto coworking poi alla fine possa raccogliere la
soddisfazione degli utenti?" e "Siamo certi che non saranno
necessarie ulteriori risorse dalla Regione?" Regione che ha messo
in campo 800.000 euro per il sostegno tecnico-economico al Comune
referente di questo percorso.
Parliamo ancora di edilizia residenziale pubblica, parliamo di
riqualificazione del quartiere Cogne. In questo momento il
quartiere Cogne, nel quale si sono investiti oltre 50 milioni, si
presenta in una situazione di forte disagio: cantieri, cantieri
sospesi, una riqualificazione fatta a metà che scontenta tutti, un
po' per i canoni adottati ma soprattutto per gli interventi del
110%. Sono approssimativi, parlo soprattutto dei cappotti parziali
delle Case Giacchetti. Carenze che non possono non far sostenere
che questa non è una completa riqualificazione del quartiere Cogne,
questa è realizzata a macchia di leopardo e tanto di facciata.
Le villette degli impiegati, perché sono escluse dal progetto di
riqualificazione? Sono le prime, nel 1919, insediate in quell'area,
che è il quartiere Cogne. È una scelta del Comune di Aosta, ma voi
siete in sintonia, come forze politiche. Gli ascensori delle Fresia
alte, che in questo momento sono all'ordine del giorno, sono
edifici di 5 piani. Gli ultimi piani non vengono più utilizzati e
gli alloggi non vengono assegnati perché le persone non riescono ad
andare a piedi fino al quinto piano, perché hanno problematiche o
sono anziane. Io credo che con meno di 200.000 euro si potrebbero
realizzare gli 8 ascensori che sono funzionali a tutto quel
percorso.
I cappotti saranno funzionali alla riduzione generale delle
spese di riscaldamento sulla base dei preventivi che l'ARER ha
mandato agli utenti? Pare di no. Pare che non ci siano riduzioni di
spese di condominio e di riscaldamento. Questo quando? Non si
sa.
I dati dell'edilizia residenziale pubblica: io avevo chiesto
attraverso un 116 tutta una serie di dati. Dei 1600 alloggi che
sono gestiti dall'ARER, 1322 sono con contratto, quindi ne mancano
all'appello 278. Dove sono? Che si farà? Sono quelli che devono
essere ristrutturati, molto probabilmente, e quindi non sono
assegnabili.
Chiediamo d'intervenire con determinazione finanziando nella
prossima variazione di bilancio due milioni di euro. Avete
stanziato un milione e mezzo, ne abbiamo preso atto, ma non è
sufficiente perché, come ci ha detto lei, Assessore, le risorse
messe a disposizione con gli accordi quadro saranno in grado di
sistemare soltanto 36 alloggi.
Nel frattempo in graduatoria abbiamo 618 nuclei e 57 in
mobilità. La povertà aumenta drammaticamente. Da oltre 5 anni non
si costruisce un edificio degno di ospitare un numero adeguato di
familiari. Normalmente sono edifici da 80 alloggi.
Ribadiamo di intervenire anche sulla delibera della morosità ai
colpevoli, lo hanno detto anche i sindacati, lo hanno detto anche
le associazioni in audizione, lo abbiamo detto, sia noi che i
colleghi della Lega, più volte nei nostri dibattiti.
Poi andiamo a parlare della modifica della legge 3. Quella del
2013, proprio sull'edilizia residenziale pubblica. A seguito delle
tante sollecitazioni che facciamo da ben tre anni e mezzo - perché
la mia prima interrogazione era di tre anni e mezzo fa - è stato
costituito un tavolo che lavora da più di un anno, che ci ha
consegnato un lavoro che è ben lontano da un'eventuale proposta di
modifica della legge attualmente in vigore e che, a detta di tutti,
è da cambiare. Per ora si tratta di una relazione corretta che
trascrive una sorta di raccolta di dati che mette a confronto la
Valle d'Aosta con le legislazioni di altre Regioni: Emilia-Romagna,
Friuli-Venezia Giulia, Liguria, Lombardia, Toscana e la Provincia
Autonoma di Trento. Non vedo delle assonanze né territoriali, né di
reddito, né di prodotto interno lordo rispetto a questa cosa.
Abbiamo però contestato questo parallelismo con le altre Regioni,
ma di questo avremo modo di parlare, quindi sollecitiamo con gli
ordini del giorno di arrivare al dunque ed entro il 30 marzo 2025
di avere il documento che possa essere esaminato per la questione
della modifica o del rifacimento della legge 3.
La viabilità. Parliamo ancora dei rapporti con Anas. Leggiamo
oggi di una polemica al Comune di Nus per la rotonda appena
completata. Ricordiamo che la rotonda La Grenade di Sarre è
fortemente in ritardo. Sulla questione del tratto della statale 26,
che tanto ci ha appassionati in questi anni, tra uscita autostrada
e l'ingresso di Aosta, tutto tace: nessuna ipotesi per avere a
disposizione nella Commissione competente il progetto che in prima
istanza dovrebbe prevedere, come ci è stato detto, le due rotonde,
lo spartitraffico e, aggiungiamo, anche percorsi sicuri per
biciclette e pedoni.
Avete appena firmato accordi e convenzioni, in particolare
l'accordo con Pont-Saint-Martin, ma la popolazione ha bisogno non
tanto di documenti firmati, bensì di opere realizzate.
Anche la sanità trova spazio nelle nostre istanze. Gli ultimi
mesi hanno messo in campo diversi dibattiti e molti articoli sulla
sanità valdostana. Anche noi non siamo stati indietro, con le
nostre interpellanze e mozioni, e riteniamo che si debba tornare al
confronto ma, in occasione della presentazione del nostro ordine
del giorno, spiegheremo meglio quali sono i motivi che ci dicono
che forse è meglio che ci ritroviamo all'interno di una Commissione
per capire se ci sono spazi di confronto, di manovra, di
approfondimento, di studio insieme per arrivare, come dice il
Presidente - oltre che a lasciare i conti a posto, che è giusto che
sia così - in qualche modo ad avere e cercare di dare delle
risposte, in quanto è vero che ci sono ancora maggiori risorse a
disposizione: 13 milioni più rispetto a quanto previsto nel
triennale dello scorso anno per il 2025, quindi una spesa
pro-capite per il 2024 che era di 3.851 euro, sicuramente la si
incrementerà notevolmente, tanto da essere ancora una volta la più
alta d'Italia.
Due questioni anche sugli impianti sportivi, poco fa la collega
Guichardaz ha sollecitato... Credo che le riflessioni sui ritardi e
sui mancati interventi sugli impianti sportivi, che abbiamo più
volte sollecitato, siano un po' preoccupanti. Parlo del Palaindoor
in primis, che è stato oggetto di molti nostri significativi atti
ispettivi. Parlo delle tre palestre che erano previste, parlo del
palaghiaccio, che richiama ancora risorse a disposizione che non ci
sono. Parlo della struttura di equitazione. Non c'è l'Assessore, mi
dispiace, io lo inviterei - spero che mi ascolti - ad andare a fare
un sopralluogo...
Allora, Assessore, io la invito a fare un sopralluogo degli
impianti sportivi della città di Aosta, a vedere gli spogliatoi, a
Montfleury, a vedere gli spogliatoi in diversi altri luoghi: è
davvero devastante... che i bambini, che i ragazzi, che i giovani
possano cambiarsi, fare la doccia - non la fanno più, perché
davvero è devastante - lì dentro è davvero preoccupante. Bisogna
quindi fare un intervento massiccio. È vero, è il Comune di Aosta,
ma è il Comune capoluogo. È il Comune che vede 27 mila famiglie,
che in qualche modo deve chiedere... Ma, visto che siete nello
stesso ambito politico, io credo che una riflessione più ampia, al
di là del fatto che è il Comune di Aosta, si debba e si possa
fare.
Parliamo anche di diritto allo studio e dell'ampliamento della
platea degli studenti di fuori valle che sono iscritti
all'Università per l'attribuzione di assegni di studio e il
contributo alloggio. Ne avevamo già parlato in un'interpellanza, ma
visto che ci sono tutti questi soldi, perché non mettere a
disposizione... al di là del fatto che siamo la Regione che ha
ampliato più di tutti in Italia; ampliamo ancora, siamo una Regione
autonoma, è di nostra competenza, possiamo farlo. Perché lasciare
fuori delle famiglie che sono in difficoltà? Poi l'abbiamo chiesto
in via sperimentale: proviamo un anno, vediamo se ci sono degli
incrementi significativi tanto da non poter sostenere. Lo
valuteremo, però siete voi la maggioranza.
Per la prima volta parliamo anche all'Assessore all'agricoltura,
perché il settore caccia, soprattutto la caccia di selezione, sta
andando sempre peggio. L'altro giorno l'ho incontrato per le vie e
gli ho detto "caro Assessore, ci sono i cacciatori molto arrabbiati
con lei". Comunque ci dovete far capire se volete chiudere la
caccia nonostante le tante problematiche che si stanno mettendo in
campo per la questione della volpe, ma soprattutto per le trappole.
C'è il mio collega Ganis che da questo punto di vista sicuramente
vi darà delle indicazioni molto più significative.
Ebbene, queste prime considerazioni, queste richieste di
finanziamento, come le richieste di approfondimento, alla luce di
tante risorse a disposizione degli avanzi di amministrazione che
negli ultimi anni sono stati prodotti, credo per difficoltà di
capacità di spesa, potrebbero certamente avere il sostegno della
vostra maggioranza. Io lo capisco, ormai sono veterano qua dentro,
sono il più vecchio del Consiglio. La politica deve fare il suo
corso. Al momento gli autonomisti governano con la sinistra e
poiché queste istanze sono presentate da Forza Italia, forza di
centro in coalizione con il centrodestra, potrebbero finire nel
"condividiamo ma vi chiediamo di ritirarlo, altrimenti ci
asterremo". Noi auspichiamo vivamente che non vada così.
Siamo all'ultimo bilancio di previsione di questa legislatura.
Ribadisco: avete un percorso con un cammino di ben tre maggioranze.
Avete avuto la fortuna di ottenere importanti risorse dal PNRR e
anche importanti risorse dallo Stato che in questi due anni con il
Governo di centrodestra non ha esitato a sostenere la Regione.
La sinistra e qualche autonomista ci guardano con sospetto,
perché noi siamo anche lieti dei risultati fino a qui raggiunti nel
Paese e in Europa. Anche molti Valdostani guardano con grande
attenzione a questi importanti risultati: la manovra, l'inflazione,
l'occupazione che vede 847.000 lavoratori in più, la disoccupazione
che è profondamente scesa, l'extragettito fiscale, lo spread che è
sceso a 110 punti base rispetto a 5 anni fa, quando era tra i più
alti d'Europa.
Ecco che la sinistra, almeno da quanto ho letto sui giornali,
chiede un tavolo per il futuro. Ma davvero volete avventurarvi in
una scelta anticipata? Se così fosse, perché non avete approvato la
legge che faceva in modo che gli elettori scegliessero il programma
di Governo? E non solo: il programma di Governo, la coalizione che
lo sosteneva e il Presidente della Giunta che avrebbe condotto la
coalizione vincente.
Noi sappiamo che non può essere così, perché i danni fatti da
questa coalizione autonomista e di sinistra al Comune di Aosta
inevitabilmente coinvolgeranno anche la Regione.
Presidente
- Si è prenotato il consigliere Cretier, ne ha
facoltà.
Cretier (FP-PD)
- Volevo esprimere il mio e il nostro
parere su questi due disegni di legge. Dopo che abbiamo approvato
la variazione di bilancio, il Consiglio regionale ora si appresta
ad affrontare il disegno di legge 168, il bilancio di previsione
finanziario e il bilancio triennale 2025-2027 e, in seguito, il
disegno di legge 169.Contestualmente, assieme al bilancio di
previsione, vengono approvati anche il programma regionale dei
lavori pubblici e dei servizi di architettura. Sicuramente qualche
informazione, qualche dato sarà ripetuto, ma volevo esprimere il
mio parere.
Intanto riporto alcuni dati essenziali per la comprensione
generale di chi sta lì fuori e ci ascolta. Riporto solo qualche
informazione in forma descrittiva, i numeri sono pubblici e
presenti sulla documentazione, sugli allegati e tutti possono
leggere e analizzare le scelte, le impostazioni, le visioni diverse
con obiettivi e strategie politiche diverse.
Il bilancio regionale pareggia su un importo complessivo di euro
1,8 milioni di euro per l'anno 2025, 1,7 per 2026 e 1,6 per il
2027; numeri che hanno già esplicitato i due relatori.
Il totale delle entrate di competenza è superiore alla
previsione formulata per il 2024, che è pari a 1,5 miliardi di
euro. Vorrei evidenziare che al titolo I, "Entrate di natura
tributaria contributiva", le entrate, pari a 1,3 miliardi per il
2025, sono superiori di circa 71 milioni - il relatore di
maggioranza l'ha già evidenziato - rispetto alla previsione per il
2024.
Una significativa crescita del gettito Irpef che deriva sia dai
versamenti effettuati nel territorio sia dai versamenti che
affluiscono al bilancio della Regione versati dagli enti
previdenziali e la previsione per il 2025 è stata aggiornata da 393
a 438 milioni, quindi più 45 milioni di euro.
Il risultato positivo registrato dipende dalle ritenute dei
lavoratori dipendenti e deriva dall'effetto comminato dall'aumento
del numero di occupati. Alcuni rinnovi di contratti attuati in
questi mesi sicuramente influenzeranno le entrate nei prossimi
anni.
Titolo II, "Trasferimenti correnti": le entrate dei
trasferimenti correnti sono previste in circa 44 milioni e si
riducono nel triennio sino a 23 milioni del 2027.Queste entrate
rappresentano poco meno del 3% e sono derivate dall'attuazione del
piano nazionale di ripresa e resilienza, che andrà a scadere se non
ci saranno eventuali proroghe. Le entrate tributarie previste sono
pari a 166 milioni per il 2025, in crescita rispetto ai circa 139
milioni iscritti in previsione; tali entrate rappresentano circa il
10% del totale delle entrate finali. Si tratta di vendere dei beni
e servizi e proventi derivanti dalla gestione dei beni.
...costituisce circa un terzo della previsione di tali entrate ed è
riferita alle cosiddette entrate patrimoniali, nelle quali sono
comprese le entrate previste per la mobilità sanitaria attiva, 14
milioni, e canoni derivanti dalla gestione del demanio idrico per
un importo annuale di circa 37 milioni.
In sostanza, per dare un quadro alle risorse effettivamente
disponibili, cito solo alcune missioni importanti. La missione 12,
l'ha già evidenziata il Presidente ieri, sono 124 milioni di euro,
con un'incidenza sul triennio del 6,6%. La missione 13, tutela
della salute: 459 milioni di euro, con un'incidenza del triennio
25-27; sommando queste due missioni, arriviamo quasi al 30%, un
impatto importante sul bilancio regionale. Una scelta decisa e
puntuale proprio perché la sanità regionale lo è ed è pur sempre un
momento di discussione accesa tra i cittadini e la politica, tra la
politica e l'azienda, tra l'azienda e le organizzazioni
sindacali.
Penso che molto sia stato fatto, ma molto rimane ancora da fare,
soprattutto per l'attenzione al cittadino che si rivolge alla
sanità pubblica - a differenza di quella privata - e ai suoi
servizi, alla prevenzione e alla diagnostica.
Oltre ai buchi costanti negli organici, alla retribuzione che
necessita di adeguamenti, abbiamo molti specializzandi ancora
parcheggiati nell'università. Si tratta anche di sviluppare
carriere meno logoranti, legate a una più alta gratificazione,
direi non solo economica. Pesano poi i rischi di aggressione e i
contenziosi, dobbiamo avere un pronto soccorso efficiente e
organizzato, non può essere un luogo di scontro.
L'attrattività e i concorsi hanno rallentato la fuga -queste
sono alcune notizie che ho raccolto - ma non hanno ancora
compensato le necessità del settore. Gli stanziamenti crescono anno
dopo anno, ma i problemi di organico e la fuga, come ho detto,
all'estero di personale e i tanti problemi strutturali purtroppo
non hanno ancora definitivamente consentito di risolvere il
problema. Non vi è ancora quel segnale di inversione di rotta
stabile e il ritorno alla sanità di eccellenza come nel passato,
anche se, come cittadino, mi sembra che molto dipenda dal modello
organizzativo e di efficienza di un servizio rispetto a un altro.
Molto dipende dalla Regione, ma anche dalle scelte del Governo
centrale nel sostenere misure idonee per il servizio sanitario
nazionale.
Vorrei fare un'ulteriore valutazione: se, ad esempio,
consideriamo la missione 4, istruzione e diritto allo studio, che
ha 235 milioni a bilancio e un'incidenza sul triennio del 13%;
sommando la tutela e la valorizzazione dei beni e attività
culturali, che incide col 2,69, le politiche giovanili incidono con
lo 0,57, assumiamo un altro 16% e queste 5 missioni assommano a
46,23%, un impatto importante sul bilancio, e questo rende più
evidente lo sforzo delle nostre scelte politiche e del sostegno
delle missioni desunte da una programmazione oculata, mirata,
condivisa e sostenibile.
Vorrei anche ricordare le audizioni, il passaggio e
l'espressione degli enti collegati. Associazioni che esprimono in
modo incondizionato un parere, a volte documentato e responsabile,
sulla valutazione dei disegni di legge. Ad esempio il CPEL, che ha
espresso parere positivo sia in funzione dei fondi destinati agli
enti locali, sia per gli interventi sul territorio, sui
collegamenti interni e sulla prevenzione dei rischi
idrogeologici.
La Chambre ha definito un'opportunità importante per rafforzare
il comparto imprenditoriale valdostano - e, aggiungo io - che
produce occupazione stabile nel rispetto delle norme della
sicurezza del lavoratore, per una crescita inclusiva e sostenibile,
magari guardando al mercato estero al futuro occupazionale. Il
titolo industria ha mostrato una lieve espansione specialmente nei
settori dei macchinari e delle bevande.
Penso ai nostri vini, per citare un prodotto che attraversa
l'oceano per i mercati americani, e speriamo che Trump non includa
tutta la filiera agroalimentare nei dazi che vuole imporre.
L'eccellenza del settore agricolo. Spero che i Ministri del
Governo italiano si facciano valere negli accordi commerciali col
nuovo Presidente degli States.
Le organizzazioni sindacali in audizione; quelle dei
consumatori: anche loro hanno espresso delle valutazioni positive,
con qualche distinguo sul mondo del lavoro e sulla contrattazione,
sull'occupazione e l'economia, il costo della vita e la difficoltà
delle famiglie, pensando anche al calo demografico e
l'attrattività. Qualcuno ha detto: "Questo bilancio cerca di dare
risposte a tutti", come dichiarato e molto apprezzato da me in
Commissione, diversamente dagli anni precedenti. La strada è quella
giusta: il rinnovo dei contratti, gli adeguamenti economici, i
nuovi concorsi, la nuova organizzazione del comparto pubblico e
tutte le altre azioni messe in atto dal governo e dalla maggioranza
attuale.
Verrà anche approvato il programma regionale dei lavori pubblici
per il triennio 25-27, un tassello importante con due obiettivi:
collegare il cronoprogramma degli interventi e prevedere le
coperture finanziarie, predisponendo un elenco annuale, tracciato e
sistematizzato con il sistema informativo dei lavori pubblici, dove
è anche possibile attuare modifiche: più contabilità, ripartizione
risorse stanziate per favorire le priorità emergenti.
Spesso, come accade in Valle, abbiamo delle emergenze, abbiamo
un territorio fragile, un territorio da controllare e anche da
modellare con interventi di messa in sicurezza del cittadino e
delle attività. Un territorio da collegare, un territorio che dia
delle prospettive ad ampio raggio.
Infine, in questi giorni, una certa politica legge in modo molto
negativo le scelte fatte col bilancio ma questo è il programma di
legislatura e queste sono le scelte della maggioranza. Per molti si
comincia a intravedere nel 2025 la caccia al voto utile e a
scrivere un bel programma con tanti punti che poi si scontrano con
le crisi energetiche, sanitarie, meteorologiche e ambientali, a cui
bisogna provvedere spostando finanziamenti, studiando misure
opportune a sostegno delle infrastrutture e delle popolazioni, che
per fortuna i Sindaci hanno accolto ed evidenziato i risultati in
audizione e nelle loro assemblee; proprio loro che sono in trincea
nel territorio, proprio loro che sono i primi rappresentati dello
Stato con un fardello di funzioni importanti. Anche in questo diamo
un sostegno importante alle casse comunali.
La politica deve adeguarsi al contesto in un'ottica di sviluppo
sostenibile per creare le condizioni, in coerenza col programma di
legislatura, della coalizione che noi sosteniamo dall'inizio di
questa fase, per non finire con un modello francese a cui il detto
"A mali estremi, estremi rimedi" ben si applica, garantendo una
piena fiducia e un pieno sostegno al Governo regionale,
autonomista, progressista.
Poi permettetemi, ho scaricato il programma di legislatura, dove
ho evidenziato in verde tutto quello che - secondo me e secondo noi
- è stato fatto. Permane la proroga della concessione del tunnel e
le grandi derivazioni idroelettriche, che non sono solo in capo a
noi ma anche allo Stato.
Per noi il risultato è semaforo verde.
Presidente -
Se non ci sono altri interventi, chiudo la
discussione generale. Consigliere Lucianaz, ne ha facoltà.
Lucianaz (RV) -
Ho poca voce, quindi vi risparmierò un
intervento particolarmente lungo.
Il Consigliere Cretier, giustamente, ha parlato di programma di
legislatura e anche io oggi voglio ricordarvi il programma di
legislatura di questa maggioranza.
Sono andato a cercarlo, visto che questo bilancio è un bilancio
elettorale e quindi analizziamo un po' cosa è stato realizzato in
questi cinque anni di legislatura.
Le risorse non mancano, ne fate buon uso, i Valdostani vi
dimostreranno quanto è stato apprezzato ciò che in questi cinque
anni il Governo doveva realizzare.
Cominciamo dal rafforzamento dell'autonomia, e qui di note
stonate ce ne sono sempre di più: sentiamo sempre più spesso in
quest'aula raccontare che lo vuole l'Europa, che ci sono le
limitazioni, che la Valle d'Aosta ha le mani legate e questo è un
refrain che si sente sempre più spesso. Il rafforzamento
dell'autonomia io vorrei capire con quali armi riusciremo mai a
conquistarlo, comunque è un argomento aperto, il dibattito
probabilmente si affronterà prossimamente.
Il programma della legislatura di questa maggioranza parlava di
valorizzazione delle nostre particolarità, io mi chiedo quali siano
le particolarità di questo Governo, che cosa stia proponendo alla
comunità valdostana questo Governo di così particolare, se sono i
valori del PD, della Schlein, o quelli proposti dal collega
Padovani; se questa è la particolarità valdostana, allora siamo -
io credo - su una strada ben diversa da ciò che si immaginano i
Valdostani. Vorrei capire quale sia il particolarismo che voi
proponete.
Altro punto affrontato è il nodo della stabilità di Governo,
diceva il programma di legislatura: "Va affrontato il nodo della
stabilità di Governo attraverso una riforma della legge elettorale
con meccanismi che assicurino maggioranze certe e stabili".
Dopo quasi cinque anni, vi chiedo che cosa sia stato fatto in
questa direzione.
Sul Consiglio regionale si scriveva: "bisogna studiare una
modalità di operare con un lavoro più efficace, individuare un
miglior funzionamento, bisogna intervenire sul regolamento del
Consiglio per correggere altre storture che non giovano al buon
funzionamento dell'attività consiliare", e anche qui vi chiedo in
cinque anni cosa sia stato fatto sul regolamento. Tra l'altro io è
dal 2018 che chiedo che il regolamento della Regione Valle d'Aosta
recepisca la legge 482 sul diritto di utilizzare la lingua
minoritaria, la nostra lingua storica, cosa prevista da legge di
Stato, e qui non viene recepito.
Lo sforzo improntato alla sburocratizzazione, si diceva la
dematerializzazione, ma non ce ne siamo accorti: ho addirittura
presentato un'interpellanza parlando degli 8.300 e più,
probabilmente, provvedimenti dirigenziali lo scorso anno: dei
faldoni cartacei, così... però si va verso il digitale. Vedremo se
in questi ultimi sei mesi verrà fatto qualcosa in questa
direzione.
La revisione della legge regionale 48/95, la revisione della
legge 6/2014 sugli enti locali... a che punto siamo? Questo faceva
parte del programma di legislatura.
Altro capoverso, rispetto della legalità: le istituzioni e la
politica devono assumere come priorità assoluta il contrasto alle
organizzazioni criminali. È stato istituito l'Osservatorio
permanente, giusto, finalmente la settimana scorsa in prima
Commissione si è - dopo richieste pervenute dal 2022 - finalmente
affrontata un'audizione con il Presidente dell'Osservatorio che ci
ha parlato brevemente dell'attività dell'Osservatorio, ma il
presidente Testolin stesso, sollecitato da una mia interpellanza,
ha risposto che non è di sua competenza parlare di criminalità,
ma... c'è lo specifico Osservatorio. Io avrei piacere che anche il
Governo regionale si esprimesse su questo punto, tra l'altro il
Presidente fa anche parte dell'Osservatorio, quindi qualche parola
in più avrebbe potuto spenderla. Non abbiamo sentito parola.
La seconda pagina del programma di legislatura 2020-2025 di
questa maggioranza parlava della sanità, dell'Ospedale; vi
risparmio l'argomento Ospedale che ci ritorneremo fino alla fine
della legislatura, però sulle liste di attesa, sulla medicina
territoriale, la telemedicina, le micro comunità, ditemi voi a che
punto siamo, anzi, diranno i Valdostani quanto sono soddisfatti di
questa gestione.
Le criticità della scuola sono terminate, l'Università con
auspicata vocazione alpina l'abbiamo percepita e riguardo ai
rapporti con le partecipate, diceva il programma, è necessaria una
riflessione complessiva all'insegna dell'efficienza, della
trasparenza, delle nomine eccetera eccetera.
Questi cinque anni e questo bilancio, in particolare, non danno
segnali diversi.
Le problematiche della Deval sulla rete di distribuzione e il
proprio rinnovo, il commercio...
Sul commercio c'era un capoverso interessante nel vostro
programma di legislatura che diceva: "Favorire il ripopolamento
nelle realtà territoriali più piccole in cui gli esercizi
commerciali svolgono anche una funzione vitale per il mantenimento
della comunità. Occorre individuare soluzioni che contengano il
mantenimento nei paesi e nelle località di montagna: laddove il
privato ha difficoltà a perseguire la sostenibilità economica, è
necessario incentivare ed intervenire con politiche fiscali e
urbanistiche per rilanciare le attività commerciali, il dettaglio e
ripopolare i centri storici. È inoltre fondamentale, in accordo con
le associazioni di categoria e gli enti locali, procedere
all'attuazione della legislazione esistente, al fine di adeguarla
alle nuove esigenze e al rilancio del settore". Vi chiedo: "Che
cosa è stato fatto?".
Il contributo alle minime e più piccole realtà, quelle che sono
veramente ai minimi termini, non basta a coprire i balzelli
amministrativi, le tasse sui rifiuti e le spese di esercizio.
E questo sarebbe il rilancio del settore economico nei piccoli
paesi, nei villaggi e nei centri storici? Secondo me, è gravemente
insufficiente.
La mobilità, il treno, l'aereo, l'autostrada... qual è il
peggior servizio che volete scegliere? Ad esempio - vi riporto il
testo - era scritto sul programma di legislatura: "Per quanto
riguarda le due tratte autostradali, occorre intervenire per
ridurre i costi di utilizzo che sono eccessivi e scoraggiano molti
utenti, creando disagio, appesantendo il traffico sulle strade
statali, portando a un sottoutilizzo d'infrastrutture realizzate
con pesante impatto sul territorio" e noi aspettavamo giustamente,
visto che siete un Governo, qualche soluzione in questa
direzione.
Ripeto, aereo, autostrade, soprattutto autostrade.
Dobbiamo parlare dello svincolo di Santhià, che è una vera
vergogna per l'immagine della Valle d'Aosta. Facciamo fatica noi
che siamo residenti, a prendere quello svincolo, pensa ai turisti,
pensa un Inglese, pensa un Croato che arriva a quello svincolo che
cosa si deve chiedere, però giustamente non è competenza nostra,
quindi figurati dove finisce la vostra competenza.
Un'autostrada meno cara, bene, aspettiamo le soluzioni, e questo
faceva parte del programma di governo di questa maggioranza.
Il Tunnel del Monte Bianco... lasciamo perdere.
Gli ingressi ad Aosta, parcheggi, viabilità, collegamenti con le
piste ciclabili... ci siamo sentiti dire in Commissione che l'unico
accesso previsto con ciclabile ad Aosta è quello vicino al
cimitero, cioè avete realizzato, assieme al Comune di Aosta,
immagino, una carta di accesso con pista ciclabile che prevede un
solo accesso ad Aosta, quello al ponte di Gressan, sotto il
cimitero di Aosta; forse è eccessivo, magari si poteva studiare un
altro punto a nord e basta, però la risposta è stata questa, non ne
sono previsti altri.
Vi ho tempestati di richieste di collegare Pont-Suaz alla
ciclabile di Aosta e ve ne siete altamente fregati.
Gestione dei rifiuti: se ne sono accorti tutti i Valdostani,
tutti i Valdostani che hanno la bolletta in mano, quelli che sono
già riusciti a pagarle, state tranquilli che si sono accorti della
terribile gestione dei rifiuti in Valle d'Aosta; anzi, più
differenzi e più ti tocca pagare!
La discarica di Pompiod sembrava un incubo terminato e invece,
da quanto apprendiamo, si riproporrà - non so con quante decine di
codici di conferimento - l'utilizzo della discarica di Pompiod.
Ricordatevi che a 60 metri ci sono persone che vivono lì da
generazioni e la cosa non farà sicuramente piacere né a loro né a
noi in particolare.
Digitalizzazione e connettività: diceva il programma: "Necessità
d'implementare le reti infrastrutturali, la connettività su tutto
il territorio", non mi pare siano stati fatti dei passi enormi in
questi ultimi anni, sicuramente non solo per colpa di una mala
gestione politica, ci sono tanti fattori.
In particolare io avevo chiesto sugli effetti dell'elettrosmog,
di approfondire questi studi, perché le nuove tecnologie non sono
state testate, sono state veramente testate in maniera marginale e
sono state imposte, massicciamente realizzate sul territorio, però
si era chiesto, come anche previsto dalla legge italiana, un
approfondimento su questo punto. Il Governo non ne vuol sentir
parlare, il Presidente della III Commissione ci ha promesso che
avrebbe calendarizzato prossimamente quest'argomento; staremo a
vedere se entro fine legislatura riusciremo a dire due parole ai
Valdostani su questi rischi.
Secondo voi probabilmente non c'è nessun rischio e questa è una
risposta che dovrete poi dare all'elettorato valdostano.
Cambiamento climatico, e mi fermo qui, non vado oltre, è la più
grande panzana che si stia raccontando, io voglio vedere quando non
c'è stato un cambiamento climatico da quando esiste la terra, se
abbiamo sempre avuto il sole tutti i giorni o se abbiamo sempre
avuto acqua nei giorni previsti da Le Messager, ditemi voi.
Cambiamento climatico per cui quest'anno, l'anno più piovoso di
sempre, eppure ci siamo sentiti raccontare che c'è un problema
idrico in Valle d'Aosta, anzi, bisogna investire un sacco di soldi
sulla ricerca dell'acqua e sulla gestione del problema idrico.
Quest'anno non è certo l'acqua che è mancata, però questo mese -
notizia di ieri - a Saint-Christophe si è registrata la più bassa
temperatura degli ultimi 20 anni, la media del mese di novembre.
Siamo riusciti lo stesso giorno a leggere notizie che riportano che
è l'anno più caldo di sempre.
Va bene, raccontateci quello che vi pare, noi di caldo e di
freddo, almeno io che ho i capelli bianchi, ne ho già visti in
tanti anni, abbiamo già visto i Natali caldi già 40-50 anni fa e
abbiamo visto estati fredde, però poi ce la raccontate che adesso
c'è un cambiamento climatico in atto.
Addirittura, nel vostro programma di legislatura, siete riusciti
a citare i ricercatori ARPA della Valle d'Aosta che pronosticano un
aumento di altri 2 gradi, non so su quali dati, non so quale
misurazione del sole abbiano compiuto, e addirittura hanno
pronosticato un aumento di 4,5 gradi entro fine secolo.
Bene, questo è quanto ci raccontate. Io non vado oltre, vi ho
solo letto tutto ciò che nel programma di legislatura non avete
assolutamente saputo rispondere ai Valdostani che da voi si
aspettavano - visto che siete i migliori, visto che siete i più
esperti, che avete fatto della politica quasi una professione -
sicuramente delle notizie migliori.
Il bilancio è grasso, i Valdostani stanno tirando la cinghia. Vi
saluto.
Presidente -
Altri interventi? Altrimenti chiudo. Se non
ci sono altre prenotazioni, chiudo la discussione generale.
Consigliere Di Marco, a lei la parola.
Di Marco (PA) -
Riprendendo liberamente le parole che il
Presidente della Regione ha espresso nella sua risposta a due
iniziative ispettive presentate nel primo Consiglio regionale del
mese di novembre: il bilancio di previsione è l'atto politico per
eccellenza, su cui vengono testati la convergenza, la concordanza
di intenti e, aggiungo io, anche la tenuta della maggioranza di
Governo.
Dico quindi subito, per spazzare via le illazioni di alcuni e le
malcelate speranze di altri, che il Gruppo consiliare di Pour
Autonomie non si sottrarrà alle responsabilità che ci siamo assunti
all'atto di prendere la decisione di entrare a far parte di questo
Governo regionale. Decisione che, come ho sottolineato a più
riprese, è stata motivata unicamente dalla volontà di dare il
nostro attivo contributo alla risoluzione delle diverse
problematiche che affliggono la Valle d'Aosta e i Valdostani; e che
non è mai stata da noi messa in discussione, nonostante le
difficoltà incontrate nel doverci confrontare con un programma di
legislatura e dei dossier precedenti alla nostra entrata in
maggioranza e con un gruppo di Governo che, talvolta, non si è
distinto per sinergia e collaborazione.
Fin dalla sua nascita e nel suo percorso consiliare, Pour
l'Autonomie ha mantenuto una linea politica improntata sulla
coerenza e sul dialogo; e in questi ultimi quasi due anni abbiamo
operato altresì per garantire la continuità amministrativa, dando
il nostro appoggio e il nostro voto anche a testi normativi che,
seppure non rispecchiavano nell'interezza la nostra visione, erano
in ogni caso perfettamente adeguati a rispondere alle necessità
della nostra collettività.
La nostra posizione rispetto alla legge di stabilità e al
bilancio di previsione finanziario, entrambi per il triennio
2025-2027, non è e non potrebbe essere pertanto dissimile da quella
già assunta in occasione della discussione del DEFR. Di tutte le
disposizioni previste dai due testi normativi in discussione,
alcune ci sentiamo di sottoscriverle nella loro totalità, mentre
per altre avremmo preferito una maggiore condivisione.
Nel preparare quest'intervento con il collega Carrel, abbiamo
quindi deciso di concentrarci sulle prime, quelle che dal nostro
punto di vista costituiscono le disposizioni caratterizzanti ed
identificative di questo bilancio; non soffermandoci tanto su dati
e cifre, quanto sulle considerazioni che ci inducono a ritenerle
tali.
In primo luogo vogliamo mettere l'accento sul fatto che questo
bilancio è incentrato dichiaratamente sui temi dell'attenzione alla
comunità, dell'attenzione al territorio, della sostenibilità e
dell'accessibilità; quattro temi, a nostro giudizio, essenziali per
il benessere e lo sviluppo della nostra Regione e della nostra
comunità. Ed al contempo, esso riserva ampio spazio alle questioni
afferenti alla montagna e al vivere in montagna, che vengono
affrontate con investimenti mirati a tutelarla, in particolare dai
cambiamenti climatici e dai rischi idrogeologici, fenomeni questi
che ormai non sono più negabili e che hanno un forte impatto sul
nostro contesto montano; e a potenziarne l'attrattività, sia in
campo abitativo che turistico, attraverso progetti per
infrastrutture e servizi. Entrambe queste tipologie d'intervento
sono da noi considerate come indispensabili in una Regione come la
nostra, il cui patrimonio naturale di rara bellezza e di grande
biodiversità, è allo stesso tempo il tratto identitario del nostro
territorio e una formidabile risorsa per la nostra
collettività.
Altrettanto rilevante, per un Movimento come il nostro dalle
saldi radici autonomiste e che ha ben presenti le competenze
primarie previste dal nostro Statuto speciale, è che quasi il 49%
degli importi stanziati con questo bilancio siano destinati: per
oltre il 23% alla sanità, allo scopo di tutelare in maniera sempre
più efficace la salute dei Valdostani; per oltre il 13%
all'istruzione, al fine di venire incontro al bisogno e al diritto
allo studio e alla formazione delle nostre giovani generazioni; e
per oltre il 12% alle relazioni con le altre autonomie territoriali
e locali, in ragione dell'importanza che rivestono nella gestione
della nostra Regione.
Le scelte operate in tali ambiti crediamo dimostrino in maniera
netta e precisa la volontà di questo Governo nonché dei Gruppi
consiliari - compreso il nostro - che lo sostengono, di restare
connessi e sintonizzati sulle esigenze primarie espresse dalla
popolazione valdostana. Come è peraltro confermato da altre due
tipologie di stanziamento riguardanti: il settore delle politiche
sociali, che svolge un ruolo centrale nella definizione e
nell'attuazione di programmi strategici rivolti ai soggetti più
fragili, quali in particolare i minori, i disabili, gli invalidi
civili, gli anziani, le donne vittime di violenza e le persone in
condizioni di povertà, per cui si prevede l'apertura di un centro
servizi dedicato; e il Piano triennale degli interventi di
politiche del lavoro 2024-2026 - approvato nello scorso mese di
ottobre - che persegue importanti priorità e obiettivi per il mondo
del lavoro della nostra Regione, tra cui assicurare una maggiore
qualità del lavoro, sempre più etico, sostenibile e sicuro e
un'eguaglianza delle opportunità per tutti, rinforzare
l'attrattività del territorio e migliorare la capacità di risposta
ai cambiamenti fin troppo rapidi che interessano anche il contesto
lavorativo valdostano; e che, al contempo, tiene in giusta
considerazione lo sviluppo della nostra economia e delle nostre
imprese.
Tra le voci di stanziamento in crescita rispetto all'anno
precedente, non possiamo che valutare come opportuna la decisione
d'investire più risorse: nell'aumento dei contratti per gli
stipendi dei dipendenti regionali - per avvicinarli, per quanto
possibile, ai livelli contributivi nazionali - a cui vanno ad
assommarsi gli stanziamenti per il rinnovo contrattuale;
nell'ammodernamento e nella manutenzione delle infrastrutture
stradali e sportive che svolgono un ruolo cruciale sia per il
miglioramento della qualità della vita dei Valdostani che per
l'incremento della competitività del nostro territorio a livello
turistico, e degli edifici scolastici, sui quali è sempre più
urgente fare un ragionamento di ampia prospettiva, che tenga nel
giusto conto prima di tutto la sicurezza, ma anche l'impatto del
fenomeno della denatalità, su cui il nostro Gruppo consiliare si è
concentrato fin dall'inizio di questa legislatura; nella copertura
delle spese del comparto del Soccorso civile, e in particolare dei
suoi tre pilastri - Protezione civile, Corpo valdostano dei Vigili
del Fuoco ed elisoccorso - che sono essenziali per assicurare la
sicurezza del nostro territorio e della nostra popolazione.
Restando in argomento, vogliamo esprimere la nostra
soddisfazione nel veder finalmente attivato il servizio di volo
notturno per le attività di emergenza e di elisoccorso.
Personalmente ho sempre sostenuto questo progetto, riconoscendone
la piena validità anche quando era fatto oggetto di un certo
scetticismo generale, e impegnandomi, sia prima che dopo la mia
nomina a Consigliere, nell'evidenziare con forza come risultasse
fondamentale per garantire l'attività di pronto intervento H24 e
per ridurre i tempi del soccorso, soprattutto nei casi di patologie
tempo dipendenti, cioè quelle in cui la tempestività e rapidità
d'intervento vanno a incidere notevolmente sulle possibilità di
sopravvivenza della persona che ne è affetta. I dati di questi
primi mesi d'attivazione del servizio mi hanno dato ragione. Dal
mese di febbraio 2024 a oggi sono state eseguite circa 180 missioni
notturne, e dal mese di luglio anche come operazioni speciali, cioè
con atterraggio dell'elicottero anche fuori campo e non solo in
piazzola certificata, consentendo l'uso del verricello come di
giorno. Numeri che dimostrano come questo sia un servizio
determinante per la sicurezza e la tutela della salute dei
Valdostani e dei turisti, nonostante i costi non indifferenti.
Per quanto attiene alla finanza locale, se da un lato siamo
assolutamente concordi sulla crescita dello stanziamento per gli
enti locali, dall'altro riteniamo sia necessario continuare a
interrogarsi sull'opportunità di una modifica delle leggi regionali
48/1995 e 6/2014, e della creazione di un nuovo testo unico sugli
enti locali, che faccia chiarezza su tutte le normative attualmente
in essere. In merito a quest'ultima tematica, su cui ci siamo
spesso interrogati in quest'aula durante questa legislatura, la
nostra speranza è che si giunga infine a una sua definizione,
ponendo però la massima attenzione ed eseguendo i dovuti
approfondimenti, onde evitare testi normativi non completi o
errati.
Relativamente all'agricoltura e alle risorse naturali, il lavoro
svolto di concerto con l'Assessore Carrel ci ha permesso di
individuare numerose voci di spesa, per cui sono stati stanziati
complessivamente più di 48 milioni di euro. Mi limiterò ad
elencarne in sintesi solo le più significative.
Per il settore agricoltura sono previsti stanziamenti per
21.633.000 euro, destinati tra l'altro: ai bandi promossi
dall'Assessorato per gli investimenti a fondo perduto per il
sostegno delle aziende agricole valdostane e per l'acquisto di
macchinari e attrezzature - un percorso avviato in seguito
all'approvazione della legge regionale 1/2024, che potrebbe
richiedere anche risorse aggiuntive da discutere in corso d'anno -;
ai Consorzi di miglioramento fondiario, per la manutenzione
straordinaria di opere comprensoriali, infrastrutturali e per le
spese di gestione; al rinnovo dei contributi al pascolamento; agli
aiuti all'estirpo di vigneti colpiti dalla flavescenza dorata; e al
settore apistico, sul quale l'attenzione resta sempre alta,
nonostante i piccoli numeri.
Per quanto attiene invece alle risorse naturali, sono previsti
stanziamenti per poco più di 26.498.000 euro, destinati tra
l'altro: alle spese per i cantieri dei lavori di manutenzione del
territorio, sia svolti dagli operai forestali che affidati a ditte
esterne; alla realizzazione d'interventi di sistemazione
idraulico-forestale in "somma urgenza"; agli interventi
selvicolturali e sulla viabilità forestale regionale; e al rinnovo
del Contratto integrativo regionale di lavoro degli addetti ai
lavori di sistemazione idraulico forestale e idraulico agraria.
Riguardo al Corpo forestale della Valle d'Aosta - che svolge
compiti fondamentali per la salvaguardia del nostro territorio - il
gran numero di corsi e concorsi per agenti e sovraintendenti
attivati nel 2024, impone il finanziamento sia delle spese di
formazione del personale che delle spese di vestiario,
equipaggiamento, armi eccetera.
Tra gli altri ambiti oggetto di stanziamento che, secondo la
nostra opinione, in meritano una segnalazione, ci sono anche: la
predisposizione del Piano strategico per la cultura, finalizzato a
salvaguardare e a valorizzare il patrimonio culturale e artistico
della Valle d'Aosta; le attività inerenti alla sostenibilità
ambientale, alla strategia di adattamento, ai cambiamenti climatici
e alla Roadmap per una Valle d'Aosta Fossil Fuel Free al 2040, che
devono necessariamente andare ad integrarsi in modo armonico ed
equilibrato con le prospettive e le possibilità di sviluppo e di
produttività del nostro territorio; il finanziamento per le
attività della Fondazione Montagna sicura e per il funzionamento
del Parco del Mont Avic, ampliato di recente; le misure per
promuovere la mobilità sostenibile, con diversi contributi in
favore di coloro che scelgono i veicoli elettrici e a basso impatto
ambientale e con facilitazioni rivolte a un maggior utilizzo dei
mezzi pubblici; gli incentivi all'organizzazione di manifestazioni
sportive di carattere nazionale e internazionale, nonché di
rassegne culturali e cinematografiche; i sostegni per gli Esport de
Nohtra Téra, che sono espressione di una tradizione valdostana
fortemente radicata e per le Pro-Loco che svolgono una funzione
importantissima nell'esaltare le bellezze naturali, culturali e
storiche del nostro territorio, nel favorire la coesione sociale, e
nell'incentivare il settore turistico; e le iniziative di
promozione turistica mirate a diffondere l'immagine della Valle
d'Aosta, a pubblicizzare l'offerta sempre più variegata e a
incrementare i flussi di turisti e di visitatori durante l'intero
anno. Tutti ambiti su cui non mi soffermo per ragioni di brevità,
ma che certamente meriterebbero ciascuno una trattazione a parte,
data la rilevanza che assumono per la nostra Regione e le sue
prospettive di crescita futura.
In conclusione, nel suo insieme riteniamo che questo bilancio di
previsione sia appropriato per rispondere alle complessità e alle
sfide con cui i Valdostani dovranno confrontarsi nei prossimi anni,
e per questo lo sosterremo con il nostro voto. Un voto che
testimonia una volta di più come il nostro Movimento si sia sempre
mosso, in questi quasi due anni dalla nostra entrata in
maggioranza, all'insegna della totale trasparenza, di
un'ineccepibile correttezza, e di una piena concordanza tra
pensieri e azioni.
A chi in questi ultimi mesi ha avanzato dubbi circa la nostra
posizione, parlando di un "curioso amico-nemico in casa", di "piedi
in due scarpe" e di "accordo attorno a patate e salsicce in una
cantina" vogliamo replicare nell'ordine. Che parole come amico e
nemico hanno per noi un significato ben preciso, che pare però
essere ignorato dal mondo della politica valdostana, per cui invece
sono concetti assai volubili che vengono di fatto usati, come
stiamo nostro malgrado imparando, senza un vero criterio,
unicamente sulla spinta della convenienza del momento. Che arditi
esercizi di contorsionismo, quali piedi in due o anche in tre
scarpe, non fanno certamente parte del nostro DNA e non vanno
pertanto mai confusi ad arte con l'apertura all' ascolto e al
dialogo che abbiamo sempre dimostrato e che continuiamo a
dimostrare attivamente verso le proposte e le ipotesi provenienti
da diverse forze politiche valdostane, a cui ci siamo sempre
approcciati con la massima disponibilità, senza mai opporvi un
rifiuto a priori. E in ultimo, che non siamo abituati a manovre
sotterranee, ad accordi sottobanco e a riunioni cospirative,
indegne del nostro concetto di politica come servizio reso alla
comunità, ma invece abbiamo sempre operato alla luce del sole e
dandone comunicazione anche agli organi di stampa.
E se non vi sono bastate le nostre dichiarazioni, crediamo che i
fatti di oggi dimostrino ampiamente e con assoluta chiarezza, la
coerenza e la linearità del nostro agire, ponendo fine, una volta
per tutte, alle congetture prive di fondamento e alle insinuazioni
malevole di chi farebbe meglio a guardare in casa propria prima di
tirare conclusioni affrettate su quella degli altri.
Presidente -
Ci sono altri interventi? Siamo in
discussione generale sui due disegni di legge, stabilità e
bilancio. Consigliere Ganis, ne ha facoltà.
Ganis (FI) -
Ringrazio gli intervenuti e il mio gruppo
per aver lavorato intensamente sul bilancio per cercare di dare
delle risposte e delle soluzioni ai cittadini valdostani, la
presentazione di un emendamento e anche 24 ordini del giorno lo
dimostrano.
Ci troviamo oggi a discutere il bilancio della nostra Regione,
un documento che dovrebbe essere lo specchio della nostra visione e
delle nostre priorità eppure, nonostante l'avanzo di bilancio, il
nostro capogruppo Marquis ha parlato di cifre importanti, oggi
l'avanzo di bilancio è di 260 milioni di euro e, se il trend
dovesse proseguire come negli ultimi anni, a breve saranno più di
400 milioni.
Io mi domando: stiamo davvero rispondendo alle necessità più
urgenti della nostra comunità? Abbiamo un'opportunità straordinaria
per intervenire su quelle fragilità che da troppo tempo aspettano
risposte. Possiamo fare di più e dobbiamo farlo, perché non
possiamo accontentarci del "sufficiente" quando i Valdostani
chiedono il necessario.
Sanità, un sistema che deve curare, non solo sopravvivere, le
liste d'attesa si allungano, l'Assessore ha più volte evidenziato
che non può far nulla, ma i cittadini cercano delle risposte, che
spesso non trovano.
È ora d'investire davvero nell'assistenza territoriale, di
potenziare il personale sanitario, di attirare professionisti
qualificati e di potenziare la telemedicina.
Non basta tamponare le emergenze, dobbiamo costruire un sistema
sanitario che risponda alle esigenze di tutti in ogni angolo della
valle.
Permettetemi di ringraziare i volontari del soccorso e le varie
associazioni di volontariato per il grande contributo che ogni
giorno dedicano alla comunità valdostana, integrando il sistema
sanitario locale.
Il commercio, cuore pulsante della nostra comunità, le nostre
piccole e medie imprese sono la spina dorsale dell'economia
valdostana, ma si trovano strette nella morsa di burocrazia e in
difficoltà.
Chiediamo agevolazioni fiscali reali, sostegno al commercio di
prossimità e una valorizzazione concreta dei prodotti locali. Non
possiamo permettere che le vetrine dei nostri borghi si spengano,
una dopo l'altra.
Il fenomeno della desertificazione commerciale sta mettendo in
difficoltà tutto il settore del commercio, non possiamo far finta
di niente.
Apprezzo il lavoro svolto dall'Assessore competente per
l'impegno nel trovare delle soluzioni ma, come dimostra la
situazione attuale, non sono risolutive.
Lavoro, dignità e futuro per i nostri giovani, il lavoro non è
soltanto un diritto, ma è una questione di dignità.
Investiamo in formazione professionale, creiamo un vero ponte
tra la domanda e l'offerta di lavoro, diamo sostegno a chi ha il
coraggio d'innovare perché è lì che nascono le varie opportunità o
le vere opportunità.
Un nostro ordine del giorno che presenteremo in quest'aula è
finalizzato a valorizzare gli over 50, sempre più dimenticati,
messi da parte dalla nostra società, questo a dimostrazione della
nostra vicinanza ai problemi dei cittadini.
Famiglia: la famiglia è al centro di tutto, la famiglia è un
pilastro della nostra comunità, ma come possono resistere le
famiglie se mancano aiuti concreti, se i costi della vita diventano
insostenibili, se la conciliazione tra lavoro e vita privata
diventa così un miraggio?
Abbiamo i mezzi per intervenire, facciamolo senza esitazioni. I
voucher alle famiglie o l'introduzione di assegni flex, ne
parleremo in Consiglio grazie a un nostro ordine del giorno, può
rappresentare un valido aiuto alle famiglie.
Scuola, il futuro dei nostri figli. L'istruzione deve essere una
priorità assoluta, dobbiamo potenziare l'offerta formativa,
sostenere gli studenti più fragili; la scuola non può essere solo
un luogo di passaggio, ma deve diventare un trampolino verso il
futuro.
Purtroppo oggi abbiamo istituti scolastici che versano in grande
difficoltà a causa della carenza di personale tecnico o che
denotano una scarsa manutenzione degli immobili.
Un esempio è l'Istituto Isiltep di Verrès, ne parleremo in
questo Consiglio.
Il carovita, un macigno sulle famiglie, ogni famiglia sente il
peso del carovita, dei prezzi al supermercato e i costi
dell'energia. È inaccettabile che i Valdostani debbano scegliere se
risparmiare o vivere in maniera dignitosa.
Servono misure immediate, buoni sociali, sostegni al reddito e
agevolazioni per i trasporti pubblici.
Il volontariato, l'anima della Valle d'Aosta: non possiamo
dimenticare il cuore pulsante della nostra comunità, i volontari. É
tempo di riconoscere il loro valore, semplificando l'accesso ai
contributi e garantendo il sostegno che meritano.
Il volontariato rappresenta una delle espressioni più autentiche
di solidarietà, è un impegno gratuito e spontaneo che le persone
mettono a disposizione per il benessere della comunità. Purtroppo
oggi ci sono associazioni che da sole non possono più elargire i
servizi necessari e che necessitano di aiuti concreti.
La questione del lupo: equilibrio e tutela; la gestione della
fauna selvatica, e in particolare quella del lupo, è una sfida che
non possiamo ignorare. È necessario trovare equilibrio tra la
biodiversità e la difesa delle nostre tradizioni agricole e
pastorali.
Serve un piano chiaro, attuabile, che dia delle risposte a chi
vive ogni giorno questa realtà.
Per questi motivi, e tenuto conto anche del declassamento da
specialmente protetto a protetto, come gruppo abbiamo presentato un
ordine del giorno che impegna il Governo regionale a elaborare
finalmente un piano di controllo della specie lupo.
Ringrazio ovviamente il collega Baccega per aver valorizzato il
ruolo di cacciatore che svolge nella nostra regione - lei,
Assessore, prima non c'era e spero che abbia sentito - e per aver
evidenziato anche una mancanza da parte di chi ci amministra.
Mobilità, una soluzione per la viabilità e la sostenibilità. Tra
le tante questioni che dobbiamo affrontare, la mobilità è una delle
più urgenti. La congestione sulla SS 26 è una realtà che tocca ogni
giorno i cittadini, i lavoratori e anche i turisti.
Con l'introduzione di una vignetta autostradale agevolata per i
residenti, possiamo offrire una soluzione concreta per limitare il
traffico lungo le nostre strade e migliorare la qualità della vita
a chi vive e lavora in Valle d'Aosta.
Non si tratta solo di una questione logistica, ma di un impegno
verso una mobilità sostenibile, un'economia locale più dinamica e
accessibile, proprio per questo motivo, come gruppo abbiamo
presentato un ordine del giorno per avviare uno studio
tecnico-giuridico che valuti la fattibilità di questa misura,
coinvolgendo tutti gli attori necessari.
Cari colleghi, e concludo, abbiamo i mezzi per fare di più, per
fare meglio. Non lasciamo che questo avanzo di bilancio sia solo un
numero, trasformiamolo in opportunità, in speranza, in soluzioni
concrete. I Valdostani non ci chiedono miracoli, ma scelte
coraggiose e una visione lungimirante.
Evidenziando quindi che i soldi a disposizione ci sono, forse
manca la capacità politica a spenderli. Purtroppo, come spesso
accade, a rimetterci sono i cittadini valdostani, i quali aspettano
azioni forti e incisive da parte della politica valdostana.
Presidente -
Si è prenotato il Consigliere Cretier, ne ha
facoltà.
Cretier (FP-PD) -
Per chiedere una breve sospensione per
una riunione di maggioranza.
Presidente -
Chiudiamo i lavori se siete d'accordo ed
aggiorniamo tutto alle ore 15:00. Il Consiglio è sospeso, ci
aggiorniamo alle ore 15:00.
---
La seduta si conclude alle ore 12:39.
