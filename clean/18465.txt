Classificazione
ASSISTENZA SANITARIA E OSPEDALIERA
Servizio di emergenza sanitaria (118)


Resoconto integrale del dibattito dell'aula
Oggetto del Consiglio n. 1571 del 4 ottobre 2000 - Resoconto
OGGETTO N. 1571/XI Notizie in merito ad un programma di
aggiornamento dell'Unità del Pronto soccorso dell'Ospedale
regionale. (Interpellanza)
Interpellanza Richiamata:
- la notizia, apparsa su "Sole 24Ore" del 18/09/2000, secondo la
quale durante il prossimo mese di ottobre l’intera
unità del Pronto Soccorso dell’Ospedale regionale
dovrebbe sostenere presso la sede dell’ex Smalp un
corso a base di "blind man", "troller troller", "trust fall" tutte
attività degne più di un commando militare che di un'équipe
sanitaria;
- la dichiarazione rilasciata nel medesimo articolo dal neo
direttore sanitario dell’ASL della Valle
d’Aosta - Dr. Pesenti - il quale afferma "può far
sorridere, ma si tratta di un esperimento serissimo - già da tempo
stiamo lavorando sull’ingegneria
comportamentale";
i sottoscritti Consiglieri regionali
Interpellano
l’Assessore alla Sanità per sapere:
1) se sia a conoscenza di tale particolare programma di
aggiornamento - o meglio addestramento - e quale sia la sua
opinione in merito;
2) quali costi comporti tale iniziativa;
3) in quali iniziative e con quali risultati si siano
concretizzate le azioni di "ingegneria comportamentale".
F.to: Frassy - Tibaldi
Président
La parole au Conseiller Frassy.
Frassy (FI)
L'Assessore e i colleghi consiglieri penso che
di sanità ne abbiamo parlato per parecchio e ormai siamo abituati
in materia di sanità in generale, ma di sanità valdostana in
particolare, ad averne viste di tutti i colori, però devo dire che
l'articolo che è all'origine di questa interpellanza lo descriverei
leggendo quello che c'è sull'articolo perché forse solo così
riusciamo a capire ciò che si andrà a fare nelle prossime
settimane.
Il 18 settembre sul "Sole 24Ore" esce un articolo nel quale si
preannuncia una serie di addestramenti, così vengono definiti
piuttosto che aggiornamenti, per quanto riguarda l'équipe del
pronto soccorso e l'articolista spiega in cosa consistano questi
aggiornamenti. Leggo testualmente:
"I camici bianchi si
cimenteranno con il "blind man" muovendosi appesi gambe e braccia a
una fune da un albero all'altro oppure con il "troller troller" a
gruppi di 8 dovranno camminare e sollevare enormi pedane di legno a
mo' di grandi scarpe collettive e poi si districheranno in un
groviglio di reti con pochi buchi per il passaggio, ma il culmine
delle prove resta il temibilissimo "trust fall" che consiste nel
buttarsi all'indietro nel vuoto confidando che gli altri, in cui
bisogna maturare fiducia, ti raccolgano prima dello schianto
fatale?"
. Dicevo che nell'ambito della sanità ne avevamo viste
di tutti i colori, ma devo dire che qui trattiamo di roba da matti,
per usare un'espressione popolare colorita. Nel prosieguo
dell'articolo il Direttore sanitario, Dott. Pesenti, afferma:
"?
Può far sorridere, ma si tratta di un esperimento serissimo, già da
tempo stiamo lavorando sull’ingegneria
comportamentale?".
Io dico che più che sorridere, fa rimanere esterrefatti i
lettori che apprendono che i medici del Pronto soccorso dell'Unità
sanitaria valdostana si aggiornano con questo addestramento di tipo
militare a cui sfugge effettivamente a un profano, ma penso anche a
chi meno profano non sia, quali possano essere le attinenze con
l'attività di pronto soccorso a cui sono chiamati i medici.
Non sappiamo se un'ingegneria comportamentale sia la versione
metafisica di quella ingegneria più nota chiamata ingegneria
genetica, però rimaniamo quanto meno perplessi di fronte a questi
tipi di aggiornamenti perciò abbiamo portato questo caso in aula
per sapere l'opinione dell'Assessore, che comunque la linea
politica la dà, e di conseguenza un giudizio su queste vicende
dovrebbe darlo, quali sono i costi di questa iniziativa e quale sia
questa ingegneria comportamentale e quali risultati abbia sinora
conseguito.
Aspettiamo una risposta.
Si dà atto che, dalle ore 18,01, presiede il Vicepresidente
La Torre.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
L'articolo apparso sul "Sole 24Ore" ha fatto
sobbalzare il Consigliere Frassy, ma anche il sottoscritto che si è
preoccupato immediatamente di chiedere informazioni telefoniche
all'USL per capire qual era il programma che era stato
previsto.
La risposta immediata è stata che si tratta, come il Consigliere
Frassy ha detto, di nuove tecniche di ingegneria comportamentale
già fatte con metodi similari negli anni scorsi e comunque l'USL mi
ha dato questa risposta:
"Il programma di aggiornamento
dell'Unità budgetaria di Medicina di urgenza Pronto soccorso già da
anni è finalizzato al miglioramento della qualità tecnica e della
qualità percepita dalle prestazioni. Quanto alla qualità tecnica
sono stati effettuati negli ultimi anni corsi di base ed avanzati
sul trattamento in Pronto soccorso dell'arresto cardiaco e delle
più gravi urgenze cardiache del politraumatizzato, delle emergenze
pediatriche, eccetera. Il miglioramento della qualità percepita è
promosso attraverso la formazione di tutto il personale operante in
Pronto soccorso sulle tecniche della comunicazione interpersonale
al fine di migliorare il rapporto con il cittadino utente
individuandone le esigenze di salute per evitare che si determini
conflittualità.
La riduzione della conflittualità con il cittadino, oltre che a
migliorare la qualità percepita da parte dell'utente, riduce il
rischio del cosiddetto "burn out" ovvero la demotivazione
psicologica al lavoro del personale che, continuamente stressato,
tende ad abbandonare il lavoro stesso. Per ottenere quanto sopra è
necessario che tutta la squadra del Pronto soccorso si muova
all'unisono ed operi concordemente perché è evidente che una sola
persona maleducata può vanificare il lavoro dell'intera équipe.
L'ingegneria comportamentale definisce una branca specialistica
che si occupa di migliorare i comportamenti del personale che opera
segnatamente nelle situazioni difficili quali appunto il Pronto
soccorso. Insegna ad essere assertivi adattando le forme di
comunicazione alle diverse esigenze che si incontrano nella pratica
quotidiana dove l'ansia di chi soffre e degli accompagnatori può
amplificare o distorcere le normali capacità relazionali. In
particolare gli obiettivi didattici sono finalizzati a: migliorare
la capacità di ascolto; avere maggiori opportunità di acquisire
informazioni; seguire le evoluzioni delle situazioni e dei
problemi; pervenire a porre soluzioni ai problemi e ai malintesi;
migliorare la cooperazione e interazione del lavoro di équipe.
Le modalità di insegnamento sono lezioni teoriche tradizionali
ed esercizi pratici. In particolare questi ultimi rappresentano una
metafora anche esasperata delle situazioni che si incontrano in
Pronto soccorso. Vengono svolti all'aperto (out doors) secondo
moderne tecniche per mantenere alta l'attenzione del gruppo ed
hanno due finalità: 1) evidenziare come esista una comunicazione
non verbale legata all'atteggiamento corporeo, alle gestualità. Gli
atteggiamenti individuali vengono pertanto analizzati, discussi ed
interpretati. Al termine del corso, ogni operatore dovrebbe aver
migliorato questa forma di comunicazione; 2) evidenziare come
risultati di eccellenza possano essere raggiunti solo attraverso il
lavoro di gruppo: con l'esempio di alcuni esercizi fisici pratici
si discute delle dinamiche di gruppo.
Il corso è diretto a 42 operatori del Pronto soccorso, ha una
durata di 16 ore distribuito in 5 giornate: 5, 6, 11, 12, 19
ottobre. Il costo è pari a lire 21 milioni?" e su questo
ritornerò.
"? Si ricorda che analoghe iniziative sono state effettuate
negli anni scorsi, in particolare: 1) nel novembre 1995: "Corso di
secondo livello in ingegneria comportamentale per migliorare
l'aspetto umano del servizio di Pronto soccorso", analogo a questo,
costo lire 12 milioni; 2) nell'agosto 1996: "Ingegneria
comportamentale in Pronto soccorso: Progetto di intervento per
adeguare i comportamenti degli operatori al rinnovamento delle
strutture e all'introduzione del triage infermieristico"; costo 39
milioni"
.
In allegato c'è tutta la documentazione che è la fotocopia di
lucidi che possono essere messi a disposizione del Consigliere
Frassy.
Aggiungo che l'effettuazione di questo corso di ingegneria
comportamentale prevedeva l'uso di un'area verde, quelle comunali
normalmente utilizzabili: Pollein, Gressan, eccetera non
risultavano idonee e non era disponibili. Avendo già avuto dei
contatti con i medici della Scuola militare alpina - mi dicono
dall'USL - si è pensato di utilizzare la loro area e i responsabili
hanno accettato, i docenti appartengono al Consulman S.p.A.,
Divisione sanità, consulente di molte aziende USL, che si occupa
principalmente di corsi sulle tecniche di comunicazione, sul
lavorare in squadra, sulla comunicazione medico/paziente e sono
diretti dalla Dott.ssa Maria Josefina Arata e dal Dott. Cesare
Magro, esperti in tecniche della comunicazione.
Oltre alla parte teorica, è prevista una parte pratica, dove
all'aperto vengono effettuate delle simulazioni di situazioni
problematiche in cui il gruppo dovrà imparare a ragionare insieme
nell'ottica del "problem solving"; non c'è nulla di militare se non
casualmente l'utilizzo delle aree. Dicono in conclusione che
l'equivoco è nato dal contenuto dell'articolo del giornale che non
era stato concertato con i responsabili dell'USL.
Per tornare alla prima domanda, mi pare di aver già risposto
dicendo che non ne sapevo nulla e così è perché la Regione si
limita di anno in anno a definire degli indirizzi generali sulla
formazione e aggiornamento professionale, nel caso specifico la
Giunta regionale ha deliberato in data 15 novembre 1999 con
delibera n. 4.063 e l'USL in data 29 dicembre 1999 con delibera n.
2.936 che, come ben si sa, non viene più trasmessa al controllo
dell'Assessorato, ha approvato il piano provvisorio di
aggiornamento professionale obbligatorio del personale del Servizio
sanitario regionale per l'anno 2000 che prevede un impegno di spesa
globale per l'anno 2000 di 710 milioni distribuiti in 232.400.000
lire per attività di aggiornamento professionale organizzate o
promosse dall'azienda USL e per interventi di supporto alla stessa,
poi c'è una complicatissima suddivisione per unità budgetaria a
seconda del numero dei medici e del numero degli infermieri
professionali, ma sono cifre molto basse pro capite; 394.600.000
lire per attività di aggiornamento effettuate all'esterno del
territorio regionale, qui avevamo dato indicazioni anni fa perché
all'esterno si considerasse l'ambito europeo, mentre negli anni
precedenti venivano presi in considerazione corsi di aggiornamento
in ambito mondiale addirittura; 83 milioni sia per attività di
aggiornamento professionale organizzate dall'azienda USL, sia per
attività di aggiornamento effettuate all'esterno del territorio
regionale da parte del personale del sistema di emergenza sanitaria
che svolge attività di docenza fuori dalla Valle d'Aosta.
Per quanto riguarda l'attività del Pronto soccorso, Medicina di
emergenza e accettazione, i corsi organizzati nel 2000 riguardano i
disordini elettrolitici, i corsi PALS e ATLS, sono tecniche di
emergenza, la cardiologia di pronto soccorso, aspetti diagnostici e
strumentali per medici e infermieri, le linee guida in medicina
d'urgenza, la Carta dei servizi di pronto soccorso, BLS e BTLS,
ATLS per unità budgetarie afferenti al DEA, sono anche queste
tecniche di emergenza di derivazione americana, il BLS soprattutto,
e buon ultimo la psicomotricità e l'ingegneria comportamentale.
Nella delibera sono previste tutte le iniziative svolte da ogni
singola unità budgetaria e se il Consigliere Frassy lo ritiene,
posso fornirgliene una copia.
Questo è quanto mi è stato riferito, mi pare di aver risposto
sostanzialmente alle tre domande che sono state poste.
Qual è la mia opinione in merito? Io stesso, ripeto, sono stato
sorpreso anche se lo confesso ai miei tempi trascorsi come
Presidente dell'USL avevo già dato inizio ad alcuni corsi che
allora non si chiamavano di ingegneria comportamentale, ma il cui
concetto era lo stesso in quanto erano corsi che tendevano
soprattutto a migliorare il rapporto con il cittadino alla porta di
ingresso dell'Ospedale, segnatamente il Pronto soccorso.
Questi corsi erano stati molto ben interpretati dal personale,
un personale che è troppo spesso precario per la nota carenza di
personale infermieristico e anche per la carenza di medici tant'è
che in Pronto soccorso in questo periodo frequentano le strutture
anche medici di emergenza territoriale non inquadrati in senso
stretto nell'organico della Medicina di emergenza per cui ci si
trova troppo spesso in situazioni di stress e di disagio e proprio
ultimamente il Primario del Pronto soccorso facente funzioni ha
pubblicato questi dati: immediata la visita per i casi urgenti, 23
minuti l'attesa media in Pronto soccorso per gli altri pazienti, il
dato è riferito al 1999, ma sono sicuro che nel corso del 2000 il
tempo di attesa è ulteriormente calato, del resto uno degli
indicatori di miglioramento che ci eravamo prefissi con
l'approvazione in primavera della Carta dei servizi di pronto
soccorso.
Adesso oltre alla riduzione dei tempi di attesa vorremmo
migliorare anche la qualità del rapporto con gli utenti e a tale
scopo tutto il personale del Pronto soccorso, medico e non medico,
parteciperà nei prossimi giorni ad un corso su come relazionarsi
meglio con il pubblico in un momento così difficile per l'utente
come l'ingresso in Ospedale. Si parlerà di relazione e
comunicazione interpersonale, relazione di aiuto in situazione di
emergenza e cooperazione del lavoro di équipe.
A proposito di rapporti con l'utenza si ricorda che nel corso
del 1999 l'Ufficio relazioni con il pubblico dell'USL ha ricevuto
soltanto 25 lettere di protesta riferite all'attività del Pronto
soccorso di cui un caso relativo da aspetti relazionali, quattro
per segnalare le attese eccessive, diciassette che mettevano in
discussione il pagamento del ticket e sette legate a valutazioni su
aspetti tecnico-professionali.
Adesso con la collaborazione dell'Associazione dei consumatori e
con un aggiornamento mirato degli operatori puntiamo a rendere il
servizio sempre più compatibile con le esigenze dell'utenza e
all'altezza di una Regione che negli ultimi anni ha investito molto
in servizi e strutture sanitarie. Questo è quanto posso riferire in
merito alla problematica evidenziata.
Concludo dicendo che al di là della fattispecie di cui stiamo
parlando di certo la Giunta regionale ha sempre posto molta
attenzione all'aggiornamento e alla formazione professionale e i
710 milioni spesi nel 2000 costituiscono sicuramente un livello
alto di finanziamento rispetto alla media nazionale. Si tratta di
spendere bene questi fondi e qui tocchiamo l'argomento che è stato
toccato prima nell'interpellanza sulle tossicodipendenze,
l'efficacia degli interventi che vengono effettuati. Di certo
queste tecniche non sono tecniche che sono sperimentate in Valle
d'Aosta perché, come è stato detto in molte aziende USL, si sta
facendo così come si sta facendo in molte aziende leader nel
settore imprenditoriale. Sono tecniche nuove sulla cui efficacia ed
efficienza dovremo sicuramente riflettere, non sono in grado per
carenza di informazioni tecniche di fare delle valutazioni tecniche
sull'efficacia delle stesse.
Presidente
La parola al Consigliere Frassy.
Frassy (FI)
Noi manteniamo la perplessità che avevamo
espresso nell'illustrare l'interpellanza, perplessità che peraltro
ci accomunava all'Assessore quando ha letto la notizia. Il fatto
che l'Assessore abbia dovuto dilungarsi sulla formazione in
generale evidenzia quanto sia discutibile questo tipo di formazione
infatti, al di là di quelle che sono le risorse, bisogna capire
come vengono spese queste risorse. Allora abbiamo dei forti dubbi
che un'équipe di pronto soccorso o l'utenza destinata ad essere
servita dall'équipe di pronto soccorso possa trovare giovamento da
medici e infermieri che si cimentino a saltare sugli alberi e a
gettarsi in mezzo alle reti.
È vero, ci sono teorie oggi che affrontano le problematiche le
più disparate nelle maniere forse le più singolari. Noi riteniamo
che però ci debbano essere dei limiti, soprattutto quando ne va di
un'immagine pubblica come quella del servizio sanitario e quando ne
va anche delle risorse pubbliche.
E allora penso che non ci sia da dilungarsi oltre modo su questa
vicenda perché noi la riteniamo una vicenda sorprendente, per usare
un eufemismo, perché se è vero che i rapporti con l'utenza devono
comunque essere oggetto di maggiore attenzione e di maggiore
considerazione, riteniamo che ci siano forse metodi più
tradizionali e più verificati di quanto non siano questi metodi da
aborigeno. Riteniamo che non sia necessario rischiare lo schianto
fatale, come dice il giornalista, per poter avere un rapporto
cordiale con l'utenza.
Non sappiamo se questo tipo di esperimento alla fine darà del
valore aggiunto nella riduzione della conflittualità
medico/cittadino; non vorremmo però che questo tipo di corso,
superando in maniera ipotetica la conflittualità, ingenerasse il
dubbio nel cittadino utente della sanità, non della sanità in
quanto tale, ma della sanità mentale dell'intera équipe. Sarebbe la
cosa peggiore.
