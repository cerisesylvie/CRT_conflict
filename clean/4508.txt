Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 183 del 7 aprile 1982 - Resoconto
OGGETTO N. 183/VII - ESITI DELL'INIZIATIVA TENDENTE ALLA
RIDUZIONE DEI COSTI SOSTENUTI DAI GIOVANI VALDOSTANI PER USUFRUIRE
DEGLI IMPIANTI DI RISALITA - (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Carral e Cout:
Il Consiglio regionale, nella seduta del 21.12.1978,. approvò
una mozione che impegnava la Giunta regionale ad assumere
provvedimenti che possano rendere accessibili a basso costo gli
impianti di risalita ai giovani valdostani.
Tenuto conto dell'importanza di un abbattimento dei costi degli
impianti di risalita al fine di favorire la pratica degli sports
della neve nella nostra Regione e visto che malgrado il tempo
trascorso anche per questa stagione non si sono concretizzati
accordi di alcun tipo; i sottoscritti Consiglieri regionali
INTERPELLANO
l'Assessore regionale al Turismo, Urbanistica e Beni Culturali
per conoscere se, al fine di rendere operante il deliberato n. 542
del 21.12.1978, si sono consultati gli operatori economici del
settore, la scuola e gli organismi sportivi interessati, e quali
sono stati gli esiti.
PRESIDENTE:
Illustra l'interpellanza il Consigliere
Tonino. Ne ha facoltà.
TONINO - (P.C.I.):
Ci sono argomenti che in questo
Consiglio ritornano in modo ciclico, e quello della riduzione del
costo degli impianti di risalita per i giovani valdostani, è uno di
questi.
Esiste un deliberato del Consiglio regionale, approvato il
21.12.1978, che dava incarico all'Assessore regionale al Turismo di
consultare da un lato gli operatori economici, dall'altro la scuola
e gli organismi sportivi per valutare quali possibilità ci sono per
una riduzione di questi costi. Noi crediamo che questo deliberato
mantenga oggi tutta la sua validità e, siccome ci stiamo avviando
alla fine di questa stagione invernale senza che alcun risultato si
sia ottenuto riproponiamo la questione all'Assessore al Turismo ed
allo Sport per sapere se ci sono possibilità per arrivare ad una
riduzione di questi costi. Prima abbiamo discusso di piscine e
dello sport del nuoto; in quel caso, per favorire uno sport che è
importante, la collettività si addossa gran parte dei costi; ora,
credo sia fuor di dubbio che nella nostra Regione, la pratica degli
sports della neve ha un'importanza non soltanto sportiva, ma anche
di immagine complessiva della Regione, perciò favorire soprattutto
per i giovani la possibilità di sciare è un obiettivo importante.
Tutti sanno quanto siano elevati i costi per l'attrezzatura, perciò
se si riuscisse, per alcune fasce di giovani soprattutto, ad
abbattere i costi degli impianti di risalita che costituiscono pur
sempre una percentuale altissima del costo complessivo, noi avremmo
ottenuto un risultato importante verso la pratica degli sports
della neve nella nostra Regione.
Questi sono problemi che già in altre occasioni si sono
discussi; ripeto, per noi il deliberato di quella mozione, che fu
presentata se mi ricordo bene dal Consigliere Lanivi, rimane molto
importante e deve essere attuato; per questo, chiediamo
all'Assessore di spiegare al Consiglio quali sono i passi fatti e
quali sono i risultati eventualmente raggiunti.
PRESIDENTE:
La parola all'Assessore al Turismo,
Urbanistica e Beni Culturali Pollicini per la risposta.
POLLICINI - (D.P.):
In effetti qualcosa è stato fatto.
Innanzitutto, all'inizio dell'inverno dell'80 con una delibera
assunta, mi pare, il 26.9.1980, il Consiglio direttivo
dell'Associazione Valdostana Gestori Impianti a Fune ha deliberato
di concedere la libera circolazione sugli impianti a tutti gli
allenatori dei Centri Regionali Zonali di specializzazione
agonistica: sono 40 persone; lo stesso è stato fatto per la squadra
agonistica dell'A.S.I.V.A. con i suoi allenatori e accompagnatori:
libero transito in tutti gli impianti della Valle; i partecipanti
alle gare del calendario A.S.I.V.A. residenti in Valle d'Aosta
usufruiscono dello sconto del 50% su tutti gli impianti della
Regione; inoltre ogni società di impianti di risalita, a favore
degli iscritti degli Sci-club locali, pratica degli sconti;
comunque, alle squadre agonistiche delle società di località dove
sorgono gli impianti vengono fornite possibilità di libero transito
su tutti gli impianti della zona stessa. Potrei citare alcuni
esempi: il Monte Rosa-ski concede il 50% di sconto ai residenti nei
Comuni interessati alle due vallate, la valle di Gressoney e la
valle d'Ayas; Pila, addirittura, uno sconto del 75% ai residenti a
Gressan e il trasporto gratuito per i bambini in età scolare
residenti in quel Comune il giovedì, giorno di vacanza; sempre a
Pila, concesso il 50% di sconto sul mezzo giornaliero per gli
studenti delle scuole superiori di Aosta; a Cogne, lo sconto è
dell'80% sul giornaliero per tutti i ragazzi in età scolare
residenti in Cogne; a La Thuile lo sconto è del 50% per i residenti
e c'è il trasporto gratuito dei bambini residenti a La Thuile
anch'essi in età scolare; Courmayeur fa il 50% di sconto ai
residenti a Courmayeur e a Pré-Saint-Didier e trasporti gratuiti
per le scolaresche dei due Comuni il giovedì; naturalmente poi c'è
tutta una serie di sconti a favore delle scolaresche di altri
gruppi; inoltre c'è uno sconto generale sullo stagionale per tutti
gli iscritti F.I.S.I. in Valle d'Aosta.
Certo, l'opera di sensibilizzazione all'esigenza di favorire la
pratica dello sport della neve in Valle d'Aosta attraverso la
riduzione dei costi degli impianti è molto complessa, perché nasce
da alcune considerazioni che io ho già sviluppato più volte in
questo Consiglio: sarebbe opportuno che a farsi carico dei costi di
gestione degli impianti di risalita fosse un organismo più ampio
delle sole società di gestione degli impianti di risalita, perché
tolte le due o tre società maggiori, tutte le altre fanno notevoli
sforzi per raggiungere un equilibrio fra costi e ricavi; quindi noi
non possiamo pretendere che queste società raggiungano un
equilibrio economico e poi obbligarle a concedere sconti; noi
facciamo opera di persuasione, di sensibilizzazione per
l'utilizzazione degli impianti a questo scopo nei giorni
infrasettimanali, esclusi il sabato e la domenica, quando vi è un
minore carico di presenze; però, non dobbiamo dimenticare che in
altre località, in altre nazioni, ad esempio Francia e Svizzera,
già altre volte l'ho detto, l'Ente pubblico si fa carico della
manutenzione delle piste e degli impianti, che significa un terzo
del costo complessivo di gestione, cosa che da noi non avviene; in
Francia la pista di sci è considerata come una strada e quindi la
sua manutenzione è a carico dell'azienda comunale: chiaramente lì
c'è una maggiore possibilità d'intervento. La Regione, invece,
nelle sue partecipazioni azionarie ha core tetto massimo il 35%,
quindi non ha la maggioranza per poter imporre una sua politica;
d'altra parte la sua politica mi pare sia quella di evitare il
ripianamento dei deficit, come nel passato avveniva. Ora da alcuni
anni questo non avviene più e mi pare un fattore importante anche
di moralizzazione dell'impegno che raggiungono queste società. Non
possiamo da un lato chiedere, premere perché si facciano economie e
si raggiunga l'equilibrio fra costi e ricavi, e dall'altro
obbligare a concedere sconti.
Una seria impostazione è già stata portata avanti, io continuo
ad insistere su questa esigenza di favorire i giovani, perché
possano praticare a prezzi accessibili lo sport della neve;
continuerò in questa iniziativa, non posso però arrivare ad
obbligare - non ne abbiamo le possibilità concrete nè, mi pare,
l'opportunità - a dare questi sconti, perché il giorno che noi lo
facciamo, chiaramente liberiamo le società dall'obbligo, morale per
lo meno, di stare attenti ai conti e potremmo fornire un alibi per
dei bilanci grossi, il che mi pare non sia nell'interesse comune;
quindi, opera di persuasione costante e continua, sì; obbligare a
questa cosa, no! Sarà mia cura continuare nella pressione perché si
diano in maniera generalizzata nella Regione le possibilità ai
giovani di praticare questo sport, però sempre nell'ambito di
quelle che sono le esigenze complessive delle aziende di trasporto
a fune, di rimanere in equilibrio fra costi e ricavi.
PRESIDENTE:
La parola al Consigliere Tonino per la
replica.
TONINO - (P.C.I.):
Noi non siamo soddisfatti del livello
raggiunto; siamo soddisfatti della risposta dell'Assessore per la
completezza, tuttavia dal quadro che ha fatto il dato che emerge è
che si hanno alcuni risultati positivi per i residenti di alcune
località sciistiche. E' evidente una disparità di trattamento oggi
esistente nella Regione, che penalizza quei centri che non hanno
gli impianti e che bisognerebbe colmare. La strada da seguire credo
sia stata indicata dall'Assessore e deve essere perseguita
tenacemente; occorre continuare in questa opera di
sensibilizzazione e di persuasione. Non sono sicuro che sempre in
queste società i nostri rappresentanti porti no avanti questo
orientamento, credo però che sia necessario farlo e credo anche che
sia eventualmente da individuare una possibile fonte di
integrazione, se per la società che gestisce gli impianti per il
piccolo centro questo può significare un'incidenza sulla gestione
della società stessa. Io credo che per la promozione degli sports
della neve per i giovani residenti nella nostra Regione, non ci
dobbiamo fermare di fronte a questa piccola difficoltà; lo facciamo
per altri settori, non capisco perché non lo possiamo fare anche
per questo!
PRESIDENTE:
Passiamo alla trattazione dell'oggetto
iscritto al n. 14 dell'ordine del giorno.
