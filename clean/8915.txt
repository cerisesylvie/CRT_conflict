Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3416 del 27 gennaio 1988 - Resoconto
OGGETTO N. 3416/VIII - RITIRO DELLA MOZIONE CONCERNENTE:
"INIZIATIVE PER ACQUISIRE LA TESTIMONIANZA DELL'EX PRESIDENTE DELLA
GIUNTA REGIONALE SULL'AFFAIRE CASINO ".
PRESIDENTE
: Do lettura della mozione presentata dal
Consigliere Aloisi:
MOZIONE
PREMESSO che, al rientro in Italia del Consigliere regionale
Avv. Mario Andrione dopo quasi quattro anni di latitanza, seguirà
com'è prevedibile l'ingresso in aula consiliare, ristabilendo così
il "plenum" del Consiglio regionale;
RITENUTO ESSENZIALE ai fini dell'accertamento della verità la
testimonianza dell'ex Presidente della Giunta che potrà chiarire
molti aspetti della vicenda Casinò, sciogliendo i dubbi sul più
grave scandalo regionale del dopoguerra in Valle d'Aosta;
CONSIDERATO CHE, durante l'assenza dell'Avv. Mario Andrione,
sulla stampa locale sono apparse a più riprese dichiarazioni di ex
Assessori regionali, oggi rinviati a giudizio, con le quali si
tendeva a scaricare tutte le responsabilità - degli illeciti
amministrativi e penali perpetrati - sulle spalle dell'ex
Presidente della Giunta regionale;
VISTO CHE, l'azione di "sciacallaggio" politico di certi ex
Assessori è parsa insistente nell'addebitare al solo Andrione
"deliberazioni" e "prese d'atto" della Giunta regionale, quasi che
tale organo non abbia per legge una sua collegialità e taluni suoi
esponenti fossero "incapaci di decidere";
Il Consiglio regionale
della Valle d'Aosta
nella piena consapevolezza che, finalmente potranno cadere le
ultime incognite su una vicenda che dopo la sentenza di
proscioglimento e l'ordinanza di rinvio a giudizio, ha già assunto
ben delineati contorni;
DELIBERA
1)
di nominare una Commissione consiliare d'indagine
per l'audizione dell'Avv. Mario Andrione, nella sua veste di
Consigliere regionale, in merito alla vicenda Casinò di
Saint-Vincent, non appena egli sarà disponibile;
2)
di richiedere allo stesso Avv. Mario Andrione,
anche per il tramite dei suoi legali, una risposta esauriente e
completa sulle accuse indegne che gli sono state rivolte sulla
stampa locale da ex Assessori regionali;
3)
di richiedere altresì all'ex Presidente della
Giunta regionale Avv. Mario Andrione, una puntualizzazione od una
memoria scritta circa la questione degli "extra stipendio"
corrisposti ai controllori regionali.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Il 19 novembre 1987 è avvenuto un
fatto alquanto inconsueto: dopo quattro anni di latitanza l'ex
Presidente della Giunta regionale, Avv. Mario Andrione, si è
consegnato alla giustizia italiana.
I colleghi Consiglieri che hanno fatto parte della Commissione
di indagine sulla vicenda Casinò ricorderanno certamente che sono
rimaste delle zone oscure, sono rimasti dei dubbi, sono rimaste
sulla intera vicenda delle situazioni che devono essere chiarite.
Ecco il motivo per cui mi sentivo in dovere di presentare questa
mozione; una mozione dove si chiede solamente di sentire l'Avv.
Mario Andrione, sentire ciò che lui potrebbe dirci sull'intera
vicenda, per cercare di fare chiarezza, perchè ritengo che sia
nell'interesse di tutto il Consiglio, soprattutto nell'interesse di
tutte le forze politiche, far sì che si arrivi alla ricerca della
verità su tutta questa vicenda, oggi che arriviamo alla chiusura
della legislatura.
Volevo brevemente ricordare i passaggi più salienti della
vicenda. È iniziata l'11 novembre 1983 con il famoso "blitz" della
Guardia di Finanza al Casinò di Saint-Vincent; il 25 novembre il
Consiglio regionale affida alla Commissione Affari Generali
allargata ai Capigruppo l'incarico dell'inchiesta sul Casinò; il 7
dicembre la Guardia di Finanza arresta 23 controllori regionali, un
Commissario e due Vice Commissari con l'accusa di malversazione,
peculato aggravato e continuato, falso in atto pubblico, falso in
bilancio, associazione per delinquere (accuse tutte, o in gran
parte, destinate a cadere).
Il 16 dicembre 1983 Andrione, di ritorno da un incontro con il
Ministro Scalfaro, riferisce in seduta segreta al Consiglio
regionale.
Il 19 dicembre 1983 Andrione, dopo un incontro con i Capigruppo
regionali, si fa portare in auto a Genova; sale su un treno, passa
la frontiera a Ventimiglia e si stabilisce a Nizza.
Il 20 dicembre 1983 i giudici di Torino che indagano sulla
vicenda Casinò spiccano mandato di cattura contro Mario Andrione,
per malversazione, peculato, falso in atto pubblico. Quando la
Guardia di Finanza giunge ad Aosta per arrestarlo, l'ex Presidente
non si trova più nel suo ufficio.
Il 21 dicembre 1983 inizia la latitanza di Andrione; la Giunta
regionale non si dimette e la maggioranza affida l'incarico di
Presidente dell'Esecutivo all'attuale Presidente della Giunta
Augusto Rollandin.
Il 22 dicembre 1983, in una lettera inviata a Rollandin, l'ex
Presidente Andrione annuncia le sue dimissioni dalla carica di
Presidente, ma resta comunque Consigliere regionale.
Il 5 aprile 1984 viene spiccato nuovo mandato di cattura contro
Andrione: i giudici lo accusano di concussione.
Il 20 gennaio 1985, dopo 400 giorni di latitanza, Andrione fa
giungere una lettera al Segretario dell'Union Valdôtaine, Leonardo
Tamone, dicendo che quando lo riterrà opportuno renderà conto delle
proprie azioni.
Il 25 maggio 1987 i giudici di Torino rinviano a giudizio Mario
Andrione con le accuse di concussione e peculato.
Il 19 novembre 1987 Mario Andrione si consegna, dopo quattro
anni di latitanza, alla giustizia italiana.
Nei confronti di Mario Andrione vi sono delle accuse molto
pesanti; con il suo comportamento ha fatto sì che gente innocente
venisse criminalizzata, incriminata ed arrestata. Il suo è stato un
comportamento che definirei amorale. Un uomo come l'Avv. Mario
Andrione, altissimo esponente dell'Union Valdôtaine, Presidente
della Giunta regionale, quando raggiunge un incarico così
importante, deve rimanere al proprio posto ed affrontare con
coraggio e dignità le relative responsabilità. Con la sua fuga e la
sua latitanza, la statura dell'uomo Andrione ne esce ridimensionata
e la sua persona fortemente oscurata.
Mi auguro che l'Avv. Andrione si renda conto degli errori
commessi ed accetti un confronto con la Commissione di indagine,
che io chiedo venga costituita proprio per fare chiarezza su tutta
la vicenda.
Non dimentichiamo che Mario Andrione sarebbe forse il solo
personaggio in grado di discolpare certe persone e forse il solo
personaggio che conosce interamente tutta la vicenda e potrebbe
fare chiarezza. È per questo che chiedo all'intero Consiglio di
esprimersi su questa richiesta; è assolutamente necessario, prima
della chiusura di questa legislatura, porre la parola fine sulla
vicenda Casinò, se non dal punto di vista di carattere penale,
almeno sul piano dell'indagine amministrativa da parte del
Consiglio regionale.
A questa vicenda sono collegate alcune dichiarazioni fatte da un
ex Assessore ai Lavori Pubblici, che è Giuseppe Borbey. Leggendo
una sua intervista su "La Stampa", rilasciata il 19 novembre 1987,
vi sono alcune dichiarazioni che mi hanno colpito. L'ex Assessore
Borbey, interpellato sul ritorno di Andrione in Italia, ha
dichiarato: "Giuseppe Borbey, rinviato anch'egli a giudizio per
l'affaire Casinò, si concede una battuta di spirito: "Finalmente in
Consiglio siamo di nuovo in trentacinque"; e aggiunge: "La
maggioranza non ha nulla da temere, anzi è rafforzata". Sulla
decisione di Andrione di costituirsi Borbey commenta: "Ritengo
abbia scelto per il meglio, potrà così spiegare ai giudici il
perchè delle delibere sui lavori del Casinò che hanno messo nei
guai anche me".
Non posso che esprimere imbarazzo e stupore nel leggere queste
dichiarazioni, che non dovevano assolutamente essere citate dall'ex
Assessore ai Lavori Pubblici, perchè, se lui non lo sa - ma penso
sia a conoscenza di questo fatto -, quando la Giunta regionale si
riunisce e prende una determinata decisione, è corresponsabile
assieme al Presidente della Giunta delle decisioni che vengono
assunte. È una decisione collegiale dell'intera Giunta su tutti i
provvedimenti che vengono adottati.
Mi sono informato, sono andato a ricercare alcune delibere di
Giunta ed ho notato che in tutte queste delibere riguardanti i
lavori extracapitolato presso il Casinò di Saint-Vincent come
esponente della Giunta è sempre presente Giuseppe Borbey.
Non voglio assolutamente fare l'avvocato difensore dell'ex
Presidente Andrione, però sento il dovere di dire che abbia
perlomeno il coraggio di assumersi le proprie responsabilità. Se
l'Avv. Andrione gestiva l'Esecutivo regionale in modo
"presidenzialistico" o "personalistico", non è certamente sua
responsabilità, ma è responsabilità di coloro che permettevano
questo stato di cose; quindi è inaccettabile che un ex Assessore,
che ha gestito in prima persona tutta la vicenda, abbia poi a
dichiarare ad un organo di stampa che vorrebbe chiedere spiegazioni
all'ex Presidente del perchè lo ha messo nei guai.
Questo è un atteggiamento che condanno, perchè dimostra che
alcuni personaggi devono avere il coraggio di assumersi le proprie
responsabilità.
Ho terminato, non voglio rievocare tutta la storia inerente a
questo argomento, voglio solo ricordare al Consiglio che ritengo
importante l'audizione dell'ex Presidente Andrione. Noi abbiamo
terminato i lavori della Commissione di indagine con molti
interrogativi e con molti dubbi; questa è l'occasione per poter
porre fine a questa vicenda e fare chiarezza. È con questo spirito
che ho presentato questa mozione.
PRESIDENTE
: È aperta la discussione generale. Ha chiesto
di parlare il Consigliere Baldassarre, ne ha facoltà.
BALDASSARRE- (P.S.D.I):
Ho seguito con molta attenzione
l'esposizione del Consigliere Aloisi: bisogna dargli atto che ha
indicato alcuni elementi indiscutibili. Qui nessuno intende fare
l'avvocato d'ufficio dell'uno o dell'altro.
Certe affermazioni che si sono lette su "La Stampa" hanno
lasciato enormi preoccupazioni, anche perchè quando si prende una
delibera in Giunta la responsabilità è di tutti coloro che hanno
partecipato alla riunione della Giunta; però quello che mi lascia
perplesso, per questo chiederei al Consigliere Aloisi di rinviare
la mozione, è il fatto di voler ascoltare l'ex Presidente Andrione,
in quanto non sappiamo anzitutto quando l'ex Presidente sarà libero
e se potrà tornare in Valle d'Aosta. Avremmo delle difficoltà
enormi ad approvare questa mozione, di cui naturalmente condivido
lo spirito; inoltre non sappiamo quale sia la volontà dell'ex
Presidente Andrione in merito ad una sua audizione.
Ribadisco che il comportamento di chi tenta di scaricare su
altri responsabilità proprie deve essere condannato. Non siamo
degli sciacalli, non vogliamo approfittare perchè siamo in clima
elettorale; abbiamo sempre cercato di andare alla ricerca della
verità, seppure fra tanti ostacoli, ed io sono stato il più critico
all'interno della Commissione Affari Generali, perché non è
riuscita a chiarire nessun problema per mancanza di buona volontà
politica, ha tentato di insabbiare argomenti molto importanti. In
quella sede si è assistito al "gioco dei bussolotti" di chi cercava
di scaricare sull'altro certe responsabilità, e noi della minoranza
siamo stati costretti a delle reazioni violente per capire perché
si volevano affossare certi argomenti.
Per quanto riguarda la mozione, per i motivi che ho detto, per
la impossibilità di poter sentire l'ex Presidente Andrione, per
poter appurare la veridicità di certe accuse di suoi ex colleghi di
Giunta, chiederei al Consigliere Aloisi di rinviare la mozione al
momento in cui l'ex Presidente Andrione potrà circolare liberamente
in Valle d'Aosta, quando potremo invitarlo, se sarà disponibile, ad
una audizione in una riunione dei Capigruppo.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Rispondo alla richiesta di rinvio:
ritengo non accettabile la richiesta, perché il deliberato della
mozione dice di nominare una Commissione consiliare per l'audizione
dell'Avv. Mario Andrione nella sua veste di Consigliere regionale,
non appena egli sarà disponibile.
Posso dare una notizia di prima mano: alcuni amici dell'ex
Presidente della Giunta hanno raccolto quei famosi 150 milioni, per
cui a giorni, probabilmente, l'ex Presidente uscirà e sarà libero;
non verrà in Valle d'Aosta perchè gli sarà vietato di soggiornare
in Valle d'Aosta e probabilmente nel Piemonte, per cui si
ripresenta lo stesso problema che abbiamo avuto con Frano
Chamonal.
Non penso sia il caso di rinviare ulteriormente; se si ha la
volontà di fare chiarezza, quindi di sentire l'ex Presidente della
Giunta Andrione, non ci dovrebbero essere problemi a votare la
mozione, perché la mozione cita testualmente che ciò avverrà quando
egli sarà disponibile.
Non accetto la richiesta di rinvio perchè non avrebbe alcun
senso; ormai ci avviamo alla fine della legislatura, quindi, se
vogliamo fare chiarezza, è questa l'occasione propizia per
farlo.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Oggi affrontiamo due questioni: una è
la necessità o la possibilità di acquisire l'audizione del
Consigliere Mario Andrione, l'altra è la mozione presentata dal
Consigliere Aloisi.
Sul problema ci siamo già pronunciati, immediatamente non appena
abbiamo avuto notizia della costituzione di Andrione ai giudici di
Torino. Siamo dell'idea che la Commissione che ha effettuato in
questi anni le indagini sulla vicenda Casinò abbia la necessità di
completare il lavoro; non ha senso aver trascorso mesi e mesi
ascoltando tutti i personaggi coinvolti senza acquisire la
testimonianza di chi ha avuto in tutta la vicenda un ruolo primario
come il Presidente della Giunta, in quanto persona che direttamente
ha messo in atto procedure che questa Commissione consiliare ha poi
dichiarato irregolari o illecite.
Quindi, siamo dell'idea che l'audizione di Mario Andrione, non
appena possibile, debba essere effettuata, anche come atto di
giustizia nei suoi confronti. La vicenda Casinò è complessa,
abbiamo sentito i pareri delle più diverse persone interessate, la
minoranza consiliare ha effettuato anche l'audizione di uno dei
principali imputati, dirigente e azionista della Casa da Gioco: ci
sembra logico, per la completezza di quel lavoro, acquisire le
dichiarazioni eventuali di Mario Andrione non appena ciò sarà
possibile.
Quanto al merito della mozione, ci pare che sia presentata
facendo riferimento a dichiarazioni di altre persone, di Assessori
regionali, che non ci sembra di dover assumere a motivazione di
questo atto che prima abbiamo detto essere necessario. Noi siamo
d'accordo nel completare l'indagine per motivi diversi dal fatto
che alcuni Assessori abbiano o meno cercato di scaricare la
responsabilità su Andrione; ci sembrano, questi, particolari
irrilevanti per motivare l'audizione che invece riteniamo
necessaria.
Per questo motivo, non condividendo il tipo di impostazione che
è stata data alla mozione, presentiamo un emendamento sostitutivo
alla mozione, di cui do lettura:
ORDINE DEL GIORNO
Valutata l'opportunità di completare il lavoro di indagine
svolto dalla competente Commissione consiliare, incaricata di
accertamenti relativi ai fatti della Casa da Gioco di
Saint-Vincent;
Ritenuto opportuno acquisire agli atti del Consiglio
regionale anche le eventuali dichiarazioni di chi ha avuto un ruolo
primario dal punto di vista politico e amministrativo in tutta la
vicenda Casinò;
Il Consiglio regionale
della Valle d'Aosta
IMPEGNA
la Commissione Affari Generali allargata ai Capigruppo a
procedere non appena possibile all'audizione di Mario Andrione e a
realizzare in merito al Consiglio regionale.
Siamo d'accordo con il risultato che si vuole ottenere con la
mozione, non siamo d'accordo sul modo con cui è stata impostata la
mozione stessa.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Credo che sia opportuno assumere un
atteggiamento molto responsabile sulla eventuale audizione del
Presidente Andrione e dico subito i motivi.
Primo, siamo a pochi mesi dalla campagna elettorale e qualsiasi
mossa di qualsiasi forza politica potrebbe essere fraintesa o
interpretata in maniera errata. La vicenda Casinò è pesata su
questo Consiglio, ne ha condizionato l'attività, ed è bene che i
giudici di Torino facciano il loro mestiere: noi non abbiamo mai
confuso il nostro compito di Consiglieri con quello di giudici e
non lo vogliamo fare sicuramente in questa occasione. D'altronde ho
qui sottomano, per una strana combinazione, un libro: "Affaire
Casinò - Atto di accusa dei giudici di Torino". È una nuova
pubblicazione edita da Nuova Sinistra della Valle d'Aosta in cui i
promotori dell'iniziativa editoriale avranno ritenuto opportuno di
dare ampia pubblicità a quella che è la sentenza di rinvio a
giudizio dell'Affaire Casinò.
Con tutta la pubblicità che c'è stata, credo che l'opinione
pubblica si sia fatta un'idea ben precisa; mi riallaccio ad una
iniziativa del Partito Comunista, che ha pubblicato i risultati di
una indagine molto scientifica e precisa sulla situazione politica
valdostana, sulla situazione dell'informazione e sull'Affaire
Casinò. Certe risposte sono inequivocabili; l'opinione pubblica si
è già fatta una sua idea, quindi potrà dare anche un suo giudizio
su questa vicenda, visto che la quasi totalità dei Valdostani si è
interessata dell'Affaire Casinò.
Dico questo perchè trovo perlomeno intempestiva l'iniziativa del
Consigliere Aloisi, non perchè noi non vogliamo sentire Mario
Andrione, ma perchè l'ex Presidente è tuttora in una situazione di
impossibilità materiale ad essere ascoltato, visto che si trova,
purtroppo, ancora in carcere a Pinerolo.
Il voler per forza mettere il carro davanti ai buoi a noi sembra
un discorso non corretto, nè nei suoi confronti, nè nei confronti
della stessa Commissione. Noi assumeremo una decisione nel momento
in cui sapremo qual è il destino di Mario Andrione sul piano della
sua eventuale scarcerazione e sulla sua presenza o meno in Valle
d'Aosta. Diciamo questo alla luce delle complicazioni che sono
sorte in sede di Commissione per l'audizione di un altro
personaggio che non ha potuto venire a deporre in sede di
Commissione, alludo a Frano Chamonal; per cui una parte della
Commissione ha dovuto trasferirsi a Milano per interrogare il
personaggio in questione.
Siamo in attesa degli sviluppi della situazione; in questo
momento ci asterremo dal fare qualsiasi commento su questa vicenda,
su cui ormai i giudici dovranno fare chiarezza. Il Presidente della
Giunta ci diceva che fra poco si dovrebbe aprire il processo:
pertanto, se sarà opportuno, richiederemo una audizione dell'ex
Presidente Andrione, seguendo la stessa procedura che abbiamo
seguito per il caso Manganone, dicendo che L'audizione avverrà in
sede di Conferenza dei Capigruppo.
Non riteniamo invece opportuno riaprire i lavori della
Commissione, perchè riaprire quel capitolo sarebbe andare a
rimescolare tutto. Sulla base delle audizioni che abbiamo fatto
abbiamo assunto liberamente alcune decisioni, decisioni in alcuni
casi anche molto sagge.
Su questa mozione assumiamo un atteggiamento di attesa e ci
asterremo per questo dalla votazione.
PRESIDENTE
: Ha chiesto di parlare il Vice Presidente De
Grandis, ne ha facoltà.
DE GRANDIS - (P.R.I.):
Ho fatto parte della Commissione
Affari Generali allargata ai Capigruppo che ha indagato sulla
questione Casinò ed una delle più grosse difficoltà che ha
incontrato la Commissione è stata determinata dai limitatissimi
poteri che ha una Commissione consiliare in questo campo. Alla
limitatissima possibilità di intervento va aggiunto un altro fatto:
Mario Andrione non ha ritenuto di rispondere ai giudici nel corso
dell'istruttoria. Non conosco per quali motivi, avrà avuto le sue
buone ragioni, non lo metto in dubbio, ma sta di fatto che si è
costituito soltanto quando la sentenza di rinvio a giudizio era
stata depositata e quindi i giudici non avevano la possibilità di
interrogarlo.
E allora mi domando se Mario Andrione sia disponibile ad essere
ascoltato dalla Commissione consiliare: ritengo di no, che non sia
il caso, perchè andrebbe contro quella linea difensiva nell'ambito
processuale che lui ha ritenuto opportuno scegliere.
C'è un altro fatto che mi sgomenta ed è, da una parte, quello
già rilevato dal Consigliere Torrione, che paventa i rischi che vi
sono a riaprire il lavoro di una Commissione che ha già consegnato
le sue conclusioni finali e che attraverso una audizione di questo
tipo, se mai avvenisse, potrebbe rimettere in forse tutta una serie
di cose che erano già state acquisite dalla Commissione stessa.
Dall'altra parte, mi sconcerta che la Commissione Affari Generali
allargata ai Capigruppo, che ha indagato sul Casinò e che è stata
accusata da parte del Consigliere Aloisi - e credo che ognuno di
voi se lo ricordi - di falso, di associazione per delinquere e
persino di tentato omicidio, adesso, da parte di questo stesso
Consigliere, la si voglia riaprire, per arrivare a chissà quali
chiarimenti, con l'audizione di Mario Andrione.
Allora, il vero scopo del Consigliere Aloisi diventa
trasparente: non è quello di fare chiarezza, ma è quello di una
utilizzazione strumentale di questa vicenda, estremamente dolorosa,
che alla vigilia delle elezioni potrebbe portargli tutta una serie
di assensi e di consensi che il 14 giugno gli farebbero comodo.
Ritengo che non si possa accettare questo tipo di impostazione,
soprattutto perché viene dal Consigliere Aloisi, il cui
comportamento nei confronti della Commissione è stato a dir poco
inqualificabile, e da parte del Partito Repubblicano vi sarà quindi
un voto negativo a questa mozione.
PRESIDENTE
: Ha chiesto di parlare il Consigliere
Riccarand .... mi correggo, Sandri; ne ha facoltà.
SANDRI - (N.S.):
Ringrazio il Presidente del Consiglio
per questo "lapsus", che testimonia la presenza del compagno
Riccarand nelle pagine di quel libro che citava prima il
Consigliere Torrione, e penso che quando si parla di Casinò
sicuramente ci si ricorda del suo efficace lavoro in Commissione. È
per questo motivo, anche, che il Gruppo di Nuova Sinistra si
asterrà sulla mozione del Consigliere Aloisi, perchè la Commissione
è stata un momento importante di chiarezza nell'Affaire Casinò, è
stata una prova di civile impegno per approfondire e chiarire i
temi scottanti che erano sul tavolo e per giungere per quanto
possibile a rivelare la verità. Non sempre ci si è riusciti e ci
sono stati sicuramente dei problemi, delle inefficienze, forse
anche delle incapacità, ma direi che tutto sommato il risultato è
stato ampiamente positivo e di questo bisogna dare atto a tutti i
Commissari, fra questi Riccarand, come forse involontariamente ha
fatto il Presidente del Consiglio, ma anche al Presidente della
Commissione, Consigliere Beneforti.
Condividiamo le preoccupazioni del consigliere Aloisi perchè
tutti gli elementi possibili siano presentati, siano chiariti e
siano resi pubblici, come abbiamo cercato di fare ultimamente,
perché la gente sia informata della reale gravità di questo
scandalo. Mi associo con lui nel senso di chiedere che comunque il
Consiglio regionale approfondisca alcuni temi, che sono insorti
nell'ultimo periodo, che la Commissione non aveva potuto prendere
in considerazione e che sono, ad esempio, gli atti del processo di
Milano, che ha visto fra i rinviati a giudizio alcuni dei
personaggi rinviati a giudizio anche nel processo di Torino.
Ritengo però che in questo momento riaprire quella Commissione sia
un fatto non corretto e sarebbe più auspicabile invece che, con
tempi che forse non sono poi così lunghi per quanto riguarda la
possibilità di un più semplice ascolto dell'ex Presidente della
Giunta Andrione, questa audizione venga fatta a livello della
Conferenza dei Capigruppo, come proposto dal Consigliere Torrione.
In quella sede a me non dispiacerebbe che l'ex Presidente della
Giunta ci facesse una relazione anche sui temi del processo di
Milano.
Per queste motivazioni inviterei il Consigliere Aloisi a
ritirare la mozione, proprio per capire che sulle sue posizioni c'è
una discreta disponibilità da parte di molti, alla quale però, nei
termini in cui è stata presentata, diventa impossibile dare un voto
positivo.
PRESIDENTE:
Ha chiesto di parlare il Consigliere
Baldassarre, per mozione d'ordine, ne ha facoltà.
BALDASSARRE - (P.S.D.I.):
Chiederei cinque minuti di
sospensione per un incontro dei Capigruppo di minoranza, in cui
concordare una linea in comune in merito alla mozione presentata
dal Consigliere Aloisi e all'emendamento proposto dal Consigliere
Mafrica.
Naturalmente l'invito è esteso anche ai Capigruppo delle forze
di maggioranza.
PRESIDENTE:
È stata avanzata richiesta di sospensione da
parte del Consigliere Baldassarre. Se il Consiglio è d'accordo, la
seduta è sospesa per cinque minuti.
Si dà atto che la seduta è sospesa dalle ore 10,32 alle ore
10,36.
PRESIDENTE:
Riprendono i lavori dopo la sospensione. Ha
chiesto di parlare il Consigliere Mafrica, ne ha facoltà.
MAFRICA - (P.C.I.):
Nella breve sospensione le forze di
minoranza hanno concordato sulla opportunità che l'audizione di
Mario Andrione avvenga nella sede della Conferenza dei Capigruppo.
Sia da parte nostra che da parte del Consigliere Aloisi c'è la
disponibilità a ritirare la mozione e l'emendamento presentato e a
procedere invece, nella sede dovuta, attraverso la Conferenza dei
Capigruppo, a riproporre il problema dell'audizione di Mario
Andrione non appena la cosa si renda anche possibile.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Prima di tutto vorrei fare alcuni
chiarimenti. Il primo chiarimento è che il sottoscritto non aveva
chiesto di riaprire la Commissione di inchiesta, cosiddetta
Beneforti: nel deliberato della mozione si chiedeva di nominare una
Commissione di indagine per sentire Andrione. Lungi da me riaprire
quella Commissione che ho sempre contestato, per cui non ho
assolutamente l'intenzione di riaprirla.
Secondo, c'è da parte di tutte le forze politiche di opposizione
la volontà di ascoltare comunque l'ex Presidente della Giunta;
pertanto, non insisto nella votazione di questa mozione, anche
perché l'obiettivo che mi prefiggevo era quello di arrivare
all'audizione per conoscere la verità, perché ci sono alcune
domande precise da porre all'ex Presidente della Giunta.
Quindi, non è una volontà di strumentalizzazione nel presentare
una mozione di questo genere: da parte mia, c'è soltanto una
volontà di fare chiarezza. E proprio con questa volontà accolgo
l'invito delle altre forze politiche di minoranza a riproporre il
problema nella riunione dei Capigruppo e quindi addivenire in
seguito, non appena ci sarà la disponibilità, ad un incontro con
l'ex Presidente della Giunta.
PRESIDENTE
: Viene ritirata la mozione presentata dal
Consigliere Aloisi ed anche l'ordine del giorno presentato dal
Consigliere Mafrica.
IL CONSIGLIO prende atto.
