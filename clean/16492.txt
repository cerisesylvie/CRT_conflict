Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2875 del 26 novembre 1997 - Resoconto
SEDUTA POMERIDIANA DEL 26 NOVEMBRE 1997
OGGETTO N. 2875/X Collegamenti aerei e ferroviari con la Valle
d'Aosta. (Reiezione di mozione)
Mozione Tenuto conto che la nostra Regione impegna sul proprio
bilancio enormi risorse finanziarie per sostenere, sviluppare e
migliorare la qualità del trasporto pubblico e dei sistemi di
collegamento;
Accertato che la linea ferroviaria Aosta-Torino ha da sempre
rappresentato un collegamento di vitale importanza non soltanto per
i cittadini valdostani, ma anche per i numerosi turisti che
frequentano la Valle d'Aosta;
Accertato altresì che da qualche tempo viene sempre più
utilizzato il servizio aereo quale mezzo di trasporto in generale e
più in particolare per fini turistici;
Visto che da molto tempo viene richiesta l'istituzione di un
servizio ferroviario diretto (treno più auto) con partenza da Aosta
e un servizio aereo diretto da Torino-Caselle con gli aeroporti del
sud Italia;
Considerato che la realizzazione di detti servizi agevolerebbero
enormemente gli spostamenti dei cittadini valdostani e nel contempo
apporterebbero enormi vantaggi al turismo della nostra Regione;
Il Consiglio regionale
Impegna
la Giunta regionale a verificare:
1) con l'Ente Ferrovie la possibilità di istituire per il
periodo di maggior afflusso turistico (luglio-settembre e
dicembre-gennaio) un servizio diretto (treno più auto) da
Aosta/Torino e viceversa;
2) con la direzione dell'aeroporto di Caselle la possibilità di
istituire un collegamento aereo diretto da Torino/Caselle e
viceversa con gli aeroporti del sud Italia non collegati onde
evitare di doversi recare a Milano/Linate senza fare scalo a
Roma/Fiumicino;
3) di riferire al Consiglio le risultanze e le eventuali
iniziative assunte entro 30 giorni.
Presidente Ha chiesto la parola il Consigliere Parisi.
Parisi (Aut) Credo che questa mozione sollevi due problemi che
sono presenti da parecchio tempo in Valle d'Aosta e che andrò a
citare, su cui da più parti viene richiesto un intervento, per
verificare se è possibile ovviare agli stessi.
Innanzitutto di fronte all'enorme impegno sia politico che
finanziario che viene messo dall'Assessorato competente per
migliorare il trasporto pubblico, non si può essere insensibili di
fronte al problema fondamentale, che riguarda i collegamenti della
Valle d'Aosta con il resto del territorio nazionale ed
extranazionale.
Credo che vada sollevato il problema per quanto riguarda il
collegamento ferroviario. Da più tempo viene richiesta
l'istituzione di un servizio, treno più auto, con partenza da Aosta
anziché da Torino. Questa mancanza di collegamento ha creato e crea
nei cittadini valdostani un enorme problema di ordine logistico e
di ordine economico. Chi oggi vuole spostarsi con il treno
portandosi l'auto appresso, deve andare a Torino, prenotare molto
tempo prima con tutto quello che questo spostamento comporta. Dai
dati che mi sono pervenuti da parte dell'Ente ferrovie dello Stato,
quest'anno soltanto nel periodo estivo sono state evase 212 domande
di cittadini valdostani che si sono portati l'auto appresso,
esattamente dal 1° luglio al 15 settembre. Le varie destinazioni
sono state così individuate da parte sempre dell'Ente ferrovie: 22
richieste Torino-Roma Tuscolano, 68 domande Torino-Lamezia Terme,
66 domande Torino-Villa San Giovanni, 36 domande Torino-Catania e
Milazzo. Oltre a questi dati risulta anche che circa il 30 percento
di domande che sono state presentate non sono state esaudite per
mancanza di disponibilità.
Esiste poi il problema del collegamento aereo. Come tutti
sappiamo, chi si reca nelle città del centro-sud Italia, se non
vuole fare scalo all'Aeroporto di Roma, deve recarsi a Milano,
Linate o Malpensa, in quanto non esiste un collegamento diretto da
Torino.
Con questa mozione si chiede all'Assessore di verificare se
esistono le condizioni per istituire un collegamento per chi voglia
andare nel centro-sud Italia, ho qui un elenco di aeroporti che non
sono collegati direttamente e, se l'Assessore vuole, glielo posso
fornire; questo eviterebbe ai Valdostani un aggravio di spese che
si aggiunge al disagio di doversi spostare da Aosta a Milano, basti
pensare a chi ha una famiglia e dei bambini.
Questo è un problema che oltre a riguardare i nostri cittadini
ha un carattere più generale, che potrebbe avere, se tenuto nella
giusta considerazione, dei grossi riflessi in ambito turistico. Se
riuscissimo ad avere dei collegamenti diretti con la Valle d'Aosta,
probabilmente molti cittadini italiani che oggi non arrivano in
Valle d'Aosta potrebbero, favoriti da questo collegamento, venire
nella nostra Regione.
Non mi dilungo oltre; si chiede né più né meno di verificare la
possibilità di quanto viene chiesto con la mozione. Credo che se si
riuscisse ad effettuare questi collegamenti, sicuramente i nostri
cittadini ne avrebbero un grosso vantaggio.
Forse il punto 3, laddove si chiede che venga riferito in
Consiglio, può anche essere modificato demandando alla
commissione.
Mi auguro che l'Assessore con l'impegno fin qui profuso possa
dare il suo voto favorevole a quanto richiesto con la mozione.
Presidente Ha chiesto la parola il Vicepresidente Aloisi.
Aloisi (Aut) Ad integrazione di quanto ha illustrato il
Consigliere Parisi, vorrei comunicare al Consiglio che il 2 ottobre
di quest'anno ho scritto all'Amministratore delegato dell'Alitalia
e ai Presidenti del Consiglio e della Giunta delle Regioni Calabria
e Piemonte, mettendo in risalto la disparità di servizi che esiste
fra l'Aeroporto di Torino e quello di Linate Malpensa, laddove i
collegamenti per il sud avvengono con volo diretto e in giornata,
mentre da quest'altra parte nulla era previsto. Avevo portato una
motivazione molto realistica, dovuta al bacino di utenza non solo
degli immigrati, che per effetto della tariffa promozionale
utilizzano al meglio e di più questo mezzo di trasporto, ma anche
in considerazione del flusso turistico che arriva in modo
particolare sull'Aeroporto di Torino e sul quale con qualche
anticipo abbiamo avuto ultimamente un riscontro che può, se non si
interviene su larga scala, avere ulteriore forma di penalizzazione
per quanto riguarda il flusso turistico che può arrivare dal sud e
da stati esteri, mi riferisco in modo particolare al turismo
inglese. Infatti oggi il declassamento, fino a quando non ci
saranno degli interventi che potranno riportare lo stesso Aeroporto
a livello di sicurezza, mette nelle condizioni di non poter
utilizzare gli scali ed i servizi che per certi aspetti possono
essere meglio utilizzati per la nostra Regione.
L'ultimo ragionamento che mi premeva fare è che c'è una forte
offerta turistica che dal sud viene verso il nord, in modo
particolare verso le zone di montagna, e da uno studio che ho fatto
in via del tutto personale è emerso che in modo particolare dalla
Calabria si indirizzano verso il Trentino perché lì gli aeroporti
sono meglio serviti e perché non hanno quelle continue scomodità
che vengono create dagli scali che non solo prolungano il viaggio,
ma a volte lo rendono veramente difficile per i ritardi a cui siamo
stati abituati. Sono ancora in attesa della risposta
dell'Amministratore delegato di Alitalia, se è il caso farò
pervenire all'Assessore Riccarand, qualora ne facesse richiesta, la
lettera che mi aveva spinto a chiedere questo tipo di collegamento
che è l'unico in Italia che non ha voli diretti su Lamezia e su
Reggio Calabria.
Levi scrisse un libro dal titolo famoso: "Cristo si è fermato ad
Eboli" ed io devo affermare che l'Alitalia si è fermata a
Napoli.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore
all'ambiente, urbanistica e trasporti, Riccarand.
Riccarand (VA) Sul secondo punto che è sollevato nella mozione,
quello dei collegamenti aerei, possiamo ovviamente sollecitare e
chiedere, ma dobbiamo anche renderci conto che le nostre
possibilità di intervento sono abbastanza limitate. Oltretutto non
credo neppure che il problema sia tanto la direzione dell'Aeroporto
di Caselle, quanto piuttosto - come diceva Aloisi - le grandi
compagnie aeree perché si tratta di vedere quali programmi hanno,
quali sono i bacini di utenza, quali sono le possibilità di
traffico che possono registrare. Già oggi ci sono alcuni
collegamenti diretti con alcuni aeroporti del sud da Torino-Caselle
però, questo riguarda solo i principali aeroporti, non riguarda una
serie di altri aeroporti che sarebbero interessanti.
Ho sentito che c'è stata un'iniziativa autorevole da parte del
Vicepresidente del Consiglio che speriamo possa produrre qualche
positivo risultato; da parte della Giunta non c'è difficoltà a fare
analogo sollecito però, non è che possiamo pensare di avere dei
grandi atouts da giocare.
Per quanto riguarda il primo punto, in cui invece siamo più
parte direttamente in causa, in realtà abbiamo già sentito le
ferrovie, abbiamo già acquisito le informazioni e i dati che diceva
il Consigliere Parisi li confermiamo nel senso che c'è una domanda
di una certa rilevanza per l'auto al seguito, in particolare per il
sud Italia. In linea teorica le ferrovie ci dicono che una
possibilità esiste, però è condizionata ad una serie di fattori.
Deve essere realizzato o comunque adeguato un piano di caricamento
alla Stazione ferroviaria di Aosta, che al momento non è adeguata
per questo tipo di trasporto; va effettuata una verifica accurata
rispetto a problemi legati alle sagome delle gallerie che abbiamo
fra Aosta e Chivasso; va tenuto presente che per realizzare questo
servizio vanno istituiti dei nuovi treni, che caricano questi
vagoni con le auto alla Stazione di Aosta, li portano alla Stazione
di Porta Nuova a Torino, dove i vagoni vengono sganciati da questo
convoglio e agganciati ai convogli che sono programmati da Torino
verso sud. È un'operazione che richiede altri treni e anche degli
aspetti organizzativi che non sono così semplici.
Questo significa che quest'operazione ha dei costi e le ferrovie
dello Stato sono, come sapete, una società per azioni, quindi si
possono far fare certe cose sempre subordinatamente ad alcuni
elementi che devono essere verificati però, questo va inserito
all'interno di un rapporto contrattuale.
Con le ferrovie dello Stato abbiamo un contratto di servizio in
essere che scade alla fine del ?98, quindi è possibile, se si sono
verificate le condizioni che dicevo prima, contrattare e vedere a
quali condizioni le ferrovie sono disponibili a fare
quest'eventuale servizio. In questo senso abbiamo già chiesto di
formularci delle proposte e di fare delle verifiche sulla
fattibilità.
Rimane poi da verificare il beneficio reale di questo servizio,
nel senso che anche qui è da approfondire perché tenete presente
che un servizio di questo tipo vuol dire comunque che bisogna
portare l'auto a caricare alla Stazione di Aosta parecchie ore
prima della partenza del convoglio a Torino perché deve trovare una
traccia oraria in cui inserirsi in mezzo agli altri treni e deve
arrivare in tempo a Torino per fare tutte le manovre. Ancora più
complesso è il viceversa, quando si arriva dal sud Italia a Torino
con le operazioni di scaricamento e di caricamento su un altro
convoglio speciale e l'arrivo ad Aosta. C'è sicuramente il
vantaggio di non dover portare l'auto fino a Torino, ma dal punto
di vista dei tempi non ci sarà un beneficio.
Fra l'altro un appunto devo fare a quanto diceva Parisi. Le
prenotazioni di auto al seguito oggi vengono fatte direttamente
dalla Stazione di Aosta, cioè non c'è bisogno di andare a Torino
per prenotare. Forse è stato un lapsus; anni fa sì la prenotazione
doveva essere fatta a Torino, ma adesso si fa nelle stazioni
ferroviarie però è chiaro che bisogna portare l'auto.
Per cui ci sono tutti questi elementi che sono da approfondire,
li verificheremo, sentiremo le proposte articolate che le ferrovie
vorranno farci, io mi impegno a riferire in commissione, però
chiedo di non votare oggi una mozione di questo tipo perché non
possiamo assumerci impegni più di quelli che già abbiamo avviato
con le verifiche che sono state assunte.
Presidente Ha chiesto la parola il Vicepresidente Aloisi per
dichiarazione di voto.
Aloisi (Aut) Ho apprezzato moltissimo l'intervento che ha fatto
l'Assessore Riccarand, non riesco a capire però la parte conclusiva
del suo intervento quando sostiene che bisogna ritirare la mozione,
che non fa altro che impegnare l'Assessore proprio nella direzione
che lo stesso auspicava cioè reperire tutta una serie di dati per
verificare la fattibilità del problema.
Capisco che il problema è complesso, ma proprio per questo
ritengo importante una presa di posizione del Consiglio per dare a
Lei maggiore autorevolezza - nonostante quella che già ha - nel
momento in cui va a trattare non solo con le grandi compagnie
aeree, ma anche con le ferrovie dello Stato.
Anch'io ricordo che il contratto di servizio scade nel ?98, ma
quello può da qui al ?98 diventare un punto di forza. Al limite il
terzo punto, che può essere il più impegnativo in termini
temporali, lo si trasforma in comunicazione che viene data nella
commissione competente, ma di fatto la mozione non solo impegna il
Consiglio, ma rafforza l'Assessore nella trattativa con i vari
enti. Per questo mi riesce di non facile comprensione la parte
finale del suo pregevole intervento.
Presidente Ha chiesto la parola il Consigliere Parisi.
Parisi (Aut) Non vorrei ribadire quanto diceva il Consigliere
Aloisi, ma non riesco a capire l'atteggiamento dell'Assessore.
Tutte le difficoltà sia tecniche che operative le conoscevamo,
sapevamo che il problema non si può risolvere da oggi a domani.
Abbiamo chiesto solo che l'Assessore si occupi di questo problema
con lo stesso impegno che ha profuso e che profonde giornalmente su
altre questioni che riguardano il trasporto pubblico. Ricordo che
abbiamo investito e investiamo decine di miliardi per migliorare
dei servizi, manteniamo l'Aosta - Pré-Saint-Didier proprio perché
vogliamo dare un servizio ai nostri cittadini, abbiamo impegnato
altri 50 miliardi per collegare Pila con Cogne, spendiamo tanti
altri miliardi per fare il piano del traffico e così via, cioè
stiamo investendo in questo settore per cui non riesco a capire
perché bisogna avere verso questo problema un atteggiamento di
chiusura.
Abbiamo chiesto all'Assessore solo di andare a verificare con le
varie compagnie quali sono le condizioni per poter addivenire nei
tempi tecnici richiesti all'eventuale soluzione di questo problema
in modo da favorire i nostri cittadini, ma non solo loro perché qui
è interessato anche l'Assessore al turismo dal momento che c'è un
grosso flusso di cittadini italiani e non che sarebbero interessati
a venire in Valle, ma che oggi per difficoltà di collegamento
vengono dirottati in altre zone.
Quindi non riesco a capire quest'atteggiamento. Se l'Assessore
vuole modificare i tempi, come diceva Aloisi, siamo
disponibilissimi, però che ci sia un impegno da parte sua che
riferisca in commissione le risultanze di quest'indagine, mi sembra
che sia una cosa coerente con l'impegno che Lei ha profuso per
altre questioni di questo genere.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) Ho detto che queste verifiche le abbiamo già
fatte e che stiamo facendo gli opportuni approfondimenti. Ho dato
la mia disponibilità a riferire in commissione quindi, non vedo
perché dobbiamo votare una mozione che dice le cose che già
facciamo, fra l'altro con alcune sottolineature che non posso
condividere. Quindi se voi insistete per votare la mozione per
questioni di principio, la maggioranza si astiene.
Presidente Mi pare che l'Assessore abbia colto il discorso di
fondo...
(interruzione del Consigliere Parisi, fuori microfono)
... allora la mozione non viene ritirata?
Pongo in votazione la mozione:
Presenti: 30
Votanti e favorevoli: 7
Astenuti: 23 (Agnesod, Bavastro, Bionaz, Borre, Chenuil,
Chiarello, Ferraris, Florio, Lavoyer, Louvin, Mafrica, Mostacchi,
Perrin C., Perrin G.C., Perron, Piccolo, Riccarand, Rini, Squarzino
S., Stévenin, Vallet, Vicquéry e Viérin D.)
Il Consiglio non approva
Presidente Con questa votazione si concludono i lavori del
Consiglio.
La seduta è tolta.
L'adunanza termina alle ore 18,16.
