Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2376 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2376/X Subconcessione, per la durata di anni trenta,
alla ditta Grosjacques Adolfo di Brusson, per derivazione d'acqua
dal torrente Messuère, in Comune di Brusson, ad uso
idroelettrico.
Deliberazione Il Consiglio
Premesso che con domanda in data 25 giugno 1993 la ditta
Grosjacques Adolfo con sede in Brusson ha chiesto la subconcessione
di derivare dal torrente Messuère, in Comune di Brusson, moduli max
2,00 e medi 0,75 di acqua per produrre, sul salto di metri 225,70
la potenza nominale media di KW. 165,96.
Precisato che la domanda, corredata dal relativo progetto a
firma ing. Alberto Arditi, prevede la costruzione di un impianto
del tipo ad acqua fluente, con vasca di carico, condotta forzata,
edificio di produzione e opere per la restituzione dell'acqua al
torrente.
Tenuto presente che:
- il Magistrato per il Po di Parma, con nota n. 269 in data 11
gennaio 1996, ha rilasciato il nulla-osta nei riguardi idraulici
per l'ammissione ad istruttoria della domanda di cui si tratta;
- l'Autorità di Bacino del Fiume Po, di Parma, con nota n. 6215
in data 1° febbraio 1996, ha espresso il proprio parere ai sensi
dell'articolo 3 del D.L. 12 luglio 1993 n. 275;
- l'ENEL, Compartimento di Torino, con nota n. 1276 in data 1°
luglio 1996 ha fatto presente di non avere alcuna osservazione da
formulare, ai sensi dell'articolo 18 del D.P.R. 18 marzo 1965 n.
342 circa la domanda sopraddistinta;
- l'Avviso di presentazione della domanda 25 giugno 1993 della
Ditta Grosjacques Adolfo è stato pubblicato sul Foglio Annunzi
Legali della Valle d'Aosta n. 10 in data 5 aprile 1996 e riprodotto
nel n. 120 della Gazzetta Ufficiale della Repubblica Italiana
(foglio inserzioni) in data 24 maggio 1996, senza dar luogo alla
presentazione di domande incompatibili e concorrenti;
- con Ordinanza dell'Assessore regionale ai Lavori Pubblici n.
202 in data 11 luglio 1996 è stato disposto il deposito della
domanda e del relativo progetto presso l'Assessorato dei Lavori
Pubblici della Regione per 15 giorni consecutivi decorrenti dal 22
luglio 1996 a disposizione di chiunque intendesse prenderne visione
nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Brusson e copia della
medesima è stata inviata al Ministero dei Lavori Pubblici -
Direzione Generale delle Acque ed Impianti Elettrici; al Magistrato
per il Po di Parma; alla Sezione Idrografica per il Po di Torino;
al Consorzio regionale Pesca; alle Associazioni Irrigue Est-Sesia
di Novara e Ovest-Sesia di Vercelli; all'Assessorato
dell'Agricoltura e Forestazione, Servizio S.I.D.S. e Servizio
Forestazione; all'Assessorato dell'Ambiente, Servizio Tutela
dell'Ambiente; all'Assessorato dell'Industria e Commercio, Servizio
Energia; all'Assessorato del Turismo, Sport e Beni Culturali,
Ufficio Sovrintendenza; alla I direzione del Genio Militare di
Torino; all'ENEL - Compartimento di Torino; all'Autorità di Bacino
del Fiume Po ed alla Ditta Grosjacques Adolfo;
- la pubblicazione presso il Comune di Brusson, come risulta dal
referto in calce all'ordinanza, è regolarmente avvenuta ed ha dato
luogo alla presentazione da parte delle Associazioni Irrigue
Ovest-Sesia di Vercelli ed Est-Sesia di Novara, di due esposti,
datati rispettivamente 7 agosto 1996 e 18 luglio 1996 con i quali a
salvaguardia delle dotazioni idriche del Naviglio d'Ivrea, del
Canale Depretis e del Canale Farini, tutti confluenti nel canale
Cavour, derivati rispettivamente ad Ivrea, a Villareggia e a
Saluggia dal fiume Dora Baltea, del quale il torrente Messuere,
tramite il torrente Evançon, è tributario, le suddette Associazioni
Irrigue chiedono che nel disciplinare di subconcessione vengano
inserite le seguenti prescrizioni:
- nell'impianto di cui trattasi non si potranno realizzare
bacini d'invaso;
- il manufatto per la derivazione dell'acqua dovrà essere dotato
di apposito edificio idoneo alla misurazione della portata
assentita;
- le manovre di invaso e di svaso del canale di carico della
centrale dovranno essere attuate con una gradualità tale da evitare
ogni e qualsiasi turbamento del regime idraulico del corso d'acqua
interessato.
Rilevato, in merito alle richieste delle Associazioni Irrigue,
che immediatamente a valle del canale di derivazione, come
stabilito nel disciplinare di subconcessione, dovrà essere
costruito idoneo manufatto in modo da garantire che non entri nella
derivazione una quantità d'acqua superiore a quelle di concessione;
inoltre l'impianto di cui si tratta è del tipo ad acqua fluente, in
quanto la vasca di carico serve esclusivamente alla regolazione
della portata ed è di dimensioni talmente modeste, per cui non sono
da temere turbamenti del regime idraulico del corso d'acqua.
Comunque, a maggior tutela delle dotazioni idriche preesistenti,
poste a valle della derivazione in oggetto, le precisazioni
richieste dalle citate Associazioni Irrigue sono state inserite nel
disciplinare di subconcessione.
Visto altresì che la visita locale d'istruttoria, come stabilito
nell'ordinanza, è regolarmente avvenuta il 30 agosto 1996 ed alla
medesima sono intervenuti i funzionari dell'Ufficio Concessioni
Acque della Regione, il sig. Grosjacques Adolfo titolare della
richiesta di subconcessione, assistito dall'ing. Stefano Pallanza,
il sig. Gerardin Elso Sindaco del Comune di Brusson ed il Geom.
Salvatore Larosa dell'Assessorato dell'Agricoltura, Forestazione e
Risorse Naturali, i quali di comune accordo, hanno rinunciato ad
effettuare il sopralluogo alle località interessate dalla futura
derivazione in quanto a tutti conosciute e rispondenti, di massima,
alle rappresentazioni grafiche di progetto. Il geom. Larosa ha
fatto presente che dovrà essere inoltrata domanda per
l'autorizzazione ai sensi del R.D.L. 3267/1923.
Il progettista ing. Pallanza ed il sig. Grosjacques hanno preso
atto degli esposti delle Associazioni Irrigue e hanno fatto
presente che trattasi di impianto ad acqua fluente per cui non sono
da temere turbative al regime idraulico del torrente Messuère.
Tenuto inoltre presente che:
- l'opera di derivazione verrà realizzata con la costruzione in
alveo di una traversa in c.a. che convoglierà le acque in una
tubazione del diametro di 60 cm., interrata e della lunghezza di
circa 30 metri;
- sulla sinistra orografica è prevista la scala di risalita per
l'ittiofauna che è alimentata da una bocca a stramazzo la cui quota
di sfioro è inferiore a quella della griglia di presa e nella quale
verrà lasciato defluire il minimo deflusso vitale ammontante a
35,97 l/sec.;
- la vasca di carico verrà realizzata in destra orografica del
torrente e comprende la vera e propria vasca di carico, la camera
dissabbiatrice, separata dalla precedente da una griglia, il canale
di scarico delle ghiaie e delle portate in eccesso scaricate dallo
sfioratore che delimita la camera dissabbiatrice;
- dalla vasca partirà la condotta forzata in acciaio del Ø di
300 mm. e della lunghezza di circa 1200 metri;
- l'edificio di produzione, all'interno del quale verranno
installate le apparecchiature di generazione e di controllo,
consisterà in un fabbricato in c.a. delle dimensioni di mt. 13,80 x
6,30, parzialmente interrato e rivestito in pietra;
- la restituzione delle acque avverrà in destra orografica del
torrente Messuère a quota 1433,10 m.s.m.;
- il dislivello fra il pelo morto dell'acqua nella vasca di
carico, a quota 1663,20 m.s.m. e quello del canale di restituzione,
a valle dei meccanismi motore, a quota 1437,5 m.s.m., e di mt.
225,70. In conseguenza la potenza nominale media annua
dell'impianto, sulla portata di moduli medi 0,75 risulta:
75 x 225,70: 102 = Kw 165,96
Rilevato, quindi, in considerazione di quanto sopra esposto,
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max.
2,00 e medi 0,75 si può subconcedere avendo riguardo delle
condizioni locali, delle utenze preesistenti e della specie di
derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) il minimo deflusso vitale è stato correttamente calcolato
secondo i criteri stabiliti dalla deliberazione consiliare n.
1193/X in data 22 febbraio 1995 ed ammonta a 35,97 l/sec, che
verranno lasciati defluire mediante una bocca a stramazzo che
alimenta la scala di risalita per i pesci;
6) la derivazione corrisponde alla razionale utilizzazione del
torrente Messuère ed è compatibile con il buon regime idraulico,
senza che occorrano, oltre a quelle inserite nel disciplinare di
subconcessione, speciali garanzie a tutela di detto regime;
7) per l'uso della derivazione non sono temibili inquinamenti
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
17707 in data 13 novembre 1996 ha rilevato che l'istruttoria è
stata regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare.
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione.
Vista la legge regionale 8 novembre 1956 n. 4.
Vista la legge 5 gennaio 1994 n. 36.
Visto il parere favorevole rilasciato dal titolare delle
funzioni di responsabile del Servizio assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente proposta di deliberazione.
Delibera
1) di subconcedere, per la durata di anni trenta decorrenti
dalla data del decreto di subconcessione, alla ditta Grosjacques
Adolfo, con sede in Brusson, giusta la domanda presentata in data
25 giugno 1993, di derivare dal torrente Messuère, in Comune di
Brusson, moduli max. 2,00 (litri al minuto secondo duecento) e medi
0,75 (litri al minuto secondo settantacinque) di acqua per
produrre, sul salto di mt. 225,70, la potenza nominale media annua
di Kw. 165,96, che verrà ceduta interamente all'ENEL;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del titolare della ditta richiedente;
4) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 1.698.350
(unmilioneseicentonovantottomilatrecentocinquanta) pari a mezza
annualità del canone, a titolo di cauzione ai sensi dell'articolo
11 del T.U. 11 dicembre 1933 n. 1775; somma che verrà restituita,
ove nulla-osti, al termine della subconcessione;
b) lire 84.940 (ottantaquattromilanovecentoquaranta) pari ad un
quarantesimo del canone, per gli scopi di cui all'articolo 7 del
T.U. 11 dicembre 1933 n. 1775; somma da introitare al capitolo
08800 della parte ENTRATE del bilancio preventivo della Regione per
il corrente esercizio finanziario (canoni per concessioni e
subconcessioni di acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazione di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione di fondi per conto terzi per istruttoria
domande e pratiche varie);
5) di stabilire, come specificato nell'articolo 11 del
disciplinare di subconcessione, in lire 3.396.700
(tremilionitrecentonovantaseimilasettecento) il canone annuo da
versare anticipatamente alla Regione, anno per anno, a decorrere
dalla data del decreto di subconcessione, somma da introitare al
Capitolo 08800 della parte ENTRATE del bilancio preventivo della
Regione per il corrente anno finanziario (Canoni per concessioni e
subconcessioni di acque pubbliche e miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994 n. 320 e di darne
esecuzione.
Disciplinare di subconcessione
(... omissis...)
Presidente E' aperta la discussione generale. Ha chiesto la
parola il Consigliere Chiarello.
Chiarello (RC) Questo non è più un rinnovo di subconcessione, ma
è una subconcessione nuova in assenza di piano delle acque e di
piano energetico.
Potrei anche essere d'accordo, se la corrente elettrica venisse
prodotta per utilizzi industriali, come è stato spiegato ai
giornali, per far costare meno la produzione in Valle d'Aosta,
invece si legge: "per vendita diretta all'ENEL". Vorrei solo che ci
pensaste, perché poi qualcuno non dica che non lo sapeva. Questo è
il bene dei Valdostani: l'utilizzo delle acque in cui avrà
interesse una persona sola.
Avevo detto in commissione che le varie cooperative, tutti gli
enti e i comuni arriveranno dopo perché i privati hanno la
possibilità con trafile più veloci di arrivare prima, questa è la
prima subconcessione di acque per produzione elettrica, continuo a
dire senza piano delle acque e piano energetico.
Presidente Ha chiesto la parola il Consigliere Parisi.
Parisi (RV) Il problema era stato sollevato in III Commissione
ed era stata espressa preoccupazione un po' da parte di tutti i
commissari, proprio perché si stava sviluppando un discorso
riferito all'ENEL, quindi alla trasformazione dell'ENEL, che
avrebbe comportato e comporterà sicuramente una modifica di quella
che è la situazione attuale.
Si era detto anche di verificare se poi tutto questo non avrebbe
dato in futuro delle illusioni a questi operatori e c'era stato
anche l'impegno di sentire i vari responsabili, abbiamo ascoltato
anche ieri il Presidente della Giunta che ha avuto un incontro con
il responsabile ENEL su questa tematica. Pertanto sarebbe
importante che si tenesse conto di tutte le trasformazioni che sono
in atto in merito a questi problemi.
Presidente Ha chiesto la parola il Consigliere Tibaldi.
Tibaldi (Ind) Come ha già anticipato Chiarello, si tratta di uno
dei primi se non il primo atto subconcessorio che viene presentato
al Consiglio ai sensi di quei criteri provvisori che sono stati
approvati da questo Consiglio regionale.
Dichiaro la mia astensione non per il fatto che questo atto
concessorio sia rilasciato a favore di un privato per un uso di
carattere idroelettrico, e su questo punto dissento da quanto detto
dal Consigliere Chiarello, perché l'acqua che abbiamo in Valle
d'Aosta deve essere utilizzata in quella direzione.
Il fatto grave è che queste subconcessioni - questa è la prima,
ce ne saranno altre - si susseguiranno l'una dopo l'altra in
assenza di una pianificazione precisa e questo è il reale nocumento
che si crea al bene acqua, alla risorsa acqua in Valle d'Aosta.
Senza uno strumento pianificatorio a monte, è impensabile andare ad
autorizzare subconcessioni di questo tipo. Di qui la mia
astensione.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Per informare il Consiglio che la potenza
nominale media annua è di 165 kw, sotto i 200 kw non c'è nessun
piano energetico che prende in considerazione valori di questo
tipo. Questo tanto per informare il Consiglio dell'entità di quello
che andiamo ad approvare.
Qualora ci siano delle subconcessioni in questa fase di attesa
dell'approvazione del piano energetico, che possono avere una
rilevanza dal punto di vista dell'incidenza, vengono esaminate non
solo dall'Ufficio acque, che ha il compito di fare l'istruttoria,
ma acquisiscono prima i pareri dell'Assessorato competente
all'industria. Quindi non ci saranno da questo punto di vista delle
proposte al Consiglio che potranno andare a ledere in futuro una
programmazione del settore.
Presidente Pongo in votazione la deliberazione in oggetto:
Presenti: 27
Votanti: 24
Favorevoli: 23
Contrari: 1
Astenuti: 3 (Lanièce, Linty e Tibaldi)
Il Consiglio approva
Presidente Con questo punto all'ordine del giorno, terminano i
lavori della mattinata. I lavori del Consiglio sono aggiornati alle
ore 16 di oggi.
La seduta è tolta.
