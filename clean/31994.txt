Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 840 del 4 novembre 2009 - Resoconto
OGGETTO N. 840/XIII - Interpellanza: "Problematiche relative
alla carenza di sale chirurgiche presso i presidi ospedalieri
regionali".
Interpellanza
Evidenziato che le liste di attesa per numerose prestazioni
chirurgiche, sia di chirurgia generale che vascolare o di altre
specialità chirurgiche, prevedono tempi di erogazione che superano
abbondantemente i sei mesi;
Considerato che il numero di sale operatorie disponibili
presso gli attuali presidi ospedalieri è limitato e che le sale
chirurgiche di un nuovo ospedale, secondo il progetto di
ristrutturazione della Giunta regionale, non saranno pronte prima
di una decina d'anni;
Considerato che i cittadini valdostani, di fronte a questi
lunghi tempi di attesa, potrebbero aggravare il saldo migratorio
sanitario che è già attualmente negativo per la nostra
regione;
la sottoscritta Consigliera regionale
Interpella
la Giunta regionale per conoscere in quale modo intende
affrontare il problema dell'attuale carenza di sale chirurgiche al
fine di garantire ai cittadini valdostani tempi di attesa
ragionevoli per l'effettuazione anche solo di interventi chirurgici
come la piccola chirurgia cutanea o la chirurgia vascolare delle
vene periferiche delle gambe.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevo evidenziare che le liste di
attesa per numerose prestazioni chirurgiche, sia di chirurgia
generale che vascolare, e di altre specialità chirurgiche,
prevedono tempi di erogazione che superano abbondantemente i sei
mesi. Considerato che il numero di sale operatorie disponibili
presso gli attuali presidi ospedalieri è limitato e che le sale
chirurgiche di un nuovo ospedale, secondo il progetto di
ristrutturazione della Giunta regionale, non saranno pronte prima
di una decina d'anni, considerato che i cittadini valdostani, di
fronte a questi lunghi tempi di attesa, potrebbero aggravare il
saldo migratorio sanitario che è già attualmente negativo per la
nostra regione, con questa interpellanza volevo conoscere in quale
modo si intende affrontare il problema dell'attuale carenza di sale
chirurgiche al fine di garantire ai cittadini valdostani tempi di
attesa ragionevoli per l'effettuazione anche solo di interventi
chirurgici come la piccola chirurgia cutanea o la chirurgia
vascolare delle vene periferiche delle gambe. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- In riferimento alla questione sollevata
sugli interventi chirurgici farei due "distinguo", il primo sugli
interventi che vengono effettuati in day surgery, che erano quelli
che si svolgevano nei locali del Day Hospital, che ha avuto le note
vicende, quindi dal mese di agosto è stato revocato il contratto in
essere con la società Day Hospital per l'utilizzo delle sale
operatorie dedicate ad interventi di day surgery e il secondo di
chirurgia ambulatoriale... in questo senso l'Azienda USL ha in
programma di realizzare una sala operatoria dedicata alla day
surgery, al fine di poter svolgere in autonomia questo tipo di
attività. Per adesso stiamo solo aspettando che ci sia la consegna
dei lavori del nuovo Pronto Soccorso, che è praticamente finito,
dopodiché può avere inizio l'organizzazione di questa nuova sala
operatoria per day surgery. Nel frattempo, con il dipartimento di
chirurgia si sta organizzando un'attività operatoria ordinaria,
allungando l'orario di apertura del blocco operatorio; quindi
queste attività che venivano fatte al day hospital di day surgery,
si sta pensando di effettuarle nelle sale operatorie dell'ospedale,
secondo un orario condiviso con il dipartimento di chirurgia.
Per quanto riguarda più in generale i tempi di attesa e più
precisamente per la chirurgia in generale, c'è solo da richiamare
il fatto che la Giunta regionale nel 2006 ha deliberato che nelle
schede di dimissioni ospedaliere ci sia anche l'indicazione della
classe di priorità la quale individua, sulla base delle condizioni
cliniche del paziente, il tempo massimo entro il quale è necessario
garantire un ricovero. Giustamente ci sono dei casi clinici che
necessitano di ricovero e di intervento entro un certo tempo, altri
possono essere dilazionati, quindi ci sono 4 classi di
priorità:
- la classe A, ricovero entro 30 giorni per i casi clinici che
potenzialmente possono aggravarsi rapidamente al punto da diventare
emergenti (vado ancora a monte: è chiaro che poi le urgenze vengono
trattate nell'ambito del reparto di chirurgia d'urgenza);
- la classe B, ricovero entro 60 giorni per i casi clinici che
presentano dolore intenso, gravi disfunzioni o gravi disabilità, ma
che non manifestano la tendenza ad aggravarsi rapidamente al punto
da diventare emergenti, né possono per l'attesa ricevere grave
pregiudizio alla prognosi (quindi interventi che non compromettono
la salute della persona);
- la classe C, ricovero entro 180 giorni per i casi clinici che
presentano un minimo dolore e non manifestano tendenza ad
aggravarsi, né possono per l'attesa ricevere grave pregiudizio alla
prognosi, ad esempio un'ernia addominale che non dà fastidio e non
ha mai dato delle complicanze, per cui si può aspettare
(chiaramente se le cose dovessero precipitare ci si può recare al
Pronto Soccorso);
- la classe D, ricovero senza attesa massima definita per i casi
clinici che non causano alcun dolore, disfunzione o disabilità
(questi casi devono comunque essere effettuati almeno entro un
anno).
La tabella seguente riporta i dati precisi del primo semestre
2009, suddivisi per classi di priorità: nel primo semestre sono
stati fatti in classe A (entro 30 giorni) due interventi; in classe
B un solo intervento; in classe C cinque interventi di cui uno ha
sforato i 180 giorni; in classe D 189 interventi di cui due hanno
sforato l'anno. In base a questi primi dati si evidenzia una
situazione non così drammatica.
Per quanto riguarda la mobilità sanitaria che è stata citata,
nel rapporto fra mobilità sanitaria passiva e attiva sicuramente
stiamo migliorando rispetto agli anni scorsi; quest'anno i dati
ufficiali mostrano un incremento di circa 2 milioni di euro della
mobilità sanitaria attiva e una riduzione di circa 1,5 milioni di
euro nella mobilità sanitaria passiva, quindi stiamo attraendo dal
punto di vista dei nostri servizi sanitari e la cosa più importante
è che si sta riducendo sempre più la quota di pazienti che si
rivolgono presso altri servizi sanitari fuori Valle, questo grazie
alle ultime novità che sono state poste in essere nella nostra
regione. Con la prossima apertura di servizi, con la radioterapia,
eccetera, sicuramente questa mobilità si ridurrà ulteriormente.
Mobilità sanitaria attiva che è anche permessa grazie alla presenza
nel nostro ospedale di professionalità. Ringrazio di restare ad
operare nella nostra regione, nonostante ci rendiamo conto che dal
punto di vista della carriera sia penalizzante il fatto di non
essere inseriti in una struttura universitaria.
Président
- La parole à la Conseillère Carmela
Fontana.
Fontana (PD)
- Intanto ringrazio l'Assessore per la
risposta dettagliata, ma la mia preoccupazione, al di là di tutti i
dettagli che mi ha fornito, dell'andamento di questo problema, era
proprio la preoccupazione in vista della revoca di quell'accordo al
day hospital e, se già i tempi di attesa allora erano di sei mesi,
la mia preoccupazione è che, non avendo fatto quell'accordo, adesso
si peggiorerà. Quello che volevo capire e che non ho capito è in
quali tempi viene aperto questo reparto che lei mi diceva...
(interruzione dell'Assessore Albert Lanièce, fuori
microfono)
...ho capito. Va bene, il nostro auspicio è quello che si possa
risolvere questo. Io starò attenta e ogni tanto cercherò di capire
come vanno le cose. Grazie.
