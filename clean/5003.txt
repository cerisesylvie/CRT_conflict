Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 15 del 12 gennaio 1983 - Resoconto
OGGETTO N. 15/VII - STATO DELLE TRATTATIVE PER LA
REALIZZAZIONE DEL METANODOTTO IVREA-AOSTA -
(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Carral e Cout:
INTERPELLANZA
Da ormai oltre un anno la Giunta regionale ha avviato
trattative con la SNAM per la costruzione del metanodotto
Ivrea-Aosta.
Poiché i 12,5 miliardi stanziati a tal fine nel 1982 sono
stati stornati, i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1°) quali difficoltà hanno causato un così grave ritardo
nella trattativa;
2°) a che punto si trova la pratica per il finanziamento
rivolto alla Banca Europea per gli Investimenti;
3°) quando potrà essere firmata la convenzione tra Regione e
SNAM per dare il via alla costruzione del metanodotto.
PRESIDENTE:
Ha chiesto di illustrare l'interpellanza il
Consigliere Tonino. Ne ha facoltà.
TONINO - (P.C.I.):
Le trattative fra la Giunta regionale
e la SNAM per la costruzione del metanodotto Ivrea-Aosta sono
iniziate oltre un anno fa.
Sull'importanza dell'opera credo non sia il caso di ripetere
parole già dette in quest'aula che del resto si riallacciano agli
argomenti prima trattati dal Consigliere Mafrica.
Per quest'opera nel 1982 abbiamo stornato 12,5 miliardi
stanziati a tal fine; analogo stanziamento è previsto in questo
bilancio che rischia di fare la stessa fine se non si concretizzano
accordi, in particolare il previsto finanziamento della Banca
Europea per gli Investimenti rispetto al quale non abbiamo avuto
notizie. Come regolarità sugli organi di informazione, alcuni
giorni fa, anche nel settore dei rifornimenti energetici, si hanno
notizie di interventi della BEI nei diversi settori.
Quindi chiediamo alla Giunta a che punto si trova la pratica per
il finanziamento agevolato dalla BEI per quanto riguarda il
metanodotto ed anche una previsione sul tempo che ci vorrà per
arrivare ad una firma della convenzione fra Regione e SNAM per
l'inizio dei lavori del metanodotto.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Vorrei dare una risposta che però
faccio precedere dal verbo "spero": aprile 1983. Fra le difficoltà
che hanno causato un così grave ritardo nella trattativa c'è il
finanziamento della BEI.
A che punto è la pratica? Sono stato a Bruxelles il 7 e 8
dicembre, ho esaminato tutti i dossier con dei funzionari, che
questa volta erano italiani anche se il direttore generale è
francese, e mi è stato promesso che entro febbraio il finanziamento
della BEI sarà deliberato dalla Direzione Generale della CEE e di
conseguenza al momento del finanziamento possiamo procedere anche
in funzione di quella convenzione che abbiamo con l'ENI e che è
nota al Consigliere Tonino, allo accordo con la SNAM, al versamento
dell'intera somma - parte a prestito e parte sul bilancio regionale
- e quindi all'inizio dei lavori.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Prendiamo atto della dichiarazione del
Presidente della Giunta. Se non ricordo male già in altre occasioni
si erano fissate delle date, per cui anche queste previsioni sono
da prendere con beneficio d'inventario. Pertanto se non avremo
novità più precise ritorneremo sull'argomento in Consiglio.
PRESIDENTE:
Colleghi Consiglieri, la Presidenza propone
di terminare qui i lavori di questa mattina e di riprenderli oggi
pomeriggio alle ore 16 con la trattazione delle due
interpellanze
del Consigliere Minuzzo e poi delle ratifiche delle
deliberazioni di Giunta.
La seduta è sospesa.
La seduta termina alle ore 12,48
