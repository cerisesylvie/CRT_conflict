Classificazione
EDILIZIA
ENERGIA



Oggetto del Consiglio n. 1812 del 22 settembre 2022 - Resoconto
OGGETTO N. 1812/XVI - Interrogazione: "Demolizione dei
grattacieli del quartiere Cogne e notizie in merito alla
riqualificazione energetica e al progetto "PINQUA"".
Bertin (Presidente) -
Punto n. 26. Risponde l'assessore
Barmasse.
Barmasse (UV) -
Le domande dell'interrogazione sono tre:
la prima è "se è confermata la demolizione dei grattacieli del
quartiere Cogne, quando potrà concretamente iniziare e quando è
previsto il completamento dei lavori di abbattimento, quando è
previsto l'inizio dei lavori di riqualificazione energetica nel
quartiere Cogne e quando è previsto l'inizio dei lavori del
progetto "PINQUA".
Prima di passare alla risposta dei quesiti, mi preme comunque
ricordare che la demolizione dei grattacieli ricade, ma questo il
consigliere Baccega lo sa perfettamente, nelle competenze del
Comune di Aosta, mentre l'ARER, quale soggetto attuatore del
programma "PINQUA", si occuperà della sistemazione dell'area ad
abbattimento avvenuto.
Con riferimento al primo quesito abbiamo chiesto ovviamente al
Comune di Aosta, comunico che l'intervento è confermato, il
cronoprogramma complessivo degli interventi prevede l'abbattimento
dei grattacieli entro il primo trimestre 2025.
Con riferimento invece ai quesiti 2 e 3, ovvero su quando
avranno avvio i lavori di riqualificazione energetica del quartiere
Cogne e dei lavori afferenti al programma PINQUA, il cronoprogramma
complessivo dell'intervento prevede l'avvio dei primi cantieri
nell'autunno del corrente anno 2022.
Presidente -
Per la replica, la parola al consigliere
Baccega.
Baccega (FI) -
Vede, Assessore, io lo so molto bene che è
il Comune di Aosta che si occuperà dell'abbattimento dei due
grattacieli e, proprio perché in quest'estate sono apparsi una
serie di articoli che sottolineavano che i costi per abbattere i
grattacieli sono triplicati rispetto a quanto era stato pianificato
e proprio perché ci dev'essere sintonia tra quello che fa il Comune
e il progetto PNRR "PINQUA" che gestirà l'ARER, perché se non c'è
questa sintonia, succede un manicomio, allora c'è un po' di
preoccupazione perché qualcuno è andato al quartiere a fare la sua
campagna elettorale dicendo che dopodomani, facendo parlare magari
qualche funzionario o qualcuno delle cooperative rosse, sarebbero
partiti i lavori, che si sarebbe fatto un certo tipo di lavoro, che
si sarebbe valutato approfonditamente che le cose in pochi anni
erano a posto. No, scopriamo oggi finalmente che i grattacieli si
abbatteranno nel primo trimestre 2025 e che, a seguire, quindi
successivamente, ad abbattimento avvenuto come lei ci ha detto,
partiranno i lavori del PNRR con i fondi "PINQUA", il progetto
"PINQUA". Progetto "PINQUA" che inevitabilmente, come abbiamo più
volte sottolineato, non è un progetto di riqualificazione totale ma
è un progetto di riqualificazione parziale, perché ha lasciato da
parte le villette di impiegati, ha lasciato da parte la nuova
Stura, che è parte integrante anche quella del quartiere Cogne, che
non ha previsto di inserire negli interventi gli ascensori degli
edifici Fresia Alta, ricordo che sono edifici di cinque piani,
quindi credo che la preoccupazione di tutti noi sia ovviamente
quella di veder sfumare eventuali risorse che sono a
disposizione.
Dico anche che nei vari interventi di riqualificazione
energetica a valere sulle agevolazioni fiscali e del superbonus 110
percento si sono avviate delle gare d'appalto. Quattordici gare
d'appalto di cui nove sono andate deserte e anche questo è elemento
di preoccupazione, perché allungano i tempi e ritardano i
tempi.
Assessore, quest'interrogazione va nella direzione di cercare di
capire se c'è sintonia e sincronia tra gli attori che dovranno
gestire questi percorsi. La sensazione che abbiamo è che non ci sia
questa sintonia. L'invito è a riprendere in mano le questioni.
