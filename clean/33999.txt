Classificazione
ATTIVITÀ CULTURALI
INFORMAZIONE
Radiotelecomunicazioni



Oggetto del Consiglio n. 1968 del 21 settembre 2011 - Resoconto
OGGETTO N. 1968/XIII - Interpellanza: "Intendimenti in merito
alla mancata diffusione televisiva del Premio Mogol".
Interpellanza
Richiamata la nostra precedente iniziativa avente per oggetto
"Mancata diffusione televisiva del Premio Mogol";
Evidenziato anche l'articolo comparso sull'Espresso del 2
settembre 2011 dal titolo "Regioni sprecone: Mogol fa autogol.
Premio Mogol 2011, la colonna sonora degli sprechi
all'italiana.";
Ricordata la mancata messa in onda su Rai 1 del Premio Mogol,
prevista giovedì 23 giugno 2011 alle ore 23.30;
Sottolineato che anche la generica indicazione sulla
diffusione "posticipando la stessa ad una data entro il 10
settembre 2011" prevista dalla delibera n. 1494 del 24 giugno 2011
non è stata rispettata;
Ricordato che per il sopracitato Premio, istituito dalla
Regione Autonoma Valle d'Aosta ed intitolato all'"Amis de la Vallée
d'Aoste" Giulio Rapetti in arte Mogol, è previsto un esborso di ben
348.000,00€ per il solo 2011;
i sottoscritti Consiglieri regionali
Interpellano
l'Assessore competente per sapere:
1) quali sono le intenzioni della Giunta regionale riguardo
al sopracitato Premio e se continua a considerare il Premio un
efficace strumento di promozione della Valle d'Aosta;
2) se l'Amministrazione regionale è in grado di valutare il
danno che la mancata diffusione nei termini previsti della
trasmissione ha causato all'immagine della Valle d'Aosta;
3) se l'Amministrazione regionale intende considerare
l'eventualità di una richiesta danni a carico del Centro Europeo
Tuscolano che gestisce l'accordo con la Rai per la messa in onda
del sopracitato Premio.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente.
Avevamo già sollevato questa questione nel mese di luglio scorso
con un'interrogazione riguardante la mancata diffusione televisiva
del Premio Mogol, vicenda che si sta trasformando in una vera e
propria "telenovela" di tipo sudamericano. Adesso ci sono le nuove
puntate. Ci eravamo lasciati a luglio con la mancata messa in onda
al mese di giugno della trasmissione e con una proroga fatta
dall'Amministrazione regionale ai primi di settembre. Ricordo che
il Mogol si è impegnato, attraverso una convenzione, a garantire la
diffusione della trasmissione il 24 giugno; successivamente vi era
stata una proroga da parte dell'Amministrazione regionale ai primi
di settembre. Anche questa proroga, pur generica, visto che ci si
limitava ad un'indicazione del 10 settembre, non è stata
rispettata; anche le mie preoccupazioni sul fatto che la
trasmissione potesse essere in onda il 15 agosto alle 14,30...per
dire, quando è ovvio che non vi sono spettatori e neanche le
famigerate "casalinghe di Voghera" guardano la televisione...non
sono state prese in considerazione. Speriamo per Natale! Bisogna
ricordare che questo premio costa all'Amministrazione regionale
circa 350.000 euro e che è un investimento in termini assoluti
notevole, tanto più in questo periodo di crisi finanziaria e di
problemi economici.
Per questa ragione ci chiedevamo quali erano le intenzioni della
Giunta regionale riguardo a questo premio, che - ricordo - è stato
istituito dalla Regione ed intitolato a Mogol (cosa di per sé
curiosa, perché di solito si intitolano i premi a delle persone non
più viventi), e se l'Amministrazione regionale continuava a
considerare questo premio un efficace strumento di promozione della
Valle d'Aosta. Per quanto ci riguarda avevamo già espresso le
nostre perplessità sul fatto che questo premio, facendo anche
un'analisi costi-benefici, rappresenti uno strumento efficace. Ci
chiedevamo anche se l'Amministrazione regionale era in grado di
valutare il danno che la mancata diffusione della trasmissione ha
prodotto all'immagine della Valle d'Aosta e, infine, se
l'Amministrazione regionale intendeva avanzare una richiesta danni
nei confronti del Centro Europeo Tuscolano, cioè sempre il solito
Mogol, per la mancata messa in onda ed il mancato rispetto di
questi accordi. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Siamo felici di riprendere la telenovela che non si sviluppa
solo su questi schermi, ma anche attraverso simpatici comunicati
stampa negli ultimi tempi.
In premessa vorrei precisare, in merito all'articolo ed alle
premesse enunciate dal collega Bertin e all'articolo de
L'Espresso
ripreso nelle premesse dell'interpellanza, che
una serie di informazioni riportate come quelle che sono state
citate in premessa non corrispondono al vero e rappresentano una
ricostruzione faziosa ed errata della realtà,
à savoir
: il
generoso contributo come definito da
L'Espresso
e anche la
cifra citata di 288.000 euro per la messa in onda del premio non è
inerente solo alla messa in onda, ma rappresenta i costi
organizzativi e tecnici dell'intera cerimonia e promozione della
serata, cifra che va ulteriormente scorporata dall'importo di cui
sopra. Fra l'altro il "generoso contributo" - come è definito -
nella sua parte inerente alla messa in onda, che per una
trasmissione di 74 minuti su una rete nazionale in quella fascia,
non è elevato secondo gli standard consueti, comunque, questa spesa
è una voce che è strettamente legata alla messa in onda; quindi, se
non esiste la messa in onda, non esiste neanche la spesa, pertanto
è una concezione un po' strana di spreco. Come lo è
l'approssimativa ed errata riproposizione delle cifre inerenti al
premio stesso; sempre in questo articolo che citate come esempio,
si dice che la giuria ha un compenso di 28.000 euro per tre
giurati; i giurati - che sono tre personaggi molto importanti del
mondo della comunicazione - percepiscono 3.500 euro netti, per un
totale di 10.500 euro. Inviterei i colleghi ad attenersi ai fatti e
non alle ricostruzioni artigianali che vengono a volte riproposte
su certa carta stampata, spesso per dipingere - ne abbiamo parlato
questa mattina - le Regioni, soprattutto quelle a Statuto speciale,
come sprecone, e inviterei ad un'attenta riflessione
sull'investimento del premio per la promozione della Valle d'Aosta.
Su questo si può discutere, per carità ci possono essere opinioni
discordanti, ma i dati sono i dati. Allora, prima di parlare di
"sprechi" o di "investimenti azzardati", bisogna capire che
l'investimento sulla messa in onda è legato alla messa in onda;
senza questa non ci sarà neanche - lo dirò dopo - la spesa ad essa
inerente...altra cosa è la cerimonia.
Per quanto riguarda invece la nostra visione di modello, un
momento molto interessante di promozione culturale della Valle per
questo, negli anni dal 2008 è stato più che efficace. Basta
prendere visione delle rassegne stampa degli ultimi due anni, 2009
e 2010, che le ho portato, così le è possibile rendersene conto dal
vivo, per capire che è stato un premio Mogol Valle d'Aosta, fra
l'altro, che si chiama "Premio Mogol Valle d'Aosta", con un marchio
registrato dall'Amministrazione regionale e, a parte le sottili
ironie sui premi postumi, abbiamo avuto un'intuizione che, secondo
me, va nella direzione di costituire in Valle d'Aosta un premio che
va a premiare il miglior testo della canzone italiana, abbinando il
nome della Valle al più grande nome del paroliere contemporaneo più
importante che l'Italia abbia in questo momento. Quindi il Premio
Mogol Valle d'Aosta su tutte le testate nazionali per il momento
antecedente al premio e, a seguito del premio, ciò che si aggiunge
alla messa in onda per il 2009-2010, con spese rapportate alla
visibilità molto inferiori agli standard televisivi; per questo lei
ha semplicemente da telefonare o da informarsi in qualsiasi
palinsesto RAI o anche di altre emittenti nazionali, per vedere che
i parametri non sono assolutamente sproporzionati, anzi...per avere
70 minuti, negli anni precedenti, in seconda serata, sulla RAI, un
sabato sera...la spesa è stata inferiore ai parametri.
Detto ciò, tengo a sottolineare che l'Assessorato ha intrapreso
fin dal 2007 una collaborazione con Mogol, che non è limitata al
premio, ma è un progetto culturale più profondo, collaborazione con
il CET per valorizzare intanto i giovani artisti valdostani e, in
seguito, con una specifica promozione culturale della musica e
della cultura popolare in generale - a nostro e a mio modesto
parere la madre di tutte le culture -, ciò che ha portato alla
realizzazione di una iniziativa che oggi è considerata - sta
scritto negli articoli - come uno dei più grandi premi della
canzone italiana, un premio letterario volto a valorizzare i
migliori testi presenti nel panorama della musica popolare
italiana, con l'intenzione di abbinare il nome di Mogol alla Valle
d'Aosta per valorizzare la nostra Regione. Valorizzazione dei
giovani artisti valdostani che, dal 2007 ad oggi, sono stati 63; 63
giovani che non avevano avuto opportunità di sbocco artistico, ai
quali abbiamo dato almeno una possibilità non solo di crescita
artistica, ma anche di inserimento nei circuiti nazionali, perché
in quei posti ci sono le persone che decidono anche a livello
artistico. Oggi vorrei solo citare tre di questi giovani che si
sono recati, non sono gli unici, ma sono quelli forse più
significativi: Naïf, i dARI e i Kymera, che sono stati i primi ai
quali abbiamo dato l'opportunità di accedere a questo corso, il
primo con il quale hanno partecipato al CET in collaborazione con
gli allievi della Sicilia e Arisa è stata una di quelle che con i
nostri ha partecipato al primo stage.
Dopo questa parte di formazione l'idea è venuta al sottoscritto
di creare in Valle d'Aosta il primo premio del miglior testo della
canzone italiana, che poi portasse la Valle alla ribalta delle
iniziative per la promozione della musica superiore al livello
regionale, che potesse far conoscere la Valle d'Aosta da un punto
di vista culturale, di visibilità anche sugli schermi televisivi,
se possibile, nel circuito dei grandi mezzi di comunicazione.
Infatti il primo anno non è andato in onda, perché non abbiamo
avuto alcun contatto, al secondo anno ci hanno proposto la messa in
onda in seconda serata su RAI Uno che, per un prodotto culturale
non è una cosa consueta, non è che si decide unilateralmente la
messa in onda di una trasmissione!
Quindi secondo noi è stato un successo di visibilità per la
Valle e queste rassegne stampa, i passaggi informativi sui media
nazionali sono documentati nei press book, compresa quella del
2011, anche se non è andata in onda, ma che speriamo possa andare
in onda (come le dirò), dimostrano ampiamente un apprezzamento
positivo da parte di tutti i mezzi di comunicazione riguardo alle
iniziative ed ai protagonisti. Quindi una promozione fuori dai
nostri confini.
La trasmissione della cerimonia di premiazione su RAI Uno per il
2009-2010 ha costituito un elemento complementare di efficace
promozione dell'iniziativa e sono stati 1.000.000 i telespettatori
nel 2009, 1.870.000 nel 2010 con 18 percento dello share. Se poi
consideriamo l'abbinamento dei luoghi agli eventi, quindi il Teatro
Romano per il 2010-2011 e, per il 2009, il Forte di Bard, è una
valorizzazione positiva dell'abbinamento di questo prodotto
culturale che portiamo avanti. Ho tutti i dati per quest'anno,
tutti i lanci del premio: Sky TG 24, RAI Uno mattina, RAI Uno, TG2,
tutte le radio, tutti gli spot che sono stati messi in onda in
previsione della trasmissione che poi non è andata in onda, e le
notizie a seguito della conclusione del premio: TG5, TG1, Sky TG
24, MTV e cinque altre radio. Ad oggi sul Web sono 580.000 i
contatti risultati con premio Mogol 2011 e, insomma, tutti gli
articoli che le farò avere - che sono 37 - su quotidiani nazionali
che parlano della Valle, fra l'altro.
Per l'edizione 2011, cosa che forse ci interessa di più, la
mancata diffusione non dipende dalla nostra volontà, né da quella
di Mogol e del CET, che ha intrapreso un'azione legale nei
confronti della RAI per il mancato rispetto degli impegni presi.
Stiamo lavorando a seguito della liberatoria ottenuta il 30 agosto
dal CET da parte della RAI, alla possibilità di altre messe in onda
su emittenti nazionali, quindi per l'edizione 2011 non ci risulta
essere danno per la mancata messa in onda, in quanto la spesa
impegnata per la messa in onda...se non c'è messa in onda non c'è
spesa...ma noi speriamo che ci sia una messa in onda. Stiamo
trattando con il CET e loro ci devono comunicare ulteriori
possibilità di messa in onda della trasmissione libera da ogni
diritto a seguito di questa procedura di cui le parlavo, su reti
nazionali, mantenendo - questa è la nostra richiesta - inalterato
il livello di importanza della rete che verrà individuata e le
opportune promozioni. Come dice lei, non ci interessa avere una
trasmissione che vada in onda in altri momenti. Quindi, in attesa
di ulteriori comunicazioni che dovranno pervenire, ogni pagamento è
sospeso e la spesa è fittizia, non c'è e non sussiste lo spreco di
cui parlano questi organi di informazione.
Contiamo di andare in onda su emittenti nazionali, mantenendo
l'importanza della promozione della Valle sui canali televisivi e
sui media nazionali, che sarà aumentata se andasse in onda a causa
della diatriba del famoso inedito fra la vedova Battisti e Mogol,
che probabilmente - di questo non siamo certi - è alla base della
mancata messa in onda del premio.
Presidente
- La parola al Consigliere Bertin.
Bertin (ALPE)
- Grazie Presidente.
A parte l'"interessante" ricostruzione della filosofia che guida
l'Assessorato in queste cose, sulle quali avrei qualcosa da
ridire...ma spero sia possibile avere un diritto di critica
rispetto alle iniziative dell'Assessore ed alla sua "filosofia",
eccetera...mi pare curioso che si venga a dire che non c'è nessun
danno. Bisogna anche capire che abbiamo speso una somma, togliamo
la parte riguardante la messa in onda - circa più di 100.000 euro
-, ne rimangono 250.000 che, a mio avviso, andavano spesi in
funzione della messa in onda. Se spendiamo 250.000 euro per un
premio che poi non mettiamo in onda, per far venire quattro persone
al Teatro Romano o per gli spot - come dice lei - magari si può
anche ridimensionare la spesa, immaginavo che la "filosofia" - come
dice lei - fosse: spendiamo tanto perché andiamo in tivù,
altrimenti si poteva spendere molto meno... Scopro che adesso la
tivù non è così importante, mi pare una cosa curiosa ed uno spreco
da questo punto di vista, perché se si organizza una cosa che
comprende la messa in onda, poi se questa non c'è tutto cade.
L'altro giorno leggevo un articolo su
La Vallée
, dove la
"filosofia" dell'Assessore era: l'importante è che se ne parli...da
questo punto di vista, allora, non può che essere contento
dell'articolo comparso su
L'Espresso
di settembre! In
effetti, parlare ne parlano, non in termini positivi...da questo
punto di vista, se l'intento è quello di far parlare, avrei dei
suggerimenti per iniziative meno costose che raggiungerebbero
l'obiettivo di farne parlare, in positivo o in negativo. Non credo
che ci si possa porre come obiettivo quello di "comunque far
parlare"...l'obiettivo deve essere quello di promuovere un'immagine
della Valle corretta e non creare delle situazioni che all'esterno
danno un'immagine di una Regione che non riesce a gestire bene le
iniziative che fa!
In generale la mia valutazione sulla spesa e su questo premio
l'ho già data l'altra volta; da un'analisi costi-benefici diventa
difficile sostenere che questo è uno strumento efficace di
promozione della Valle d'Aosta. In questi giorni sono stato
sollecitato ad essere propositivo e, visto il periodo
particolarmente critico per la finanza pubblica, un periodo di
tagli per tutti, mi permetto di proporre di tagliare, se proprio si
deve tagliare, su questo capitolo di spesa che, per quanto si
sostenga, non dà i risultati in proporzione alle spese! Grazie.
