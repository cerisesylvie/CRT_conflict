Classificazione
INDUSTRIA



Oggetto del Consiglio n. 493 del 24 marzo 2004 - Resoconto
OGGETTO N. 493/XII - Situazione economica e finanziaria della
Tecdis di Châtillon. (Interpellanza)
Interpellanza
Preso atto della grave situazione economica e finanziaria in
cui versa la TECDIS di Châtillon, industria dedita alla produzione
di schermi a cristalli liquidi;
Constatate le numerose provvidenze economiche erogate dalla
Regione alla TECDIS, sin dalla costruzione dello stabilimento in
Châtillon (convenzione del 1986) e a seguire negli anni
successivi;
Appreso che il vertice dell'azienda, in un recente incontro
con l'assessore regionale e con le parti sindacali, avrebbe
dichiarato che "il portafoglio ordini è comunque
esplosivo";
tutto ciò premesso, il sottoscritto Consigliere
regionale
Interpella
l'Assessore delegato per sapere:
1) quali considerazioni esprime sulla situazione di grave
crisi sofferta anche da questa industria valdostana;
2) per quali ragioni, ipotizzando che il portafoglio ordini
sia effettivamente "esplosivo", permane - nonostante i diversi
interventi assistenzialistici della Regione - uno stato di crisi,
dal quale l'azienda sembra non riuscire a emergere;
3) quali sono gli eventuali intendimenti della Giunta
regionale.
F.to: Tibaldi
Président - La parole au Conseiller Tibaldi.
Tibaldi (CdL) - L'interpellanza in oggetto ripropone l'ennesimo
atto ispettivo nei confronti di una realtà industriale della media
Valle e non solo - possiamo dire della Valle d'Aosta - che ha una
sua importanza, sia in termini produttivi, sia in termini
occupazionali e sociali. Ecco perché attraverso questa
interpellanza intendiamo fare il punto della situazione a distanza
di un anno, quando avevamo già evidenziato una serie di disagi che
si stavano verificando presso questa azienda.
Possiamo dire che la situazione economico-finanziaria non è
delle più felici; in particolare, ci si potrebbe soffermare su una
sorta di fotografia che abbiamo fatto in questo periodo su alcune
disfunzioni più o meno gravi che stanno accadendo nell'ambito dello
stabilimento, sia per quanto riguarda la gestione vera e propria,
sia per quanto riguarda i rapporti con il personale. L'Assessore -
immagino - nella sua risposta articolata ci darà poi una sua
fotografia, confermando o smentendo quelle che sono delle
situazioni particolari che noi abbiamo verificato. Una, prima, la
si evince già dalla premessa della stessa interpellanza, dove nel
corso di un recente incontro con lo stesso Assessore regionale e
con le parti sindacali, nonostante le difficoltà manifeste
dell'azienda, il titolare avrebbe dichiarato che il portafoglio
ordini è comunque esplosivo, cioè ci sono commesse nonostante
tutto. Vorremmo che non fosse "esplosiva" un'altra situazione,
piuttosto che il portafoglio ordini!
Proprio parlando di commesse, recentemente si poteva anche
evincere da "Il Sole 24Ore" che l'ENEL sta diffondendo il
cosiddetto "contatore intelligente", un contatore tutto italiano
per evitare consumi esosi, anzi per mettere consumi più flessibili,
limitare il rischio di interruzioni e soprattutto per permettere
controlli a distanza. Già sappiamo che una commessa ENEL importante
era stata attribuita, a tal fine, per lo studio e la produzione di
"display" a cristalli liquidi alla "Tecdis" di Châtillon; ora,
questa commessa risulta in fase di stallo per 2 ragioni: la prima,
ritardi dell'ente elettrico nell'installazione dei contatori
digitali e questi ritardi sono rilevabili anche dagli articoli di
stampa, fra i quali quello che ho citato, "Il Sole 24Ore", ma il
problema più grave sembrerebbe quello legato alla qualità
tecnologica inerente le forniture, cioè una qualità che non sarebbe
all'altezza delle richieste del committente.
Allora una prima osservazione sorge spontanea. Potremmo dire:
"tutti i soldi e tutte le risorse che sono state impegnate per lo
studio, la ricerca e in particolare per il "Centro Dora", per la
"Dora S.p.a.", che è la società affiliata alla "Tecdis", la quale
si occupa di studio, di ricerca, di individuare quelle che sono le
tecnologie innovative? - ci sorge questo dubbio - ? come sono stati
utilizzati e destinati se, oggi come oggi, l'ENEL lamenterebbe
problemi di qualità tecnologica inerenti forniture di questo tipo,
tant'è che è in fase di stallo la produzione di "display"".
Vi sono poi altre commesse, la più importante è quella della
"Vitaminic", di un gruppo spagnolo che si occupa di telefonia e che
è il principale cliente di "Tecdis". Sulla prima e sulla seconda
fornitura non ci sono stati problemi, ve ne sarebbero ora sulla
terza fornitura, anche qui, legati all'aspetto qualitativo; quindi
l'aspetto qualitativo vogliamo collegarlo, se non direttamente,
comunque collegarlo alla "Tecdis" attraverso la sua società
affiliata, che è la "Dora S.p.a.", fra l'altro controllata da una
multinazionale di tutto rispetto, che è la "STMicroelectronics",
controllata al 100%.
Vi sono, inoltre, tutta una serie di situazioni di disagio, che
elenchiamo di seguito. I pagamenti degli stipendi sono sempre in
ritardo, molte volte la produzione rallenta e alcune volte si ferma
a causa della mancanza di materiale, pur essendoci ordini in
portafoglio, secondo quanto dichiarato dallo stesso titolare
dell'azienda; pare che diversi fornitori siano stufi di certi
pagamenti in ritardo e inviino la merce solo dopo bonifico. Molte
volte, per risparmiare, le materie prime che vengono acquistate per
la produzione sembra che siano di qualità scadente: questo si
ripercuote sul prodotto finito e si collega con il discorso che
facevo prima, con conseguente scarto di materiale e lamentele da
parte degli acquirenti. Sull'esposizione finanziaria, che sembra un
problema diffuso anche per una certa indisponibilità degli istituti
di credito, come aveva segnalato l'Assessore nella scorsa seduta?
l'esposizione finanziaria dell'azienda oscilla su una cifra
piuttosto elevata.
Il ricorso all'intervento di "Aosta Factor" per soddisfare le
esigenze di liquidità è ormai all'ordine del giorno. Sul fatto che
non stiano pagando l'affitto dell'immobile della Regione, lo
abbiamo rilevato da più di un'interrogazione presentata allo stesso
Assessore sull'utilizzo degli immobili regionali, fra questi anche
la "Tecdis", che quindi è morosa per quanto riguarda il pagamento
dei canoni di affitto. Sempre in riferimento agli aspetti della
tecnologia e dell'innovazione, ad esempio il polarizzatore liquido,
che sembrava essere uno dei punti di forza di questa tecnologia
avanzata di "Tecdis", acquistato da circa 2 anni, non risulta
essere mai stato usato. Le ragioni qui elencate vanno anche a
ripercuotersi su quelli che sono i rapporti interni; ad esempio,
alcuni dirigenti, pur essendo in pensione, mantengono lauti
incarichi di consulenza; gli stessi sindacati in maniera più o meno
esplicita hanno chiesto di utilizzare personale interno per
economizzare, quindi una soluzione che viene addirittura proposta
dai sindacati. Sul fatto che 2 componenti del Consiglio di
amministrazione avrebbero dato le dimissioni prima di Natale,
cambiando anche l'assetto amministrativo, non si sa per quali
ragioni, comunque si è creato uno smottamento a livello di
"management" interno.
Sono queste, in sintesi, le ragioni che ci inducono a chiedere
all'Assessore quali considerazioni esprime su questa situazione;
situazione che, peraltro, la stessa Giunta aveva dichiarato di
"grave crisi" con una deliberazione dell'ottobre 2002, la quale si
riferiva in particolare alla "Dora S.p.a." e che definiva l'attuale
situazione finanziaria dell'impresa "critica e finanziariamente da
tenere sotto controllo". Situazione finanziaria che penso
l'Assessore abbia monitorato e sulla quale gli interventi che
abbiamo definito "assistenziali" nei confronti di questa realtà,
non sembra abbiano prodotto i risultati auspicati.
È vero che il momento congiunturale è difficile, però, se
facciamo un ragionamento sulla qualità - ovvero dobbiamo puntare su
nicchie di qualità e investire in direzione di ricerca e
innovazione, perché questa è la sfida del futuro, come è stato
dichiarato dallo stesso Amministratore delegato, rivolta
soprattutto alle multinazionali giapponesi - mi sembra di poter
dire che i risultati, alla luce di certe informazioni che ci sono
pervenute, non siano quelli finora attesi.
Con questa interpellanza poniamo i 3 quesiti che sono qui
elencati e, in particolare, quali sono gli eventuali intendimenti
della Giunta in materia. Con
"eventuali intendimenti"
non
vogliamo alimentare quello che è il circuito assistenzialistico,
che è stato costruito dal 1986 ad oggi, ma vogliamo sapere se,
oltre alle considerazioni che esprimerà, vi sono degli intendimenti
in merito a questa realtà produttiva valdostana.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Innanzitutto vorrei fare una premessa.
Diceva prima il Consigliere Tibaldi che in genere rispondo con
risposte articolate. Ora, il livello di articolazione delle mie
risposte non arriva però a rispondere anche ai quesiti che non sono
posti nell'interpellanza; per cui, su alcune cose, potrò
rispondere, su altre, mi riservo di fare degli opportuni
approfondimenti.
Il Consigliere Tibaldi diceva già una cosa di fondo: ci
troviamo, nel caso della "Tecdis" - che è un caso regionale, ma può
essere generalizzato anche uscendo dai confini della Valle - di
fronte ad una situazione di aziende che, a fronte di una
stagnazione del mercato durata parecchio tempo, hanno possibilità
di espansione sul mercato, ma si trovano in crisi di liquidità con
i problemi precedentemente citati: problemi di pagamento dei
fornitori, di razionamento degli stipendi; si devono centellinare
in qualche modo le risorse, con il rischio di non riuscire a
rispondere appieno a quelle che sono le richieste del mercato. È un
problema generale, rispetto al quale credo sia necessario, come
Regione e come "sistema Paese", individuare e trovare delle
risposte, perché un conto è l'azienda decotta che non ha mercato,
altro conto è invece l'azienda che ha mercato e ha difficoltà di
risposta del mercato, proprio conseguentemente a problemi di
carattere finanziario, quindi non di carattere tecnologico o di
mercato.
Per venire alle risposte specifiche, aggiungo anche che,
rispetto alla "situazione Tecdis", ci sono ricorrenti incontri con
le organizzazioni sindacali, e fra le stesse è l'amministratore
delegato dell'azienda, per cui direi che è un caso che viene
seguito con particolare attenzione.
Questa azienda, come è noto, opera nel settore dei "display" a
cristalli liquidi, ed essendo l'unico produttore europeo, cerca di
orientarsi verso nicchie di mercato, quindi un mercato
monopolizzato dai colossi giapponesi, coreani e taiwanesi, e di
trovare delle soluzioni di mercato che siano confacenti alle due
dimensioni e ai propri livelli tecnologici. Il mercato oggi
richiede delle specifiche che vanno, rispetto alla possibilità di
avere dei "display", a consumi ridotti, riduzione degli spessori,
un "design" compatto, "full color", quindi avere un prodotto che
sia non di massa, ma un prodotto di nicchia. Sono stati attivati
dei progetti di ricerca, uno è stato citato dal Consigliere
Tibaldi, che è quello del "TCF" - Thin Cryptallized Film, detto
"polarizzatore liquido" -, progetto rispetto al quale "Tecdis"
intende raggiungere sia gli obiettivi prefissati, sia ampliare
l'attività in settori diversificati, quindi dai tradizionali
settori di "automotive" e telefonia, per andare nei settori della
strumentazione nautica e nel settore degli elettrodomestici.
Come dicevo prima, questa azienda ha subito la crisi che ha
interessato il settore dell'elettronica a partire dal 2001; in ogni
caso, questa azienda ha avuto il periodo peggiore nella propria
situazione produttiva e occupazionale all'inizio dello scorso anno,
poi ha avviato una fase che segna un'inversione di tendenza. Al 31
gennaio 2004 i dipendenti di questa azienda in Valle d'Aosta sono
321, di cui 226 operai, 94 impiegati e 1 dirigente; nel panorama
delle industrie valdostane è quindi un'industria di rilievo.
Qui si parla del "portafoglio esplosivo"; non so se sia
esplosivo, soprattutto non penso sia esplosivo nel senso in cui
ironicamente faceva riferimento il Consigliere Tibaldi, ma direi
che "Tecdis" ha iniziato ad avere un portafoglio ordini sufficiente
a partire dalla fine del 2002 ed è riuscita a tradurlo in fatturato
dal giugno 2003, in particolare grazie all'introduzione in
produzione di nuovi "displays" a colori. Il periodo peggiore - mi
correggo - non è stato il primo semestre 2003, ma è stata la fine
del 2002. Il fatturato del secondo semestre 2003 è stato pari a 26
milioni di euro, con un incremento del 33% rispetto al primo
semestre; il fatturato di gennaio e febbraio 2004 è stato di
8.879.000 euro, con un incremento dell'85% rispetto allo stesso
periodo del 2003. Il portafoglio ordini al 1° marzo 2004 è di
32.445.000 euro con una copertura di oltre 6 mesi; quindi, dal
punto di vista degli ordini, come dicevo, siamo in una situazione
tranquilla.
Sull'azienda pesano le perdite pregresse, e la stessa crescita
del fatturato determina un fabbisogno finanziario molto elevato,
che potrebbe essere superato favorendo l'intervento di investitori
finanziari e/o industriali, anche al fine di rafforzare la politica
degli investimenti. A questo riguardo, gli interventi fatti dalla
Giunta regionale non direi che siano interventi di carattere
assistenzialistico: non credo infatti si possano definire tali gli
interventi sul piano della ricerca, del miglioramento tecnologico
nell'azienda. Sappiamo bene che ci troviamo ad operare all'interno
di norme comunitarie, nazionali e regionali, che escludono
possibilità di interventi di questo genere, i quali, oltre ad
essere assolutamente infruttuosi, sono del tutto inopportuni.
Vorrei sottolineare come, in particolare nel settore della ricerca,
siano stati finanziati negli ultimi anni 3 piani, a valere sulla
legge regionale n. 84/1993, con l'erogazione di contributi per euro
3.348.945, in base all'ammontare delle spese ritenute
ammissibili.
Il Consigliere Tibaldi ha posto poi tutta una serie di
questioni. Nel passato il Consigliere Tibaldi mi ha detto che, per
un certo periodo, avevo svolto le funzioni di amministratore
delegato della "Cogne"; adesso, con mio rammarico, mi vedo
retrocesso a responsabile della qualità della "Tecdis"! Negli
incontri che abbiamo avuto con l'Amministratore delegato della
società e in presenza delle organizzazioni sindacali, in cui
venivano fatte presenti tali questioni legate all'insufficiente
qualità di alcune produzioni rispetto alle questioni delle
dimissioni del Consiglio di amministrazione, le risposte date
andavano nella direzione di dire che, per quanto riguarda i
problemi di qualità, questi si sono riscontrati nella fase di avvio
di un nuovo prodotto. Adesso non chiedetemi di citarlo a memoria,
ma queste erano le risposte che l'Amministratore delegato aveva
fornito di fronte alle organizzazioni sindacali, sulle quali esse
avevano manifestato la loro condivisione.
Per quanto riguarda le dimissioni avvenute nel Consiglio di
amministrazione, non ricordo se ne sia dimesso uno o due, ma credo
che ciò faccia parte di un normale avvicendamento, non siamo di
fronte "alla fuga di Caporetto" dal Consiglio di amministrazione
della "Tecdis"!
Rimane questo problema di difficoltà sul piano finanziario: è un
problema generale che affronta questa azienda, di fronte ad una
possibilità di ripresa del mercato e ai vincoli che vengono posti
dall'attuale sistema del credito, il quale non ha strumenti, oggi,
per affrontare queste cose.
L'intendimento della Giunta regionale è quello anzitutto di
favorire le imprese che intendono migliorare le proprie condizioni
dal punto di vista tecnologico e della ricerca; si cerca di fare in
modo che ci sia una partecipazione al capitale da parte di un
"partner" industriale di rilievo internazionale - uno dei problemi
di "Tecdis" è quello di fare accordi con partner internazionali che
operano nel settore -, il discorso della società di ricerca "Dora"
andava proprio in questa direzione. In secondo luogo, c'è anche la
disponibilità a finanziare progetti di ricerca, per i quali, nel
prossimo triennio, per quanto riguarda le nuove tecnologie, è
previsto un impegno di spesa di euro 1.680.000.
Infine, per quanto riguarda l'insediamento di "Dora", questa,
attualmente insediata nello stabilimento di "Tecdis", si trasferirà
nella "Pépinière" di Aosta: questo centro di ricerca della
"STMicroelectronics" potrà essere un ulteriore elemento di
valorizzazione della società, anche perché le ricadute della
ricerca industriale che verrà sviluppata in questo settore potranno
essere utilizzate da "Tecdis". Il "caso Tecdis" è un caso
emblematico di una situazione in cui ci sono possibilità di
sviluppo, ma che cozzano con problemi di carattere finanziario.
Siamo disponibili per la prossima interrogazione.
Président - La parole au Conseiller Tibaldi.
Tibaldi (CdL) - Non voglio ridurre l'ottimismo dell'Assessore e
non voglio essere colui che porta una nota di pessimismo ad
un'analisi che penso sia anche verosimile, così come l'ha impostata
l'Assessore, anche se è necessario soffermarsi su un aspetto che, a
nostro avviso, è strategico per un'azienda come la "Tecdis".
Già ieri la "Tecdis" puntava sull'innovazione tecnologica, sulla
capacità di arrivare prima degli altri in nicchie di mercato dove
la competizione con soggetti, in particolare con giganti dell'Asia
orientale, è molto accentuata. Una competizione che era più volte
riportata anche da importanti organi di informazione, come "Il Sole
24Ore", che titolava: "Tecdis in gara con i giapponesi". Oggi,
sullo stesso giornale, leggiamo che nel "business" dei contatori,
l'ENEL ha stretto un accordo di "partnership" con IBM. Speriamo che
tra i fornitori di IBM ci sia anche la piccola azienda valdostana,
la quale ha fornito a suo tempo partite importanti di "display" per
i contatori, e poi tale produzione è caduta in fase di stallo.
L'azienda ha sopperito con altri clienti, però rimane un aspetto
sul quale non possiamo assolutamente permetterci di commettere
distrazioni: l'aspetto che la qualità del prodotto deve essere
monitorata con attenzione, nel senso che, secondo le informazioni
raccolte da noi, ci sarebbero problemi di qualità tecnologica
inerenti alcune forniture e quindi lamentele da parte di alcuni
clienti.
Se questa è la premessa, le risorse ingenti finalizzate allo
sviluppo di una società come "Dora S.p.a." per la ricerca e lo
studio di prodotti innovativi, meritano una riflessione, perché se
non vogliamo parlare di "assistenzialismo", possiamo parlare di
"ingente destinazione" o "impegno finanziario" della Regione Valle
d'Aosta o di Finaosta a favore di "Dora S.p.a.", per avere quello
scatto in più rispetto ai "competitor" giapponesi o dell'Est
asiatico, e quindi essere propulsiva anche su un mercato tanto
difficile. Non ci sembra che in questo momento la "Tecdis" abbia
questa spinta propulsiva, per far fronte a questa concorrenza
spietata.
Lei ci ha parlato di un portafoglio ordini importante, non ha
usato il termine "esclusivo" che ha invece utilizzato il titolare
dell'azienda; speriamo che esclusiva non sia poi la situazione! È
auspicabile che certe difficoltà finanziarie vengano affrontate con
raziocinio anche da chi sovrintende a questa importante realtà
industriale, perché alcuni di quei punti che leggevo in premessa,
stanno ad indicare come ci siano delle voci contraddittorie; da una
parte, si lamenta la carenza di liquidità, dall'altra, sembra che
ci siano incarichi di consulenza che non hanno giustificazione
alcuna e criticati dagli stessi sindacati. Il polarizzatore liquido
doveva essere la "punta di diamante" di una serie di investimenti
in termini di ricerca, di cui si parla già da 3 anni a questa
parte, ma del polarizzatore liquido nessuno sa più nulla e nessuno
lo ha visto funzionare! Quello che doveva essere il nucleo della
produzione tecnologica di "Tecdis" è rimasto dimenticato!
Alla luce di queste osservazioni, lei ci dice che il motivo per
cui oggi la "Tecdis" versa in crisi di liquidità è che deve
ripianare i deficit di bilancio del passato. È una tesi anche
plausibile, però è una tesi che non può essere portata avanti
all'infinito, anche perché, se i dati che oggi ci propone avranno
una conferma con degli ordini che si verificheranno nel corso del
2004, è indispensabile che le sorti di questa azienda si
risollevino con una certa celerità.
Prendiamo atto di quelle che sono state le sue osservazioni, ci
siamo annotati alcuni appunti; la nostra interpellanza si inserisce
in quel quadro di monitoraggio che regolarmente facciamo
sull'industria valdostana, nell'auspicio che a certe "parole
esplosive" corrispondano fatti non diciamo altrettanto esplosivi,
ma quanto meno coerenti con le aspettative della comunità
valdostana che lavora presso questo stabilimento e ha anche
impegnato risorse rilevanti a favore della creazione e dello
sviluppo di questo importante stabilimento valdostano.
