Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 665 del 27 giugno 1984 - Resoconto
OGGETTO N. 665/VIII - INTERVENTI REGIONALI PER LA CONCESSIONE
DI MUTUI AGEVOLATI PER FAVORIRE LO SVILUPPO DELL'EDILIZIA
RESIDENZIALE -(Interpellanza).
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERRELLANZA
La legge 5/5/1983 n. 31 prevede la concessione di mutui
agevolati per favorire lo sviluppo dell'edilizia residenziale con
un primo finanziamento biennale 1983/84 di lire 2 miliardi, di cui
un miliardo per il primo semestre '83, lire 500
milioni per
il 2° semestre '83 e lire 500 milioni per il 1° semestre
1984.
Mentre sta per scadere questo primo programma di intervento,
appare opportuno fissare un bilancio approssimativo della legge
alla luce dei finanziamenti richiesti ed usufruiti, bilancio che
non sembra molto soddisfacente.
I risultati già definitivi relativi al primo semestre 1983
mostrano infatti che è rimasta inutilizzata una parte cospicua dei
finanziamenti destinati, benché le richieste iniziali fossero state
superiori alla quota disponibile.
Per il secondo semestre 1983 sono risultate idonee nella
graduatoria provvisoria 73 richieste per l'acquisto, mentre i
finanziamenti previsti sono sufficienti solo per 33, e 38 richieste
per la ristrutturazione o il recupero, a fronte di finanziamenti
possibili per 44. Alla luce dell'esperienza relativa al primo
semestre '83 è facile presumere che, in mancanza di correttivi,
anche per tale semestre il numero dei richiedenti si ridurrà
drasticamente al momento della graduatoria definitiva e ci sarà una
ulteriore quota di finanziamenti inutilizzati.
I motivi principali che impediscono ai numerosi richiedenti di
portare a termine il soddisfacimento del loro bisogno appaiono, al
momento essenzialmente tre:
a) in un primo luogo,
coloro che nella graduatoria
provvisoria risultano al di fuori della quota di finanziamento
predeterminata non si sentono affatto garantiti su una futura
assegnazione del mutuo, perchè questa resta subordinata al recesso
dei primi classificati e
ad un eventuale storno dei fondi
che la
Giunta si riserva di effettuare a posteriori, ai
sensi del 3° comma dell'art. 2 della legge: per tali motivi essi
preferiscono di solito non assumersi l'onere di un atto preliminare
di compravendita dell'alloggio o quello dell'acquisto di un'area,
requisiti previsti dal 2° e 3° comma dell'art. 9;
in secondo luogo, la lungaggine delle procedure previste dalla
legge (basti pensare che non sono stati ancora assegnati i mutui
relativi al primo semestre 1983) fa perdere occasioni che erano
possibili all'atto della presentazione delle domande oppure incide
notevolmente, in termini di interessi, sugli impegni onerosi
assunti; in terzo luogo, l'ammontare massimo del mutuo previsto dal
1° comma dell'art. 3 (44 milioni) appare largamente esiguo rispetto
al costo di mercato di un alloggio, sia per l'acquisto che per la
nuova costruzione, e privilegia solo le categorie che hanno a
disposizione risparmi personali elevati o possono permettersi
l'onere di un doppio mutuo; la correlazione prevista in tal caso
con la legge 5 agosto 1978 n. 457 non tiene conto del fatto che la
costruzione di alloggi mediante cooperative, usufruendo di altre
agevolazioni ed economie di scala, ha costi molto più bassi di
quelli esistenti sul libero mercato.
Alla luce di tali considerazioni, i sottoscritti Consiglieri
regionali del Gruppo socialista Liborio Pascale, Gianni Torrione e
Lilliana Breuvé
INTERPELLANO
l'Assessore regionale competente al fine di
conoscere:
se è intenzione della Giunta regionale finanziare un nuovo
programma di intervento della legge, a partire dal 2° semestre
1984;
in caso affermativo, se è intenzione della Giunta regionale
rivedere alcune norme di tale legge, soprattutto per quanto
riguarda: la garanzia dell'assegnazione del mutuo a tutti i
richiedenti ritenuti idonei ed inclusi nella graduatoria
provvisoria, alla sola condizione che presentino la dovuta
documentazione; lo snellimento delle procedure e dei tempi di
assegnazione del mutuo; l'elevazione dell'ammontare massimo del
mutuo stabilito dal 1° comma dell'art. 3, fermo restando il limite
del 4° comma dello stesso articolo;
se, nel frattempo, non si ritiene opportuno informare tutti
coloro che sono stati inclusi nella graduatoria provvisoria del 2°
semestre 1983 e coloro che hanno richiesto il finanziamento per il
1° semestre 1984, che sarà garantita a tutti gli idonei
l'assegnazione del mutuo, vuoi attraverso lo storno dei
finanziamenti rimasti inutilizzati nel primo semestre 1983, vuoi
attraverso la variazione delle quote per settore prevista dal 3°
comma dell'art. 2.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Questa interpellanza che è molto lunga,
intende affrontare il problema della casa, problema che comunque
interessa una grande parte della popolazione.
L'anno scorso, proprio nel periodo pre-elettorale fu approvata
la legge n° 31
per i mutui agevolati a favore dei privati.
Questa legge prevedeva un primo finanziamento biennale di lire 2
miliardi con scadenza al 30
giugno 1984;
siamo quindi
alla fine di questo primo finanziamento, per cui si può almeno
tentare un bilancio di quella che è stata l'operatività della
legge.
Dalle notizie di cui io sono in possesso, sembra che questo
bilancio non sia molto lusinghiero. Infatti noi abbiamo già i
risultati definitivi relativi al primo semestre '83,
dai
quali risulta che è rimasta inutilizzata una parte importante di
quelli che erano stati i finanziamenti previsti. Questo non è
dovuto al fatto che mancassero le richieste, perchè le richieste
sono sempre state superiori ai finanziamenti. Anche nel secondo
semestre '83
vediamo che, almeno per quanto riguarda
l'acquisto, le richieste inserite nella graduatoria provvisoria
sono 73 mentre invece i finanziamenti sono sufficienti solo per 33.
E' quindi prevedibile che anche per questo secondo semestre si
arriverà al momento della graduatoria definitiva ad avere un'altra
quota di finanziamenti inutilizzata.
Questo per una serie di motivi: noi ne abbiamo individuati tre,
che vogliamo sottoporre all'attenzione dell'Assessore e della
Giunta. Il primo riguarda il fatto che, quando si compila la
graduatoria provvisoria di coloro che possono accedere al
finanziamento, una parte di coloro che sono inseriti nella
graduatoria possono accedere al finanziamento solo in caso di
rinuncia di quelli che precedono. Però succede che l'Ufficio
richiede a tutti quelli inseriti nella graduatoria i documenti
necessari per accedere poi al mutuo, cioè l'atto preliminare di
compravendita in caso di acquisto o l'atto di acquisto dell'area in
caso di costruzione in proprio. Evidentemente la persona che è
inserita nella graduatoria provvisoria all'ultimo posto non ha
alcuna garanzia di poter accedere al mutuo, sapendo che è
all'ultimo o quanto meno agli ultimi posti della graduatoria e
pertanto non si assume l'onere di un atto preliminare di
compravendita o di acquisto di un'area. Quindi una parte dei
richiedenti automaticamente si autoesclude perchè non ha queste
garanzie. Succede poi che alcuni dei primi in graduatoria a loro
volta per diversi motivi si autoescludono e chiaramente rimangono
dei finanziamenti inutilizzati.
Il secondo motivo è rappresentato dalla lungaggine delle
procedure. Già la legge predispone dei tempi, che mi pare arrivino
ad otto mesi, se poi a questo si aggiunge la lungaggine che è
congenita nella burocrazia e nello stesso Ufficio che, mi pare,
risulti ridimensionato rispetto alle incombenze, ne deriva una
perdita di incentivo ed iniziativa da parte dei richiedenti. Il
terzo motivo, che ci pare importante, è l'ammontare massimo del
mutuo che è previsto dalla legge di lire 44 milioni. E' un
ammontare un po' esiguo rispetto ai costi di mercato e fa
riferimento allo stesso mutuo concesso dalla legge 457 alle
cooperative. Chi costruisce il proprio alloggio in cooperativa
usufruisce di altre agevolazioni, per cui il costo totale
dell'appartamento è inferiore a quello acquistato al libero
mercato, dove sappiamo quali possono essere i prezzi.
Evidentemente, mantenere il mutuo a questo livello significa anche
privilegiare determinate categorie che possono avere a disposizione
fondi non indifferenti o che possono accedere anche a due o tre
mutui per acquistare un alloggio.
Fatte queste considerazioni noi vorremmo sapere intanto se,
esaurito questo primo intervento, c'è l'intenzione da parte della
Giunta regionale di programmare un nuovo intervento finanziario a
partire dal 1° luglio 1984, e se c'è anche l'intenzione di rivedere
i meccanismi della legge, perlomeno quei meccanismi che si sono
rivelati insufficienti. Poiché si è appurato che ci sono dei
finanziamenti inutilizzati già dal 1° semestre '83 chiediamo di
utilizzarli cercando di accontentare il numero massimo possibile di
coloro che hanno fatto domanda nel 2° semestre 1983, e di coloro
che stanno facendo domanda per il 1° semestre '84 dando la garanzia
dell'assegnazione del mutuo a tutti coloro che hanno presentato la
domanda indipendentemente dai parametri fissati nella legge.
PRESIDENTE:
Ha chiesto la parola l'Assessore ai Lavori
Pubblici Chabod; ne ha facoltà.
CHABOD (D.C.):
Nel secondo semestre '84 non è stata
rifinanziata la legge 5 maggio 1983 n. 31 per mancanza dei fondi
necessari alla copertura della spesa. Nuovi stanziamenti potranno
essere previsti solamente a partire dal bilancio dell'anno
1985.
Vi è anche l'intenzione, riferendomi al punto successivo della
vostra interpellanza, di riesaminare la legge apportando, nei
limiti consentiti dalla normativa nazionale, dai vincoli imposti
dagli stessi circuiti di credito, e, alla luce dell'esperienza
acquisita con l'attuazione della legge stessa, tutte le modifiche
possibili per snellire le procedure di assegnazione dei mutui
soprattutto per quanto riguarda il settore dell'acquisto.
Per quanto riguarda invece la garanzia dell'assegnazione del
mutuo a tutti i richiedenti ritenuti idonei, faccio presente che
ciò non è facilmente attuabile. Infatti non è possibile
preventivare la spesa da finanziare se non dopo aver istruito quasi
tutto l'iter procedurale, fino alla formazione della graduatoria
provvisoria e ancor meglio dopo la graduatoria definitiva.
Solamente allora è possibile quantificare, e quindi approvare, la
spesa necessaria. Altrimenti si allungherebbero ancora di più i
tempi di attuazione poiché la spesa rischierebbe di dover essere
inserita nel bilancio dell'anno successivo.
Sulla vostra proposta di elevare l'ammontare del mutuo, posso
portare un esempio: se il costo fosse elevato a £. 70.000.000 al
tasso agevolato attuale del 10% graverebbe sul mutuatario nella
misura di £. 750.000 mensili circa. In un bilancio familiare
medio-basso sarebbe un peso eccessivo. Per quanto riguarda la
variazione di quota per settore, oppure lo storno dei finanziamenti
rimasti inutilizzati nel primo semestre '83, c'è un residuo
sufficiente per finanziare circa 43 richieste di mutuo. E' mia
intenzione, appena sarà approvata la graduatoria definitiva del 1°
semestre 1983 da parte della Giunta regionale, forse già venerdì
prossimo, di chiedere alla Giunta stessa la possibilità di spostare
i finanziamenti residui per i semestri successivi e, solamente se
ciò sarà accettato, si potrà esaminare la possibilità di poter
informare i richiedenti ai quali sarà garantita, se idonei,
l'assegnazione del mutuo.
Volevo dire ancora all'amico Pascale che noi chiediamo a tutti
quello che ho detto prima, perchè in Commissione ci troviamo in
grosse difficoltà: molti richiedenti il mutuo hanno alloggi che
superano i 95 mq., oppure, a volte, si affidano a dei tecnici che
non portano i documenti necessari in tempo o non seguono abbastanza
meticolosamente le pratiche.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Mi pare che per alcune risposte posso
dichiararmi soddisfatto, perchè l'Assessore ha riconosciuto che la
legge, per quanto riguarda lo snellimento delle procedure, va
rivista e ha promesso che farà, dopo l'approvazione della Giunta,
lo storno dei finanziamenti, in modo da impegnare i fondi non
utilizzati nel 1° semestre del 1983.
Le perplessità riguardano l'elevazione del mutuo, perchè è vero
che l'esempio dei 70.000.000 e elevato, però da 44.000.000 a
70.000.000 ci possono essere delle vie di mezzo. Io penso che
l'ammontare di 44 milioni debba comunque essere rivisto, perchè
altrimenti l'acquisto dell'alloggio da parte di molti richiedenti
diventa difficile.
Non posso dichiararmi soddisfatto è là dove dice che per il 2°
semestre 1984 non si prevede nulla per mancanza di fondi. Insomma,
io non credo che ci sia una mancanza di fondi a livello regionale.
Come si fa a dire che mancano i fondi per finanziare la legge a
partire dal 1° luglio, quando c'è un avanzo di amministrazione di
152 miliardi?
