Classificazione
ASSISTENZA SANITARIA E OSPEDALIERA
Presidio ospedaliero
ENERGIA
Risparmio energetico e fonti alternative



Oggetto del Consiglio n. 463 del 25 marzo 2021 - Resoconto
OGGETTO N. 463/XVI - Interpellanza: "Analisi dei costi e dei
benefici relativi all'adesione al multiservizio tecnologico MIES 2
di Consip per l'efficientamento energetico dei presidi ospedalieri
regionali".
Bertin (Presidente)
- Punto n. 50 all'ordine del giorno.
Per l'illustrazione, la parola al consigliere Manfrin.
Manfrin (LEGA VDA) -
Trattiamo, come abbiamo fatto poco
fa, di un servizio che è completamente differente rispetto a quello
di cui si parlava nella scorsa interpellanza ed è un servizio
diciamo interno all'USL. Questo progetto MIES 2 di Consip appunto
riguarda l'efficientamento energetico dei presidi ospedalieri
regionali. Di cosa si tratta? Il progetto è lungo e articolato,
riguarda la struttura complessa tecnica, ovvero una squadra o due
squadre con professionalità quali conduttori, manutentori ed
elettricisti che dovrebbero cambiare mansione. Ricordate bene
queste tre mansioni perché adesso le risentirete presto.
Abbiamo preso nota su questa vicenda del primo documento datato
11 dicembre 2019 nel quale la Direzione dell'USL ipotizza di
aderire a un accordo con Edison denominato "Convenzione Consip MIES
2", che dovrebbe trattare l'efficienza energetica e la
manutenzione. Si ipotizza in questo primo momento per concretizzare
questa convenzione di far passare 7-8 operatori, quelli che abbiamo
detto prima assunti dalla Regione, alla società Edison dove si
specifica che non si occuperanno di antincendio e non lavoreranno
su turni. Le organizzazioni sindacali formulano una serie corposa
di rilievi su questa riorganizzazione, che evidentemente ha fatto
desistere da questa soluzione la Direzione proponente. Arriviamo
quindi a una nuova riunione sindacale del 28 gennaio 2020 dove
viene ipotizzata una ricollocazione degli operai, ricordo
conduttori, manutentori ed elettricisti presso la Struttura
complessa di coordinamento e distribuiti fra Beauregard e Parini,
qualcuno a fare
front-office
, qualcuno in portineria,
qualcuno a occuparsi di logistica, evidenziando che si sarebbero
occupati in nuove mansioni ma avrebbero mantenuto la qualifica
antincendio. Non capisco esattamente per quale motivo un
elettricista o un manutentore dovrebbe andare a fare portineria
visto che sono stati assunti con una qualifica nettamente
differente e infatti anche in quell'occasione alcuni sindacati
esprimono serie perplessità. Nonostante queste perplessità, la
proposta viene confermata in un documento del 17 febbraio 2020
denominato "Progetto di riorganizzazione personale addetto alla
manutenzione impianti". In questo documento si esprime il vantaggio
che l'adesione al progetto in oggetto possa portare benefici
all'azienda perché farebbe in modo che la gestione delle macchine,
impianti di produzione e distribuzione di energia termica e
frigorifera venisse messa in capo a Edison senza addurre altre
motivazioni dicendo che bisognava a questo proposito riorganizzare
il personale. La domanda è: ma per quale motivo se faccio una
convenzione per questo tipo di fornitura, devo riorganizzare il
personale? Non capisco esattamente quale sia la correlazione.
Comunque, al netto della correlazione, per questo motivo 14
operatori dovrebbero essere sgravati dalle funzioni manutentive per
le quali sono stati assunti, a parte quella antincendio, e assumere
quelle per le quali non sono stati assunti: portineria e logistica,
il tutto evidentemente si fa sempre più misterioso.
Il 19 febbraio si arriva addirittura a scrivere nero su bianco
le nuove mansioni che questi operatori dovrebbero avere: un
elettricista, per esempio, dovrebbe, secondo il documento
intitolato: "Assegnazioni e funzioni collaterali del personale
antincendio" portare per mezz'ora dalle ore 08:00 alle ore 08:30
del mattino i carrelli con i ferri sterili in sala operatoria, poi
dovrebbe mettersi a disposizione della farmacia fino alle ore 13:30
per le consegne in reparti; poi dalle ore 14:00 alle ore 17:00 fare
tre ore di sopralluoghi tutti i giorni alle porte REI e alle vie di
fuga; poi alle ore 17:00 tornare alla centrale di sterilizzazione
per riportare i ferri chirurgici; poi fino alle ore 19:30
sostituire l'addetto alla sbarra, oppure andare al punto
informazioni per informazioni serali. Questo viene scritto nel
documento di riorganizzazione. Nel turno notturno sempre a un
operatore, che ricordiamo può essere manutentore, elettricista o
conduttore, toccherebbe la presenza alla sbarra e la sorveglianza a
monitor e nel documento si scrive che attualmente l'incombenza
sarebbe così tolta agli attuali addetti, non capisco sinceramente
il motivo. Ancora più strano è il seguito dove si evidenzia che nei
festivi si potrebbero collocare al punto informazioni visto che
attualmente il servizio è scoperto e che questa mancata presenza
causa diverse difficoltà ai visitatori. Si mettono quindi degli
elettricisti a dare delle informazioni nel week-end, non ho capito
qual è il motivo. Vi risparmio quanto è previsto nel Beauregard
dove sempre le persone con le qualifiche che vi ho detto prima
avrebbero dovuto occuparsi del settore oculistico e dello
spostamento dei pazienti in carrozzella.
La trama si infittisce ancora di più leggendo un documento di
incontro con i sindacati dell'8 ottobre 2020 in cui il Direttore
amministrativo magnifica ancora i vantaggi e i risparmi
dell'adesione alla convenzione senza esplicitarli ed esplicitare i
costi, ma ribadendo la necessità di spostare gli operatori delle
squadre togliendo loro le mansioni ma facendo mantenere la
qualifica antincendio, che per la convenzione Consip non può essere
assunta dagli operatori Edison che dovrebbero essere assunti
dall'USL.
Nel nuovo documento del 31 dicembre 2020 intitolato
"Riorganizzazione del personale squadra manutenzione impianti del
settore complesso tecnico" viene ribadita la necessità di spostare
15 operatori per fare posto a quelli di Edison mandandoli a fare
qualcosa per cui non sono stati assunti, portineria, informazioni e
quant'altro, oltre al servizio antincendio impossibile da svolgere
per Edison. Questo stesso concetto viene ribadito in una versione
successiva del progetto datata 4 febbraio 2021 nella quale viene
ancora una volta affermata la necessità di addivenire a una
sottoscrizione di questa convenzione.
Quello che pervade però alla lettura di questi documenti è la
continua sensazione della ricerca spasmodica di un posto dove
collocare i malcapitati tecnici perché qualcuno ha deciso che
questa operazione deve essere fatta. Quello che non riesco a capire
è perché si dovrebbe far fare qualcosa a qualcuno quasi
demansionandolo assunto per fare tutt'altro e soprattutto quali
siano i vantaggi di questa operazione. Volendo vederci chiaro, mi
sono permesso, ovviamente nella mia consueta impudenza, di chiedere
l'analisi costi-benefici di tutta questa operazione perché
immaginavo che questa potesse evidenziare i munifici vantaggi di
quest'adesione, cioè immaginiamo che noi dobbiamo aderire a questo
progetto che non so quanto costi, far assumere 7-8 dipendenti
dall'Edison, prendere queste persone che prima si occupavano della
manutenzione, elettricisti e quant'altro, spostarli a fare
tutt'altro mantenendo in capo però loro le funzioni antincendio
perché bisogna - non ho capito - se togli dal settore far vedere
che non costano più.
Immaginate la mia sorpresa, a fronte di questa richiesta di
accesso atti, quando nella risposta alla richiesta mi è stato
scritto che ad oggi è in corso di formalizzazione l'adesione al
multiservizio tecnologico MIES 2 di Consip, assuntore Edison, per
l'efficientamento energetico dei presidi ospedalieri dell'Azienda
USL Valle d'Aosta e pertanto l'eventuale trasmissione della
documentazione inerente l'analisi costi-benefici potrà essere
effettuata in seguito alla conclusione del procedimento. Non ho
compreso esattamente per quale motivo io non posso venire in
possesso di un'analisi costi-benefici. Se devo fare un'operazione,
evidentemente quest'analisi costi-benefici sarà fatta e se
quest'analisi costi-benefici è stata fatta, non capisco quale sia
il problema nel condividerla con un Consigliere visto che
evidentemente non credo che sia un atto di gara o un documento
secretato, ci saranno dei vantaggi e degli svantaggi di fare questo
tipo di operazione. Non si capisce per quale motivo non mi viene
consegnata, non vorrei che fosse perché quest'analisi
costi-benefici non è stata fatta ma non mi permetto di dire
assolutamente questo e quindi per questo motivo abbiamo presentato
questa interpellanza.
Alla luce dei fatti che ho esposto, quindi chiedo se
quest'analisi dei costi-benefici sia stata fatta, in caso
affermativo a questo punto quali siano i benefici e in caso
negativo se sia intenzione di farla per avere un quadro chiaro di
tutta questa operazione.
Presidente -
Per la risposta, ha chiesto la parola
all'assessore Barmasse.
Barmasse (UV) -
Spero, consigliere Manfrin, di riuscire a
darle qualche risposta, anche se penso che non sarà sufficiente.
Comunque, sentita l'Azienda USL con riferimento ai tre requisiti,
la convenzione Consip MIES 2 prevede un partenariato di sette anni
per l'efficientamento energetico delle sedi.
Il partner privato, cioè l'Edison, si accolla l'acquisto
dell'energia e le spese di manutenzione degli impianti
obbligatoriamente quelli connessi alla produzione di energia
termica, volendo anche quelli di contorno. Il servizio svolto dal
partner privato viene pagato dalla Pubblica Amministrazione con una
quota canone e con una quota contabilizzata in base ai consumi come
da prescrizioni Consip. Edison si obbliga a fare un investimento di
una quota del canone in riqualificazione energetica.
In sintesi, il vantaggio della convenzione per la Pubblica
Amministrazione sta nella riduzione dei costi di approvvigionamento
dell'energia per effetto del miglioramento dell'efficienza nei
processi di produzione e in un investimento di ammodernamento di
macchine e impianti.
L'adesione alla convenzione comporta l'affidamento
dell'operazione di manutenzione degli impianti tecnologici
meccanici antincendio a Edison, di conseguenza viene meno
l'attività manutentiva degli operatori tecnici in turno, squadra
composta appunto da 15 addetti. In caso di adesione i sopracitati
dipendenti saranno trasferiti presso il servizio di prevenzione e
protezione con compiti più estesi di squadra emergenza comprendenti
anche il ruolo di addetti antincendio. L'istruttoria per valutare
la convenienza di aderire alla convenzione è in corso.
È appurato il vantaggio sotto il profilo degli investimenti,
infatti in convenzione sono compresi nel canone l'installazione di
un cogeneratore più prestazionale del 30 percento al Parini, la
sostituzione dei cogeneratori al Beauregard a fine vita tecnica,
l'installazione di un assorbitore al Beauregard, la sostituzione di
una delle tre caldaie al Beauregard.
Quanto sopra è un'esigenza ormai inderogabile tanto più che i
programmi di ampliamento e ristrutturazione dell'Ospedale unico
regionale sono stati ripetutamente rinviati. È stata calcolata la
riduzione dei costi di approvvigionamento dell'energia. È in corso
di valutazione la convenienza sul lato delle spese correnti per la
parte di quota canone su cui gravano i costi della manutenzione
programmata, non appena ultimata, a questo punto l'istruttoria sarà
completa.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
La ringrazio, Assessore, però, come
giustamente anche lei ha riconosciuto, evidentemente i dati che mi
ha fornito mancano di una cifra, cioè in quanto si può quantificare
questo risparmio? Perché se abbiamo delle cifre, evidentemente
abbiamo un'analisi costi-benefici che ha una sua concretezza. Nel
momento in cui non abbiamo una cifra, siamo a dire:
"risparmieremo", però risparmieremo lo dobbiamo verificare se
risparmieremo, non credo sia sufficiente ma ovviamente non è che le
addosso la colpa, immagino che giustamente sia una delle tante cose
che si è trovata sul tavolo ma che ovviamente ha necessità di
essere approfondita.
Lei però mi dice che c'è una seconda parte che è in corso di
valutazione, cioè una parte di questi costi-benefici al netto della
riduzione dei costi che giustamente ha detto di energia è ancora in
valutazione, perché allora si dà per certa e per valida questa
operazione se una parte di questi costi-benefici sono ancora in
valutazione? Questa è una domanda da farsi, effettivamente conviene
oppure no? Questo credo sia un tema importante.
Il secondo tema importante credo sia il chiedersi a questo punto
di 15 dipendenti che attualmente sono assunti all'USL e
continueranno a rimanere dipendenti all'USL, quale sia il vantaggio
di dire: "a questi dipendenti, siccome adesso si occupa Edison -
perché con questo accordo si occupa Edison della manutenzione -
facciamo fare - da quello che mi ha detto lei - meno competenze di
quelle che facevano prima, rimangono come squadra antincendio". Una
persona cioè prima aveva 10 mansioni, se ne ritrova 1 e continua a
venire pagato esattamente come prima, fa gli stessi orari come
prima e quant'altro. È un po' curioso, non credo che questo sia
effettivamente un efficientamento, credo sia un costo avere una
squadra che doveva fare delle operazioni che non fa più.
Io quindi credo che nel calcolo di tutto, considerando che
queste persone continueranno a lavorare per l'Azienda USL, credo
che una valutazione dei costi-benefici debba comprendere tutto: per
esempio, quale sarebbe il costo delle operazioni di efficientamento
se la facessimo noi come Regione Autonoma Valle d'Aosta, se lo
facesse l'USL? Lo sappiamo questo?
Io non sono preventivamente ostile a questa operazione, nessuno
lo è, se viene dimostrato che effettivamente è conveniente, siamo
dispostissimi a dire: bene, se ne guadagna la Pubblica
Amministrazione, siamo tutti felici, ma quest'analisi è stata
fatta? Quanto ci sarebbe costato senza l'intervento di Edison,
delle sue squadre, del suo approvvigionamento di energia, del suo
canone mensile e quanto invece ci costerà dovendo remunerare 15
persone, che praticamente si troveranno a fare solo squadra
antincendio mentre prima facevano altro? O magari che metteremo un
elettricista a fare il portiere, a guardare i monitor o a portare
gli attrezzi in sala operatoria. Qual è il valore di
quest'operazione? A me sembra curiosa e mi sembra curiosa perché
lei mi dice che giustamente sono ancora in corso delle valutazioni,
però questo ovviamente non traspare dai documenti che arrivano ben
dall'11 dicembre 2019. Se nel 2021 stiamo ancora facendo le
valutazioni, perché a dicembre 2019 già si parla di questa
operazione?
Le valutazioni costi-benefici vanno fatte prima di aderire a un
qualsiasi bando, non dopo, non durante. Mi capisce Assessore? È un
ragionamento che faccio per cercare di comprendere quale sia la
genesi di questa scelta. È giusto, lei se l'è trovata sul tavolo,
cerchi di capire, le faccio un'esortazione per quanto posso, quale
sia la genesi, quali siano le motivazioni che portano una parte
della Direzione o quant'altro a voler concretizzare questa
operazione.
Quando avrà la risposta, mi auguro che la possa condividere con
tutta l'Aula, io ovviamente continuerò a chiedere informazioni su
questo tema e vedremo effettivamente se questa operazione sarà
efficace, porterà dei vantaggi alla nostra Amministrazione
regionale oppure no.
Presidente -
Sospendiamo un quarto d'ora per il cambio
d'aria.
La seduta è sospesa dalle ore 17:04 alle ore 17:29.
