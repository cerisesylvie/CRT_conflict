Classificazione
ATTIVITÀ CULTURALI
DEMANIO E PATRIMONIO REGIONALE
TURISMO E INDUSTRIA ALBERGHIERA



Oggetto del Consiglio n. 1037 del 17 novembre 2021 - Resoconto
OGGETTO N. 1037/XVI - Interpellanza: "Studio delle ipotesi di
utilizzo a fini turistici e museali dell'immobile "Grandze" presso
il Castello di Aymavilles".
Bertin (Presidente) -
Siamo all'interpellanza n. 22. Per
l'illustrazione, ha chiesto la parola la consigliera Foudraz a cui
passo la parola.
Foudraz (LEGA VDA) -
La presente iniziativa nasce appunto
a seguito di un comunicato stampa del 2 novembre dell'Assessorato
dei beni culturali con il quale si comunicava l'apertura del
Castello di Aymavilles in occasione del periodo natalizio 2021 e
nello specifico si citava appunto di un'apertura straordinaria per
il periodo dal 22 dicembre al 9 gennaio della struttura restaurata
i cui lavori sono durati circa un ventennio e attesa da tantissimi
anni da tanti Valdostani e non solo.
Sicuramente è una bellissima iniziativa che porterà un notevole
afflusso di visitatori che però, ahimè, cade in concomitanza con i
famosi mercatini di Natale organizzati nel centro storico della
città di Aosta, mercatini suggestivi e in una cornice eccellente,
tanto da richiamare numerosi visitatori e interi pullman
provenienti da fuori Valle.
Per evitare quindi di distogliere pubblico su una manifestazione
così articolata che ha comunque richiesto l'esborso di somme
piuttosto rilevanti per la sua organizzazione anche da parte
dell'Amministrazione regionale, come peraltro anche
l'organizzazione dell'apertura del Castello di Aymavilles, sarebbe
stato sicuramente più proficuo prevedere l'evento dell'apertura del
Castello in altro periodo proprio per evitare sovrapposizioni di
manifestazioni importanti effettuate contemporaneamente. Sarebbe
sicuramente stata una soluzione ottimale quella che lei stesso,
Assessore, aveva prospettato nel corso di un'iniziativa presentata
a gennaio dove diceva che l'apertura del Castello sarebbe avvenuta
nel corso dell'autunno 2021.
Anche nella stagione estiva assistiamo purtroppo a un
sovrapporsi di manifestazioni, spesso ci sono fine settimana in cui
ci sono talmente tanti eventi in diverse località valdostane che
per finire non c'è sempre un ritorno di utenti proprio perché c'è
troppa dispersione. Sarebbe quindi sicuramente interessante pensare
a un'organizzazione più studiata, occorrerebbe avere una visione di
insieme di tutte le manifestazioni in maniera tale da non lasciare
settimane o stagioni scoperte ed evitando invece sovrapposizioni di
manifestazioni rilevanti che disperdono troppo i visitatori, anche
influendo sull'aspetto economico degli eventi.
Nel mese di febbraio, precisamente nel Consiglio del 10
febbraio, avevo presentato un'interpellanza nella quale chiedevo
quale fosse l'utilizzo, ai fini turistici e museali, dell'immobile
a fianco del Castello, l'immobile denominato La Grandze, e la
tempistica della sua fruizione. La risposta che mi fu data sempre
da lei, Assessore, era che le ipotesi di utilizzo e di gestione
dell'edificio si erano più volte discusse con le diverse strutture
regionali, quali la Soprintendenza, il Dipartimento
dell'agricoltura, la Gestione del patrimonio immobiliare, e si era
ancora in una fase di elaborazione di una precisa definizione di
fruizione della struttura, struttura che ricordo essere stata
terminata nel 2006. "Sicuramente l'utilizzo di questo immobile -
lei diceva - non sarebbe stato contestuale all'apertura del
Castello ma era comunque volontà dell'Amministrazione promuoverne
l'apertura e l'utilizzo in tempi rapidi e non molto oltre
l'apertura ufficiale del Castello di Aymavilles". Sono trascorsi
nove mesi da quella iniziativa e quindi sono a chiederle se
l'apertura prevista del Castello dal 22 dicembre al 9 gennaio sia
solo un banco di prova oppure se al termine di queste giornate la
fruizione al pubblico di tale struttura sia calendarizzata in
maniera costante, così come avviene per gli altri castelli
valdostani, se le strutture regionali abbiano lavorato in merito
alle possibilità di gestione dell'edificio denominato Grandze del
Castello e quale sia il risultato ottenuto o, in caso negativo, se
intendano approfondire tali possibilità di gestione, quale sia la
tempistica di apertura dell'immobile della Grandze.
Presidente -
Risponde l'assessore Jean-Pierre Guichardaz,
ne ha facoltà.
Guichardaz J. (FP-PD) -
Grazie collega Foudraz. Come le
avevo detto nel rispondere alle sue interpellanze, perché ne ha
fatte, credo, due o tre relativamente sia al Castello che alla
Grandze, le avevamo anticipato che era nostra intenzione, come ha
ricordato lei, dopo diversi decenni aprire il Castello entro
l'autunno o comunque entro la fine di quest'anno.
Diciamo che questa sorta di garanzia che le avevamo dato poi
alla fine è servita a imporre un'accelerazione se vogliamo anche
nell'apertura, perché, come lei sa, le avevo anticipato durante le
varie risposte i problemi legati alla musealizzazione, alla messa
in sicurezza, alle certificazioni, eccetera, sono problemi che sono
di difficile prevedibilità e che possono intervenire a ritardare
anche non di un mese o di due mesi ma ritardare di anni le
aperture.
Così come avevamo garantito e come le avevo garantito - e nel
rispondere a lei comunque si risponde anche alla comunità
valdostana, quindi il ruolo dell'opposizione è anche quello di
sollecitare delle risposte ed è anche quello poi ovviamente di
verificare che non siano risposte date a caso -, il Castello verrà
aperto alla fine di quest'anno. Si tratta di un'anteprima
natalizia, lei chiedeva se si fosse pensata come un'anteprima o
come un'apertura continuativa, che è stata pensata per la comunità
e per i turisti, innanzitutto per la comunità e poi per i turisti.
Il periodo ben si presta, anche se si incrocia ovviamente con altre
iniziative, ma è il periodo delle vacanze natalizie, un periodo
interessante, a mostrare a un pubblico davvero vasto un castello la
cui apertura è molto attesa e che andrà ad ampliare e arricchire
l'offerta turistica valdostana nel corso di una stagione in cui si
presume che le presenze siano in crescita dopo lo stop delle
attività sciistiche dello scorso anno. L'apertura natalizia quindi
è da intendersi come un'offerta che avrà dei benefici e dei ritorni
in termini economici relativamente ai Comuni limitrofi, cioè agli
altri Castelli valdostani ubicati nei dintorni: Sarre e Sarriod de
la Tour.
L'eco dell'apertura natalizia del Castello di Aymavilles
speriamo e contiamo che arrivi fuori Valle grazie a una campagna
pubblicitaria che dovrebbe portare turisti dalla Lombardia e dal
Piemonte e speriamo anche dai territori oltre alpini perché
all'apertura abbiamo unito una campagna pubblicitaria per
evidenziare questo evento, che dovrebbe sollecitare la
frequentazione di questo castello, che, come dice lei, è stato
acquistato nel 1973 e mai aperto al pubblico se non per alcuni
cantieri eventi, speriamo possa diventare veramente un
collettore.
Si tratta quindi di un primo periodo, dal 22 dicembre al 9
gennaio 2022, durante il quale verranno proposte visite
accompagnate al percorso museale con un orario continuato dalle
10:00 alle 18:00 e con una sola chiusura giornaliera, cioè il
giorno di Natale, il 25 dicembre chiuderemo proprio per permettere
una buona affluenza come nelle precedenti aperture straordinarie,
che ricordo erano comunque cantieri evento e non avevano in atto
anche la parte museale.
La differenza tuttavia è sostanziale, questa volta, come le
dicevo, si tratta di fare un percorso museale con un allestimento
definitivo di tutte le sale e in tutte le sale che consente di
ammirare per la prima volta nella storia gli oggetti dell'Académie
Saint-Anselme i mobili originari del Castello posizionati secondo
criteri filologici e scientifici rispettosi del passato e della
tipologia di oggetti esposti.
Ovviamente quest'anteprima serve anche e soprattutto dal punto
di vista organizzativo e gestionale per capire e studiare i punti
di forza ma soprattutto le criticità da modificare e migliorare in
vista dell'apertura definitiva.
Come dimostrerà chiaramente il livello di finitura di tutto
l'allestimento e lo stato in cui il Castello si mostrerà nel
periodo natalizio, possiamo garantire che l'apertura definitiva del
museo è davvero imminente e che dalla primavera, al termine degli
ultimi lavori, perché ci sono ancora dei lavori in essere e dei
collaudi in essere, il sito entrerà nella rete dei Castelli
valdostani diventando - io sono convinto - uno dei castelli di
punta della nostra offerta nell'ambito proprio di queste
strutture.
Per quella data quindi l'allestimento verrà ulteriormente
perfezionato e tutti i dettagli verranno messi a regime. Su questo
stanno lavorando tantissimo e colgo l'occasione proprio per
ringraziare le strutture perché, finché non ci sei dentro, non ti
rendi conto dell'enormità del lavoro che sta dietro alla messa a
regime dei mille dettagli e delle mille questioni che attengono a
un'apertura di questo genere.
Nella domanda n. 2 si chiede se le strutture regionali abbiano
lavorato in merito alla possibilità di gestione dell'edificio
denominato Grandze del Castello, quale sia il risultato ottenuto o,
in caso negativo, se intendano approfondire tali possibilità di
gestione: le considerazioni appena espresse sull'apertura del
Castello tornano utili per far comprendere quanto l'impegno per
l'apertura di un castello come quello di Aymavilles sia
totalizzante: anni di progetti, studi, restauri esterni e interni
per arrivare poi al risultato finale hanno impedito di focalizzare
tutta l'attenzione sulle strutture annesse al Castello, non c'è
solo La Grandze ma ci sono anche, per esempio, le aree circostanti,
la zona delle vigne e altre questioni che vanno affrontate
trasversalmente anche con altri Assessorati, a fronte dell'enorme
esborso di energia e di risorse messe in atto negli anni per il
Castello di Aymavilles rendendolo una priorità.
Non appena si sono avute le possibilità, perché il progetto del
Castello volgeva al termine ed era quindi più chiara la sua
identità culturale, abbiamo cominciato a occuparci de La Grandze,
come le avevamo anticipato, prendendo contatti con gli Enti locali
e l'Assessorato dell'agricoltura, con i quali ci siamo incontrati
in più occasioni, perché, come le dicevo già in risposta alle sue
precedenti iniziative, La Grandze deve diventare veramente un
elemento sia al servizio del Castello primariamente ma poi deve
diventare un elemento e un valore aggiunto per l'intera comunità,
cioè non deve essere un elemento né estraneo, né collocato
all'interno di un territorio senza che il territorio stesso abbia
consapevolezza e cognizione delle ricadute positive.
"Quale sia la tempistica di apertura": una struttura come questa
ha indubitabilmente delle potenzialità inespresse che meritano una
riflessione ponderata, per cui le decisioni non possono essere
prese a stretto giro in un momento come questo in cui è in fase di
valutazione e di sperimentazione una
avant-première
del
Castello. Le opportunità di valorizzazione sono molte dal momento
che ci troviamo di fronte a un edificio che è a stretto contatto
con le Vigne, con la Cave des Onze Communes ma anche con il
Castello potendo diventare un luogo di ampliamento dell'offerta di
quest'ultimo in sinergia con le realtà produttive locali con le
quali peraltro ci siamo anche in parte interfacciati.
Ricordo che il piano terra o il piano -1 dell'edificio è un
piano che ha subito una ristrutturazione, è stato costruito con un
progetto GAL a opera dell'Assessorato dell'agricoltura (in
collaborazione con la Vival), una cantina di mostra, di
dimostrazione e quindi anche questa deve essere integrata nel
ragionamento complessivo rispetto a questo edificio.
Tutti questi passaggi quindi vanno studiati a fondo e inseriti
all'interno di un più ampio progetto di valorizzazione di tutta
l'area attorno al Castello e il futuro parcheggio deve essere visto
anche in quest'ottica e deve tener conto di quello che all'interno
della Grandze è già stato fatto, quindi sala conferenze, cucine,
bagni e spazi di accoglienza per non vanificare anche l'impegno del
progetto Interreg seguito dall'Agricoltura.
Segnalo inoltre che è in corso il progressivo svuotamento
dell'edificio, mi comunica l'assessore Sapinet che è stato svuotato
del tutto dai materiali depositati all'interno e quindi che a
brevissimo daremo il bianco, sistemeremo gli impianti proprio
nell'ottica della prossima fruizione. Sarà mia premura aggiornare
il Consiglio e la collettività sugli sviluppi relativi alla
pertinenza del Castello e le posso garantire che comunque presto La
Grandze riacquisterà vita e sarà utilizzata al servizio sia del
Castello che della comunità.
Presidente -
Per la replica, ha chiesto la parola la
consigliera Foudraz.
Foudraz (LEGA VDA) -
Grazie Assessore della risposta.
Sicuramente la mole di lavoro che hanno gli uffici è tanta perché
immagino che ottenere tutta una serie di certificazioni che
interessano più enti porti tanto lavoro e purtroppo lunghi tempi di
attesa. Sono contenta di sapere che l'apertura definitiva del
Castello sarà nella prossima primavera, quello che mi spiace
sentire è questo impedimento nel definire ancora bene quali saranno
le attività che verranno fatte negli immobili circostanti il
Castello, perché dopo sedici anni ancora stare qui a parlare di
studio... probabilmente lo studio doveva essere forse impostato
prima o comunque in concomitanza con l'ultimazione dei lavori del
Castello perché arrivare a sedici anni dal termine dei lavori e
sentirsi dire che bisogna prendere una decisione ponderata in
merito all'utilizzo di questi immobili... sedici anni sono tanti,
penso che sia altro che ponderata e non siamo ancora arrivati al
termine. Comunque auspichiamo che non ci vogliano altri sedici anni
spero di no, anche perché nelle altre interpellanze aveva quasi
garantito che l'utilizzo di questi immobili sarebbe stato non
contestuale all'apertura del Castello ma in tempi relativamente
brevi.
Vorrei solo aggiungere una cosa in merito a questo accavallarsi
di manifestazioni. Lei prima diceva nell'interpellanza precedente
rispondendo al collega Aggravi che la Regione dovrebbe dotarsi di
una struttura organizzativa a livello sportivo, io direi non solo
magari a livello sportivo ma anche a livello di manifestazioni su
tutto il territorio regionale, anche quelle che vengono organizzate
da altri enti proprio per evitare un sovrapporsi di manifestazioni
in determinati periodi o fine settimana dell'anno e lasciare
scoperti altri mesi perché la Valle d'Aosta è bella e offre motivo
di visita in tutti i mesi dell'anno, quindi occorre evitare queste
concentrazioni.
È importante capire dove si vuole andare e, per capire dove si
vuole andare,
in primis
bisogna avere una visione generale
di tutto per non disperdere risorse umane e economiche.
