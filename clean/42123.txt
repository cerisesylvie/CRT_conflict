Classificazione
AMBIENTE
Inquinamento
INDUSTRIA



Oggetto del Consiglio n. 1075 del 7 novembre 2019 - Resoconto
OGGETTO N. 1075/XV - Interpellanza: "Notizie sulla qualità
dell'aria nella zona limitrofa all'azienda Micron, produttrice di
bitume, in frazione La Grenade di Sarre".
Distort (Presidente) -
Punto 20 all'ordine del giorno.
Per l'esposizione dell'interpellanza, la parola alla collega
Pulz.
Pulz (ADU VDA) -
Torniamo sulla vicenda della società
Micron La Grenade S.r.l., l'azienda che produce bitume e asfalto
sita appunto a La Grenade a Sarre. Ricorderete forse, credo di sì,
che la Procura ne ha predisposto il sequestro preventivo, a seguito
di controlli sulle emissioni di COV, cioè i composti organici
volatili, che sono risultati al di sopra dei limiti di legge
consentiti. Da molto tempo i residenti si lamentavano, perché sono
costretti a vivere con le finestre chiuse durante le fasi di
produzione del bitumificio, a causa delle emissioni odorigene e
anche di fumo. Da parte sua la ditta, a parte i trascorsi
problematici ormai lontani, era in possesso di tutte le
autorizzazioni e i controlli del caso, che fino allo scorso mese di
settembre non avevano fatto rilevare da parte di ARPA VdA emissioni
al di sopra dei limiti di legge consentiti.
Ora invece nei confronti dell'azienda vi è un procedimento
penale aperto innanzi la Procura della Repubblica presso il
Tribunale di Aosta e la società, per poter ottenere il
dissequestro, deve apportare all'impianto le modifiche che
permettano di ridurre le emissioni sotto le soglie previste dalla
legge, modifiche che peraltro ci risulta che stia già
collaudando.
Noi interpelliamo il Governo regionale innanzitutto per avere i
dati in suo possesso circa le risultanze delle indagini, affinché
siano resi pubblici i dati sulla qualità dell'aria nelle zone
limitrofe all'impianto, in base alla legge del 2005, al codice
dell'ambiente del 2006 e al decreto legislativo del 2013. Tutte
norme fondamentali queste relative alla trasparenza dei dati
ambientali, a cui peraltro abbiamo fatto ampiamente riferimento
negli ultimi tempi anche per altre questioni, vedi discariche,
eccetera. E poi vorremmo infine conoscere le azioni che il Governo
intende mettere in campo al fine di contrastare i pericoli da
inquinamento, a favore della salute degli abitanti della zona.
Dalle ore 10:38 assume la presidenza la presidente
Rini.
Rini (Presidente)
-
Per la risposta, la parola
all'assessore Chatrian.
Chatrian (AV) -
In ragione dei COV, composti organici
volatili, da parte dell'azienda produttrice di bitume e asfalto La
Grenade S.r.l. di Sarre, che ha comportato il sequestro preventivo
dell'azienda e l'apertura di un fascicolo presso la Procura della
Repubblica, la collega mi pone le seguenti domande: chiede i dati
delle risultanze delle indagini, che siano resi pubblici i dati
sulla qualità dell'aria e di conoscere le azioni che si intendono
mettere in atto per contrastare i pericoli.
Per quando concerne la prima domanda, la Regione, come lei
immagino sappia, non dispone delle informazioni richieste,
trattandosi di un procedimento penale in corso, che sono
evidentemente in possesso dalla Procura della Repubblica e coperte
da segreto istruttorio. Per quanto concerne la seconda domanda,
ricordo che i dati di qualità dell'aria aggiornati a cadenza
quotidiana sono disponibili da tempo consultando l'apposita sezione
del sito ARPA VdA, più precisamente al
link
proprio
dell'ARPA, in perfetta conformità con le normative da lei citate
sull'accesso ai dati ambientali. Faccio presente che attraverso la
mappa pubblicata sul sito di ARPA si possono visualizzare le
stazioni per procedere successivamente alla consultazione dei
singoli parametri e delle statistiche di interesse, sempre nel
rispetto del principio di massima trasparenza dei dati ambientali
di settore. I dati disponibili sono unicamente quelli relativi alle
centraline del monitoraggio dell'aria, per cui dovranno essere
consultati quelli delle centraline più vicine, ovvero quelle di
Aosta in Piazza Plouves e in Via Liconi.
I monitoraggi dell'aria ambiente, come previsto dalla normativa
nazionale e come effettuato in tutto il territorio italiano, si
basano su stazioni di rilevamento dei dati gestiti direttamente da
ARPA VdA. La normativa non impone la presenza di una rete di
monitoraggio capillare su tutto il territorio, ma la stessa è
configurata in modo da garantire un'adeguata copertura a livello
regionale, tenendo conto della situazione climatica e orografica
del territorio. A supporto della rete di monitoraggio, ARPA esegue
campagne annuali di rilevazione dati in diverse aree del
territorio, con l'ausilio del laboratorio mobile ed elaborazioni
modellistiche della dispersione degli inquinanti su tutto il
territorio regionale, sempre tenendo conto dei parametri
meteorologici e orografici svolti per una valutazione complessiva
della qualità dell'aria e non per misurare particolari situazioni
puntuali.
In merito ai risultati dei monitoraggi c'è da rilevare come le
centraline di qualità dell'aria, in concomitanza con il superamento
constatato dagli organi di controllo da parte dell'azienda Micron,
non abbiano rilevato valori anomali. Per quanto riguarda i
controlli delle emissioni derivanti da attività produttive, questi
non vengono effettuati attraverso il ricorso alla rete di
monitoraggio dell'aria, ma attraverso autocontrolli eseguiti
dall'azienda e controlli fiscali eseguiti dal Corpo Forestale della
Valle d'Aosta.
L'impianto in questione è stato sottoposto nel passato da alcuni
controlli fiscali, in data 8 luglio 2015, 3 novembre 2017 e 2
settembre 2019. L'ultimo controllo ha evidenziato un superamento
dei limiti fissati dall'autorizzazione per i composti organici
volatili. Ricordo che i composti organici volatili sono spesso
causa di inquinamento
indoor
legato a detersivi e sostanze
chimiche normalmente utilizzati in ambiente domestico. C'è anche da
segnalare che nel corso del 2018 è stata eseguita una campagna di
monitoraggio, con l'ausilio di un laboratorio mobile posizionato
nel parcheggio della sede del Comune di Gressan che dista in linea
d'aria circa 900 metri dall'impianto in questione e che
dall'analisi dei risultati non è emersa alcuna criticità.
Per quanto riguarda l'ultima domanda occorre chiarire che la
serie storica dei dati di cui si dispone non evidenzia situazione
di inquinamento. Ovviamente questi sono dati tecnici che mi sono
stati forniti dai rispettivi enti.
Rispetto all'evento di superamento registrato a Sarre, nei
confronti dell'azienda è stata disposta dalla struttura competente
una diffida, mentre la procura ha disposto il fermo dell'attività
produttiva. L'azienda ha conseguentemente eseguito una verifica
degli impianti evidenziando un'anomalia di funzionamento. A titolo
prudenziale e per rispondere alle preoccupazioni della cittadinanza
residente nelle immediate vicinanze dell'impianto, in accordo con
il Comune di Sarre, ARPA ha deciso di avviare nel 2020 una campagna
di misura annuale con il laboratorio mobile. Durante tale campagna
si intende effettuare, con ulteriore approfondimento, un
monitoraggio puntuale dei COV, in modo da verificare che le misure
che saranno messe in atto dalla società, a seguito della diffida,
siano realmente efficaci. Sull'ultima domanda che lei ci ha posto,
c'è la totale disponibilità di ARPA non solo per monitorare, ma per
avere contezza e soprattutto quella capacità di monitorare tutto
quello che sta succedendo, anche perché, per quanto riguarda la
popolazione e la comunità che risiede nelle vicinanze, da parte
nostra ci deve essere la massima e totale attenzione. Spero di aver
risposto nel merito ai quesiti che mi ha posto.
Presidente
-
Per la replica la parola alla collega
Pulz.
Pulz (ADU VDA) -
Grazie Assessore per la sua precisa
risposta. Noi di ADU VDA ci permettiamo di ribadire, a costo di
essere ritenuti un po' paranoici, che la trasparenza sui dati
ambientali, ampiamente riconosciuta dalla normativa italiana
europea, è fondamentale e risulterebbe essere tranquillizzante per
la cittadinanza tutta se fosse rispettata
in toto
,
in
primis
per chi abita nelle vicinanze dell'azienda, dove ci sono
tra l'altro anche scuole, locali pubblici, eccetera.
Non vorrei darle l'impressione di mettere in discussione le sue
parole, lungi da me, ma questa notte pensavo a quanto ci diceva
l'altro giorno in III Commissione. Ci diceva che pubblicare i dati
ambientali sul sito della Regione significa caricare il sito di
dati troppo pesanti, di dati troppo complessi. A noi sembra che in
realtà, considerando anche la schiera di bravissimi informatici che
lavorano a Palazzo e la società
in house
INVA, potremmo fare
qualcosa di meglio, perché è vero, lei dice, che c'è il sito
dell'ARPA, ma riportare i dati completi dell'ARPA sul sito della
Regione ci sembrerebbe doveroso. Oggi, questo le volevo dire, molte
Regioni fanno del proprio portale un punto d'accesso a tutta una
rete di siti su specifiche tematiche ambientali e anche noi
dobbiamo fornire questo servizio completo ai cittadini, anche
perché lo impone la legge, non è semplicemente una scelta. E poi
crediamo in ultimo che anche in questo caso, come in molti altri,
serva una collaborazione stretta tra tutti gli enti, in particolare
il Comune di Sarre che si è immediatamente occupato della questione
e che, come lei ha detto, ha preteso il monitoraggio costante della
situazione, la Regione, la USL, l'ARPA VdA, il Corpo Forestale,
perché si trovino, ovviamente insieme all'azienda, le soluzioni
migliori volte a garantire la salute di tutti i cittadini e anche
sinceramente una vita meno soffocante a finestre chiuse.
