Classificazione
ASSISTENZA SOCIALE



Oggetto del Consiglio n. 2550 del 7 marzo 2007 - Resoconto
OGGETTO N. 2550/XII - Servizi per le persone anziane.
(Interpellanza)
Interpellanza
Preso atto del Secondo Rapporto per le Politiche sociali
pubblicato nel dicembre 2006 e presentato in Consiglio regionale il
21 febbraio 2007, in cui sono riportati i dati relativi ai servizi
sociali offerti in Valle d'Aosta, distribuiti sul
territorio;
Constatata la quantità dei servizi messi in atto nei diversi
settori dell'assistenza sociale e la loro adattabilità alle diverse
esigenze via via riscontrate;
Considerato il notevole sforzo economico messo in atto dalla
Regione per prendersi cura delle diverse tipologie di utenti e
ritenuto che tale impegno finanziario debba garantire agli utenti
della Regione, indipendentemente dal loro luogo di residenza, la
stessa possibilità di accesso ai servizi;
Ritenuto opportuno soffermarsi ad analizzare gli interventi
attivati per una sola categoria di utenti, gli anziani;
Verificato che esiste sul territorio una diversa
distribuzione dell'offerta di alcuni servizi, perché, come annota
il rapporto relativamente alla disponibilità dei posti nei servizi
residenziali per anziani, nei diversi territori (Distretto,
Comunità montana) "La situazione più favorevole si osserva nella
Comunità Grand Combin, dove nel 2005 vi sono 9,1 posti disponibili
ogni 100 anziani residenti; la minore disponibilità di posti si
riscontra invece nella Comunità montana Monte Emilius, con 2 posti
disponibili ogni 100 anziani (la media regionale è pari a
4,6).";
Constatato inoltre che, sempre relativamente ai servizi per
anziani si registrano, per quanto riguarda le spese, differenze tra
l'entità dei contributi familiari e di quelli regionali, per cui si
passa da un rapporto di 26% a 74% della città di Aosta e di 40% a
60% per la Comunità Walser;
la sottoscritta Consigliera regionale
Interpella
l'Assessore competente per sapere:
1) quali sono le motivazioni per cui si registrano sul
territorio diversità sia di servizi per utenti anziani, sia di
contribuzioni a carico delle famiglie;
2) se, e come, si intende operare perché si prenda coscienza
di tale situazione e si operi perché sia consentito a tutti gli
utenti, a parità di condizioni economiche e di situazione di
disabilità, di avere uguali possibilità di accesso,
indipendentemente dal territorio in cui si risiede.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Anche questa iniziativa la do per
spiegata, perché ho bisogno di riprendere un po' di voce.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- In questa interpellanza si chiedono delle
spiegazioni sui servizi per gli anziani e si utilizzano dei dati
del "Secondo rapporto sulle politiche sociali", siamo molto
contenti che venga utilizzato questo rapporto... sui dati che sono
stati presentati in modo molto lineare...
"Quali sono le motivazioni per cui si registrano sul
territorio diversità sia di servizi per utenti anziani, sia di
contribuzioni a carico delle famiglie"
, scinderei in 2 questo
primo punto, il primo dicendo come mai c'è una differenza di
servizi a seconda del territorio, poi aggiungerei anche - non è
citato qui - come mai a volte i servizi di per sé strutturalmente
non sono sovrapponibili. Qui bisogna parlare di uno storico...
ossia a partire dagli anni '80 l'impostazione dei servizi per
anziani ha cercato di mantenere sempre più l'anziano vicino alla
sua residenza, idea molto valida, che ha fatto sì che il "welfare"
degli anziani della Valle d'Aosta fosse particolare e specifico,
per cui sono nati in vari Comuni, che erano i gestori di questi
servizi per anziani, diverse case, le quali poi erano gestite dagli
stessi Comuni, quindi partivano da una disposizione del Comune
verso le politiche sociali. A questa attenzione di alcuni Comuni -
che non è stata di tutti, ma di alcuni - si è avvicinata anche la
generosità dei singoli, che ha donato ad alcuni di tali Comuni
addirittura terra e beni, come ad esempio a Sarre e a
Pré-Saint-Didier, per fare delle microcomunità. Queste comunità
quindi sono sorte a desiderio o comunque ad esigenza del Comune più
sensibile alle politiche sociali e per una vicinanza e una
disponibilità anche dei suoi cittadini: qui la differenza di
ricettività a seconda del territorio. Non mi risulta invece che vi
sia in questo momento una differenza di contribuzione, se è
conosciuta una differenza attuale di contribuzione fra i vari
servizi per anziani a seconda della loro geografia, allora il
rapporto va fatto in altra sede, in quanto in tutta la Valle
d'Aosta il sistema di contribuzione è unico, nel senso che la retta
è eguale per tutte le microcomunità e la contribuzione si basa
sull'indicatore regionale di cui abbiamo parlato anche in
Commissione. Come mai in certe zone allora la contribuzione dei
parenti è minore e la contribuzione della Regione è maggiore?
Perché vi sono aree a maggiore ricchezza e aree a minore ricchezza,
la risposta è solo questa. Non abbiamo mai detto che c'era
un'equivalenza di gestione patrimoniale, di capacità di patrimonio
in tutte le zone della Valle d'Aosta, anzi abbiamo parlato in altri
rapporti di Comuni deprivati... La contribuzione quindi è uguale,
perché uguali sono le metodologie utilizzate per il calcolo e,
laddove l'utente non può contribuire per quanto previsto,
interviene la Regione, per cui l'utente ha comunque lo stesso
trattamento sia che abbia delle disponibilità, sia che non le
abbia. La contribuzione differente in una zona rispetto all'altra
quindi è dovuta alla differenza di valore patrimoniale e di
reddito.
Cosa pensiamo di fare per cambiare questa differenza di
ricettività nei vari Comuni? Intanto è cambiata l'evoluzione e il
senso delle case, che, partite per un'esigenza sociale di trattare
gli anziani vicino al loro domicilio, si sono trasformate in
residenze sanitarie con una grande parte di utenti non
autosufficienti, perché gli autosufficienti rimangono a domicilio,
quindi è cambiata la "mission" di queste case. Come abbiamo agito?
Intanto a partire dal 1° gennaio 2006 la gestione delle
microcomunità è passata alle comunità montane, ossia si è passati
da una dimensione più piccola, quella del campanile del comune, a
una gestione più ampia: quella della comunità montana, anche per
equiparare i servizi e poter rispondere alle esigenze degli utenti
non a seconda della loro geografia, ma a seconda dei loro bisogni.
È partita da questo atto che data 1° gennaio 2006 tutta una
riorganizzazione, che ha fatto intanto un'analisi degli "standard"
di tali microcomunità, non c'erano "standard" comuni. Questi
"standard" sono ormai in fase di avviato studio, progettazione e
condivisione con tutti gli operatori e saranno prima dell'estate
approvati dalla Giunta regionale, in sintonia con i sindacati
perché prevedono delle funzioni di personale.
Non solo, si è partiti proprio... ad una riorganizzazione delle
microcomunità che dipende dai fabbisogni... ossia, a seconda dei
fabbisogni, saranno allargate, ampliate, ristrutturate quelle
microcomunità che a ciò sono disponibili strutturalmente, proprio
perché, laddove i bisogni sono più elevati, vi sia una maggiore
ricettività. Non solo, ma si sono riorganizzate le UVG (Unità di
valutazione geriatria) che davano un'obiettività di ricovero,
perché davano dei punteggi e vedevano tutti i malati. Le UVG erano
4, abbiamo dato adesso un coordinamento centrale alle UVG con una
modulistica unica, con la possibilità anche di presentare la Valle
d'Aosta come un'unica sede di ricettività per l'anziano, perché i
fabbisogni mutano, allora ecco che questa ricettività regionale si
è uniformata, si è previsto che di fronte a un bisogno l'utente
dovesse accettare non proprio solo la microcomunità vicino a casa
sua, ma anche quella nelle vicinanze in attesa di trovarne una più
idonea. Interventi sul fabbisogno, approvazione degli "standard",
riorganizzazione delle UVG quindi permetteranno, non da subito, ma
con una progettualità che è già partita, di uniformare i servizi;
l'uniformità nella contribuzione, come ho detto, avviene già da
alcuni anni.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore per aver
affrontato in modo così globale il problema. La nostra intenzione
era quella di riportare all'attenzione del Consiglio alcuni nodi
problematici che emergono dal rapporto dell'Osservatorio. Avessi
fatto la presentazione, avrei esordito ringraziando, come ho già
fatto, l'Osservatorio per il lavoro egregio che ha fatto, perché
questi dati offrono spunti di riflessione. Ci torneremo altre volte
sul secondo rapporto affrontando i vari aspetti che vengono qui
evidenziati.
Perché ho voluto individuare 2 aspetti problematici nell'intera
presentazione dei servizi per anziani? Perché mi sembra che
facciamo un buon utilizzo dello sforzo che è stato fatto da chi ha
lavorato per il rapporto se questi dati li utilizziamo per porci
delle domande e per andare oltre. Lei ha sottolineato che
probabilmente i Comuni in cui i contributi familiari sono in
percentuale più bassi rispetto alla media regionale è perché sono
zone deprivate: questa può essere un'ipotesi interessante di
lettura...
(interruzione dell'Assessore Fosson, fuori microfono)
... Assessore, non mi sono mai presentata qui dicendo di "avere
la verità in tasca", quando penso di avere una mia convinzione
precisa, la presento come mia convinzione. Qui prendo per buona la
sua ipotesi di interpretazione e gliela rimando però, le dico:
prendiamo per buona questa ipotesi dei Comuni deprivati, posso
capire che può essere un Saint-Nicolas, ma tutta la Comunità Monte
Cervino, Valtournenche, il Breuil... è la Comunità fra tutte quelle
della Valle d'Aosta in cui i contributi dei familiari sono più
bassi. Non mi sembra di ricordare che la Comunità del Monte Cervino
fosse una Comunità deprivata; ricordo la zona deprivata a sud della
zona del Gran San Bernardo, della Coumba Freida, ne ricordo altre,
ma questa non è una zona deprivata dal punto di vista economico,
facciamo le prove e andiamo a vedere effettivamente, perché se
andassimo in giro a dire: "guardate, di tutte le zone territoriali
della Valle d'Aosta quella più deprivata dal punto di vista
economico è la Comunità Monte Cervino", credo che dovremmo portare
dei dati a supporto di questa ipotesi...
(nuova interruzione dell'Assessore Fosson, fuori
microfono)
... certo che ci sono i poveri anche lì, ma complessivamente
poniamoci questo problema. Verifichiamo come mai in quella Comunità
vi sono più soggetti deprivati dal punto di vista economico,
mediamente più alti rispetto a tutte le altre zone... ossia credo
che questa sia un'ipotesi da essere in qualche modo analizzata.
Ripeto: l'ipotesi che lei propone può darsi sia quella esatta, però
andrebbe verificata con gli altri dati del territorio, altrimenti
diamo delle motivazioni che non rispondono a realtà e rendiamo non
dico inutile, ma quasi lo sforzo di presentare i dati e di
confrontarli fra di loro. La stessa cosa laddove si sottolinea che
in alcune Comunità vi è un rapporto fra posti disponibili ogni 100
anziani molto diversi uno dall'altro. Nella Comunità Grand Combin
nel 2005 vi sono 9,1 posti disponibili ogni 100 residenti anziani,
mentre in quella del Mont Emilius ve ne sono solo 2 disponibili
ogni 100 anziani. È vero che non si tratta di fare in modo che
tutti i servizi siano esauriti all'interno della Comunità, anche se
la tendenza dovrebbe andare in quella direzione, però mi deve
spiegare perché gli utenti dei servizi per anziani che sono ad
Aosta hanno una minore disponibilità rispetto alla media regionale:
questo vuol dire che mancano i servizi nella città di Aosta, tant'è
vero che gli utenti devono emigrare altrove. L'utente magari starà
benissimo in un'altra Comunità, ma se tale utente è collegato a una
rete familiare o amicale, questo crea un grande disagio per la
famiglia e credo che anche questo elemento vada preso in
considerazione.
Ultima cosa: credo si tratti anche di riflettere, mettendo a
confronto i contributi 2004-2005 mediamente, sul perché nel 2005 i
contributi dei familiari sono diminuiti del 2%, mentre nel 2004, se
vediamo i contributi familiari e quelli regionali, quelli familiari
mediamente raggiungono il 34%, nel 2005 raggiungono il 32%. Adesso
possiamo aspettare il 2006 per vedere se esiste un "trend" in tale
senso, ma se esistesse un "trend" negativo, questo significherebbe
che le persone anziane sono sempre più povere e questo ci pone
anche delle domande per capire cosa è possibile fare per venire
incontro a tali povertà.
Volevo soffermarmi su questi dati e spero che essi non siano
solo oggetto di riflessione fra me e l'Assessore in quest'aula, che
non è il luogo idoneo per confrontarsi, ma che siano presi come
elementi importanti su cui riflettere nel momento in cui si
elaborano i famosi piani di zona, che dovrebbero partire fra non
molto, o nei famosi tavoli di lavoro in cui ci si mette insieme
istituzioni, società civile e organizzazioni del volontariato e
quant'altro per analizzare i bisogni e capire come andare avanti:
ecco credo che quella è la sede in cui queste tematiche possono
essere prese in esame e le domande anche. Non vorrei che ad ogni
domanda che la sottoscritta pone alle migliaia di dati del rapporto
si risponda con una risposta confezionata. Credo che l'obiettivo di
questo rapporto sia quello di porre della domande, di far emergere
delle curiosità, in modo da sollecitare i responsabili non solo
regionali, ma territoriali a vedere che vi sono dei problemi a cui
non avevano mai pensato e che forse varrebbe la pena di cominciare
ad affrontare.
