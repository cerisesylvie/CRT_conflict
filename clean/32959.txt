Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 1480 del 17 novembre 2010 - Resoconto
OGGETTO N. 1480/XIII - Proposta di regolamento:
"Modificazione al regolamento regionale 10 novembre 1987, n. 3
(Approvazione criteri di elaborazione, gestione ed aggiornamento
dell'elenco tipo comprendente i farmaci da utilizzare nei servizi
dell'U.S.L. della Valle d'Aosta (P.T.R. - Prontuario Terapeutico
Regionale))".
Articolo 1
(Sostituzione dell'articolo 4)
1. L'articolo 4 del regolamento regionale 10 novembre 1987,
n. 3 (Approvazione criteri di elaborazione, gestione ed
aggiornamento dell'elenco tipo comprendente i farmaci da utilizzare
nei servizi dell'U.S.L. della Valle d'Aosta (P.T.R. - Prontuario
Terapeutico Regionale)), è sostituito dal seguente:
"Art. 4
(Criteri di redazione, utilizzo ed aggiornamento)
1. La redazione del P.T.R. si basa sui seguenti
criteri:
a) uso, per ciascun farmaco, del nome generico, utilizzando,
tutte le volte che esiste, la denominazione comune internazionale
(DCI) e la dizione italiana (DCIT);
b) i farmaci sono riportati secondo la classificazione
anatomico-terapeutica chimica (ATC), con relativo codice. Al fine
di facilitarne la consultazione, è inoltre compilato un indice
generale per categorie e un elenco alfabetico delle sostanze
incluse;
c) accanto ai nomi devono essere precisate le vie di
somministrazione adottate ed eventualmente le corrispondenti
posologie. Possono essere aggiunte, se necessarie, note informative
specifiche per alcuni farmaci;
d) l'applicazione dei principi di cui all'articolo 2, comma
2, deve essere verificabile con una documentazione
scientifico-farmacologica e clinico-terapeutica adeguata. Le fonti
documentali di riferimento per la redazione del P.T.R. devono
essere altamente qualificate e limitate alle riviste italiane o
straniere che adottano un sistema indipendente di revisione dei
contributi scientifici pubblicati;
e) il P.T.R. è redatto e approvato dalla Commissione tecnica
locale di cui all'articolo 46 della legge regionale 25 ottobre
1982, n. 70 (Esercizio delle funzioni in materia di igiene e sanità
pubblica, di medicina legale, di vigilanza sulle farmacie ed
assistenza farmaceutica), di seguito denominata
Commissione;
f) le proposte di modificazione al P.T.R., i cui criteri e
modalità di presentazione sono definiti con deliberazione della
Giunta regionale, devono pervenire alla struttura regionale
competente in materia di farmaci ospedalieri tramite la struttura
complessa di farmacia dell'Ospedale regionale Umberto Parini -
Hôpital régional Umberto Parini (S.C. di farmacia). Tali proposte
sono accompagnate da una relazione scritta che giustifichi la
richiesta e da un'adeguata documentazione bibliografica atta a
fornire alla Commissione elementi di giudizio probanti in merito
alle proposte stesse;
g) la Giunta regionale, con propria deliberazione, prende
atto delle modificazioni apportate al P.T.R.. La prescrizione dei
farmaci proposti è comunque consentita dal momento della loro
approvazione da parte della Commissione;
h) le richieste di farmaci non compresi nel P.T.R., ma
indispensabili al paziente per consentire una continuità
terapeutica, sono accolte per non più di tre volte. Tali richieste
devono inoltre essere motivate per iscritto, a cura della struttura
di degenza, e contenere l'indicazione del nome del paziente
interessato. Qualora queste esigenze si ripetessero per lo stesso
farmaco per più di tre volte, esse dovranno essere formalizzate da
parte dei richiedenti in una richiesta ufficiale di modifica del
P.T.R. onde valutare, sulla base dei criteri previsti, la
fondatezza della necessità del farmaco e colmare così eventuali
carenze del medesimo P.T.R.;
i) ai fini dell'approvvigionamento, le richieste di farmaci
devono essere effettuate con la DCI e inviate alla S.C. di farmacia
che provvede a soddisfarle con l'invio della specialità prevista
nel P.T.R.. In caso di comprovata necessità e urgenza, l'U.S.L.,
tramite la medesima S.C., può acquistare medicinali e materiale
sanitario presso depositi all'ingrosso, farmacie comunali e
private, per l'utilizzo nelle proprie strutture;
j) dalla data di inserimento nel P.T.R., nessun farmaco può
essere utilizzato se non tramite la S.C. di farmacia e in
conformità con il medesimo P.T.R.. I campioni gratuiti di farmaci,
che devono riportare l'indicazione "Campione gratuito - vietata la
vendita", o altra analoga dicitura, e presentare una confezione
ridotta in numero di unità posologiche o in volume rispetto a
quella in commercio, non possono essere detenuti dalla S.C. di
farmacia, ma sono affidati dalle ditte farmaceutiche direttamente
ai singoli medici e devono essere conservati separatamente rispetto
ai farmaci di reparto;
k) l'esecuzione di sperimentazioni cliniche dei medicinali è
subordinata all'autorizzazione del Comitato etico dell'U.S.L., ai
sensi e con le modalità previste dalla normativa statale
vigente.".
Président
- La parole au rapporteur, la Conseillère
Hélène Impérial.
Impérial (UV)
- Merci M. le Président.
Il Prontuario Terapeutico Regionale (PTR) è una lista ragionata
dei farmaci necessari per garantire l'assistenza farmaceutica
ospedaliera e territoriale. Il prontuario rappresenta un importante
strumento per il governo clinico del farmaco e propone una
selezione delle risorse terapeutiche disponibili sulla base delle
evidenze scientifiche (in termini di efficacia, profilo di rischio
e sostenibilità economica). La sua impostazione è necessariamente
dinamica per consentire ai clinici di rispondere ai bisogni
assistenziali dei pazienti, utilizzando il trattamento più efficace
fra quelli disponibili, scelto secondo le più avanzate metodologie
di analisi della letteratura scientifica. L'approccio suddetto ha
la finalità di rendere il PTR uno strumento per l'organizzazione e
la razionalizzazione dell'approvvigionamento ordinario delle
strutture assistenziali del Servizio sanitario regionale, senza
tuttavia precludere il ricorso a farmaci extra-prontuario in
situazioni assistenziali critiche e/o urgenti.
La presente proposta di regolamento regionale si pone la
finalità di snellire l'iter amministrativo di modifica del nostro
Prontuario Terapeutico Regionale, adeguandolo alla normativa
statale per la parte riguardante le sperimentazioni cliniche. Nella
nostra regione è ancora vigente una procedura particolare, in base
alla quale le sperimentazioni cliniche sono valutate in primo luogo
dalla Commissione tecnica per l'elaborazione, gestione ed
aggiornamento del PTR; il parere della Commissione tecnica è quindi
vincolante per la prosecuzione del successivo iter di approvazione
da parte del Comitato etico (ex Comitato di gestione) dell'azienda
USL della Valle d'Aosta.
La normativa statale relativa alle sperimentazioni cliniche,
invece, prevede unicamente il parere obbligatorio e vincolante da
parte di un comitato etico come condizione affinché l'autorità
competente possa autorizzare la ricerca, senza sovrapposizioni tra
diversi comitati di consulenza scientifica; è quindi esclusa
l'azione di un diverso soggetto che entri preventivamente nel
merito tecnico-scientifico del protocollo, rispetto all'accesso
diretto al comitato etico di competenza. La modifica proposta al
regolamento regionale vigente, che ricordo essere il regolamento n.
3 del 10 novembre 1987, attribuisce al Comitato etico dell'azienda
USL la competenza unica in merito all'approvazione delle
sperimentazioni cliniche.
Il presente regolamento si compone di un solo articolo che
sostituisce l'articolo 4 del regolamento del 1987, relativo
all'individuazione dei criteri di redazione, utilizzo ed
aggiornamento del PTR. In particolare, rispetto alla versione ad
oggi vigente:
- alle lettere a) e b), si esplicita l'utilizzo per ciascun
farmaco del nome generico, secondo la denominazione comune
internazionale (DCI) e la dizione italiana (DCIT); i farmaci sono
riportati nel PTR secondo la classificazione anatomico-terapeutica
chimica ATC con il relativo codice;
- la lettera g), pur precisando che la Giunta regionale prende
atto ogni anno delle modificazioni apportate al PTR con propria
deliberazione, afferma che la prescrizione dei farmaci approvati
dalla commissione ha efficacia immediata;
- alla lettera h), si prevede che le richieste di farmaci non
compresi nel P.T.R. debbano essere accompagnate da una relazione
scritta, a cura della struttura di degenza richiedente, con il nome
del paziente interessato, a questo proposito in commissione è stato
recepito da parte dell'Assessore un emendamento integrato nel testo
che presentiamo oggi in aula, che specifica con quali modalità
avviene l'utilizzo di un farmaco che venga richiesto da un paziente
per più di tre volte consecutive;
- la lettera k), come anticipato nell'introduzione, conferisce
al Comitato etico dell'azienda USL in via esclusiva l'esecuzione
delle sperimentazioni cliniche dei medicinali in sostituzione della
disciplina oggi vigente, che prevede la doppia approvazione da
parte del comitato etico e della commissione tecnica locale.
Grazie.
Président
- J'ouvre la discussion générale en vous
rappelant que nous discutons sur le nouveau texte approuvé par la
V
e
Commission. Est-ce q'il y a des requêtes
d'intervention? Je ferme la discussion générale.
Je soumets au vote la loi dans son ensemble, puisqu'il n'y a
qu'un article:
Conseillers présents et votants: 28
Pour: 28
Le Conseil approuve à l'unanimité.
