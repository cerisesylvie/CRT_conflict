Classificazione
ISTRUZIONE PUBBLICA
Università



Oggetto del Consiglio n. 1812 del 18 maggio 2011 - Resoconto
OGGETTO N. 1812/XIII - Interpellanza: "Incremento delle tasse
a carico degli studenti frequentanti l'Università della Valle
d'Aosta nell'anno scolastico 2011/2012".
Interpellanza
In una sua recente comunicazione a firma del Rettore,
l'Università della Valle d'Aosta ha informato gli studenti che il
Consiglio dell'Università, nella seduta del 18 febbraio 2011, ha
approvato le disposizioni relative alla contribuzione universitaria
per l'anno accademico 2011/2012.
Tali disposizioni, approvate dal Consiglio dell'Università,
oltre ad avere aumentato del 15%, rispetto all'anno accademico
2010/2011 gli importi per studenti iscritti in corso, contengono
novità per quanto riguarda la differenziazione degli importi delle
tasse universitarie, sui quali è applicato un aumento generalizzato
del 10% degli importi per gli ulteriori servizi offerti dall'Ateneo
(tra cui è indicata specificamente a titolo di esempio una Tassa
per la rinuncia agli studi).
Si notano inoltre oneri significativamente maggiorati per
alcune categorie di studenti come gli studenti neo immatricolati,
trasferiti in entrata, e studenti iscritti in corso per lauree
triennali e laurea vecchio ordinamento (aumento del 15%, rispetto
all'anno accademico 2010/2011), gli studenti neo immatricolati e
trasferiti in entrata nella laurea magistrale a ciclo unico
(aumento del 50%, rispetto all'anno accademico 2010/2011), e gli
studenti neo immatricolati, trasferiti in entrata della laurea
magistrale/specialistica (Aumento del 60%, rispetto all'anno
accademico 2010/2011).
Rilevata la pesante incidenza dell'aumento così deciso
rispetto al diritto allo studio;
i sottoscritti Consiglieri regionali
Interpellano
Il Presidente della Regione, anche nella sua speciale qualità
di Presidente del Consiglio di Amministrazione dell'Università
della Valle d'Aosta, per sapere:
1) quali ragioni lo abbiamo indotto a consentire, senza un
preventivo e trasparente confronto con il Consiglio regionale, ad
un incremento così significativo delle tasse universitarie,
soprattutto in un momento di grave difficoltà economica come quello
attuale;
2) per quale motivo si sia inteso penalizzare così
severamente alcune categorie di studenti, tra cui in particolare
quelli iscritti alla laurea magistrale a ciclo unico alla laurea
magistrale/specialistica, se non con l'evidente intento di
dissuasione rispetto all'afflusso di nuovi studenti o di studenti
provenienti da altri atenei verso corsi di laurea come quella
specialistica di Psicologia e quella a ciclo unico in Scienze
dell'educazione;
3) se ritenga legittima, in particolare con riferimento al
trasferimento da altre sedi, la distinzione degli importi delle
tasse universitarie operata in base a tali parametri;
4) quale significato abbia l'applicazione di una Tassa per la
rinuncia agli studi.
F.to: Louvin - Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente. I giovani, i virgulti,
i ragazzi che ci ascoltano della scuola di Saint-Vincent non sono
ancora coinvolti nelle problematiche delle tasse universitarie,
però questo è un tema che li può interessare se, come tutti ci
auguriamo, avranno un lungo percorso di studi e potranno arrivare
fino al perfezionamento universitario. Noi parliamo - cerco di
essere semplice e chiaro, anche perché è giusto che loro che ci
ascoltano in questo momento possano capire di cosa si sta parlando
- di tasse che vengono pagate per il servizio che viene dato di
istruzione degli studi universitari e le tasse in questo caso sono
stabilite dal Consiglio di università, che poche settimane fa ha
comunicato che sarebbero aumentate in modo abbastanza consistente.
Faccio riferimento ad una comunicazione che ha inoltrato il rettore
agli studenti iscritti ai vari corsi di laurea per l'anno
accademico e che precisa che l'aumento base per questo anno di
studi sarà del 15 percento rispetto all'anno accademico precedente.
Siamo in un periodo di conclamata crisi economica, gli aumenti
tariffari dovrebbero essere complessivamente contenuti, per quanto
riguarda le tasse universitarie, sappiamo che partiamo da una base
non elevatissima, la nostra è un'università che aveva una base
tariffaria più bassa rispetto a molti altri atenei, ma registra in
un anno difficile per molte famiglie un incremento significativo di
base del 15 percento. La cosa che in aggiunta a questo - che ci
pare già un elemento piuttosto importante - ci ha messi in
preoccupazione e ci fa interrogare - e di tale interrogazione
rendiamo partecipe anche la Giunta regionale - è che se ne siano
disposti degli altri in relazione a varie situazioni, in
particolare con riferimento ad importi più elevati non solo per
studenti fuori corso, ossia quelli che stanno in università anche
dopo il trascorrere dei 3, 4, 5 anni canonici, ma anche in
riferimento a singoli corsi di laurea e per particolari posizioni.
Ci riferiamo in particolare ad un ulteriore (così ritengo) più 15
percento per i neo immatricolati: quelli che si iscrivono per la
prima volta, trasferiti in entrata e studenti iscritti in corso per
le lauree triennali e laurea vecchio ordinamento e poi aumenti
molto più massicci, fino al 50 percento, per gli studenti neo
immatricolati trasferiti in entrata nella laurea magistrale a ciclo
unico; ci riferiamo alla laurea di Scienza dell'educazione, per i
neo immatricolati trasferiti in entrata, ossia per chi viene verso
la Valle d'Aosta, nella laurea magistrale specialistica - credo si
tratti di quella in Psicologia - con aumento addirittura del 60
percento rispetto all'anno accademico 2010-2011.
Chiediamo al Presidente della Regione, che è anche Presidente
del Consiglio di università, quindi ha preso parte direttamente a
queste valutazioni e ce ne può riferire direttamente, come mai
abbia ritenuto di poter dare l'avallo ad un incremento così
massiccio delle tasse universitarie senza ritenere utile un minimo
di confronto sul tema con il Consiglio regionale. Dalle
comunicazioni in sede di apertura dell'anno accademico, non
rilevavo nessuna innovazione di questo genere, né mi risulta che
siano state date alle competenti commissioni consiliari e perché in
particolare sia stata fatta una scelta così di differenziare tali
oneri, tali tasse a seconda delle tipologie di studi che vengono
seguiti, se questo faccia presagire un disegno di voler favorire o
sfavorire determinati corsi. A noi questa sembra una politica
singolare, curiosa di graduare in sostanza per facoltà e tipologia
di studio le tasse universitarie, non avendo dei motivi particolari
riconosciuti o riconoscibili perché questo venga fatto.
Un'ultima questione marginale, ma che ha colpito la nostra
attenzione, riguarda una tassa per la rinuncia agli studi, questo è
più un aspetto informativo, perché non conoscevamo l'esigenza di
tassare addirittura chi rinunciasse agli studi e che, di fatto,
credo abbia partecipato, attraverso l'iscrizione allo studio, alla
spesa per la tenuta di questi corsi. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Credo che l'argomento
sollevato avrà risposte puntuali tenendo conto che le domande sono
legate ad una situazione che l'Amministrazione segue direttamente,
perché, come ricordava, il Presidente della Regione, è anche
Presidente dell'università.
Rispetto alla prima domanda, la definizione delle tasse è una
materia che rientra nell'autonoma competenza dell'università, in
particolare del Consiglio di ateneo. Il processo che ha portato
alle decisioni assunte dal Consiglio dell'università ha coinvolto
il Consiglio degli studenti, organo autonomo composto dai
rappresentanti degli studenti eletti per ciascun corso di laurea,
che ha formalmente riconosciuto la congruità dell'incremento delle
tasse posto in relazione con la qualità della didattica e con i
servizi offerti dall'ateneo; questo credo sia un punto qualificante
e importante. Si ricorda che agli aumenti stabiliti per gli
iscritti fanno da contraltare le disposizioni - assoluta novità per
l'ateneo valdostano - che prevedono per coloro che si
immatricoleranno esoneri totali o parziali dalle tasse
universitarie sulla base del voto di maturità o per la laurea
magistrale sulla base del voto di laurea triennale. Tali
disposizioni, alla luce dei primi incontri orientativi con i futuri
studenti e con le loro famiglie, sono state accolte molto
favorevolmente. Per fare degli esempi, per le lauree triennali per
la spesa di 711 euro l'aumento è di circa 815 euro, ma sono
previste delle premialità per il merito, per cui saranno esonerati
dalle tasse universitarie gli iscritti con un voto di maturità pari
a 100 centesimi e i nuovi immatricolati con voto di maturità fra 95
e 99 centesimi pagheranno solo 320 euro di tassa universitaria. Le
stesse premialità verranno per le nuove immatricolazioni o
trasferimenti da altro ateneo per laurea magistrale a ciclo unico a
fronte dei 1.065 euro di tassa universitaria per le nuove
immatricolazioni. Per la laurea magistrale specialistica le tasse
universitarie per l'anno 2011-2012 sono fissate in 1.135, ma i
nuovi immatricolati con voto di laurea triennale pari a 110 su 110
pagheranno 320 euro e 725 euro nel caso del voto di laurea fra 105
e 109 su 110. Oltre alle evidenti ragioni legate all'aumento dei
costi di gestione, alla riduzione del finanziamento statale, voglio
ricordare che annualmente c'è una riduzione molto forte e anche
quest'anno si passerà ad una riduzione di quasi 190.000 euro, è
opportuno ricordare che la contribuzione media pro capite a carico
degli studenti dell'ateneo valdostano si è collocata negli ultimi
anni nell'ultimo posto tra le università non statali ed è tra le
più basse in assoluto. Per quanto riguarda le non statali, voglio
ricordare che si va da 6.600 euro di alcune università a 5.000 di
Milano, fino alle più piccole con 1.600 euro; noi siamo a 700 euro,
quindi è evidente quali sono le differenze. L'incremento della
contribuzione universitaria per il prossimo anno accademico,
sebbene possa apparire percentualmente di una certa rilevanza,
manterrà l'università fra quelle con tassazione più bassa a livello
nazionale. A questo si aggiunga che tutti gli studenti in possesso
dei requisiti di reddito e di merito previsti dai bandi regionali
ricevono annualmente da parte dell'università il rimborso totale
delle tasse universitarie, oltre alle provvidenze economiche
erogate dalla Regione. L'ultimo dato disponibile riferito all'anno
accademico 2009-2010 attesta che 280 studenti, pari al 27 percento
degli iscritti, hanno ottenuto il rimborso totale delle tasse e dei
contributi universitari.
Per quanto riguarda la seconda domanda:
"per quale motivo si
sia inteso penalizzare così severamente alcune categorie di
studenti, tra cui in particolare quelli iscritti alla laurea
magistrale a ciclo unico alla laurea magistrale/specialistica, se
non con l'evidente intento di dissuasione rispetto all'afflusso di
nuovi studenti o di studenti provenienti da altri atenei..."
,
voglio dire che la prossima attivazione della laurea magistrale a
ciclo unico e il mantenimento della laurea magistrale in Psicologia
ancora per il prossimo anno accademico richiedono sforzi economici
consistenti. Tali corsi inoltre rappresentano prodotti formativi
totalmente differenziati rispetto ai percorsi di studio triennali.
Per tali ragioni si è ritenuto opportuno differenziare la
contribuzione per gli studenti che si iscriveranno a tali corsi
rispetto agli iscritti ai corsi di laurea triennale, in linea
peraltro con l'orientamento della maggior parte degli atenei
italiani. Si è deciso tuttavia, accogliendo la proposta formulata
dal Consiglio degli studenti, di escludere dall'aggravio gli
studenti attualmente iscritti al primo anno della laurea magistrale
in Psicologia che il prossimo anno saranno sottoposti agli stessi
aumenti previsti per gli iscritti in corso alle lauree
triennali.
Per quanto riguarda la terza domanda:
"se ritenga legittima,
in particolare con riferimento al trasferimento da altre sedi, la
distinzione degli importi delle tasse universitarie operata in base
a tali parametri"
, il Consiglio dell'università ha stabilito
che gli studenti che si iscriveranno a seguito di trasferimento da
altre università pagheranno importi identici agli studenti neo
immatricolati e agli studenti iscritti in corso. Non si vede come
tale disposizione possa essere ritenuta illegittima...
(interruzione del Consigliere Louvin, fuori
microfono)
...ripeto: il Consiglio dell'università ha stabilito che gli
studenti che si iscriveranno a seguito di trasferimento da altre
università pagheranno importi identici agli studenti neo
immatricolati e agli studenti iscritti in corso.
Per quanto concerne la quarta domanda:
"quale significato
abbia l'applicazione di una tassa per la rinuncia agli studi"
,
la rinuncia agli studi solitamente viene effettuata da studenti che
sono in debito con tasse universitarie, ad essi non si chiede di
regolare la posizione debitoria, ma solo di versare la tassa di
rinuncia. È vero che ci sono molti atenei italiani che non
prevedono tale tassa, ma è altrettanto vero che ve ne sono diversi
soprattutto non statali che richiedono il versamento delle tasse
arretrate, o in alternativa il pagamento di una tassa, come è il
nostro caso, ossia noi chiediamo solo la tassa di rinuncia, non
chiediamo di pagare tutto. Il regolamento di ateneo inoltre prevede
l'istituto della decadenza, che comporta, senza alcun onere per gli
interessati, la chiusura della carriera di studenti decorso il
periodo previsto dalle disposizioni in materia.
Spero di aver risposto alle domande, semmai darò copia al
collega dell'intervento. Grazie.
Presidente
- La parola al Consigliere Louvin.
Louvin (ALPE)
- Grazie. Quest'ultimo chiarimento è un
aspetto quasi divertente! Il fatto che si debba pagare una tassa
per rinunciare agli studi mi sembrava una cosa singolare; da come
lo ha spiegato il Presidente attualmente, se non capisco male, è
alternativo alla regolarizzazione di tasse pregresse e, se così è,
è solo una questione nominale. Andiamo alle cose di sostanza, che
ci trovano in dissenso su questa impostazione. Per quale ragione?
Che gli studenti riconoscano congrue le tasse universitarie nella
misura in cui sono stabilite mi sembra una cosa singolare, la
congruità dovrebbe essere un giudizio tecnico di valore su una
quantità di servizi effettuati e sul loro costo; mi chiedo se
questo sia competenza e se abbiano tutti gli strumenti gli studenti
coinvolti per farlo, o se non sia stata un po' smussata questa loro
posizione, visto che lo stesso Consiglio degli studenti non lo
riteneva gradito questo aumento delle tasse - e vorrei ancora
vedere! Ma non lo ritengono gradito credo anche le famiglie, che in
realtà sono quelle che nella maggior parte dei casi sostengono
questo peso. Presidente, in termini generali il suo raffronto, il
suo aver preso a parametro delle università non statali, mi
permetta, non è per niente corretto: le università non statali
vivono di finanziamenti privati e di tasse universitarie, mentre
gli atenei come quello valdostano, che non è statale, ma è
totalmente pubblico, devono raffrontarsi fra di loro. I parametri
di confronto quindi non possono essere le università come la
Bocconi, che hanno un altro tipo di impostazione economica e
offrono - credo lo si possa riconoscere - anche servizi di
eccellenza che al momento non sono comparabili con quelli che può
dare l'Università della Valle d'Aosta, non avendo nemmeno una sede
unica, né un pensionato universitario, né una serie di servizi, fra
gli altri la ristorazione, che sono normalmente organizzati
all'interno degli atenei. Qui siamo in una condizione molto diversa
e devo dire che tale aumento di base della tassa universitaria in
un momento come questo avrebbe dovuto fare oggetto di un minimo di
discussione anche in quest'aula: in fondo siamo i rappresentanti
dei contribuenti e anche di buona parte delle famiglie che
sostengono tale carico di spesa. È vero poi che chi ha punti di
eccellenza, ma lei non ci ha detto per che numero di studenti
giocherà questa riduzione. È vero che le punte di eccellenza, chi
ha 100 centesimi alla maturità ha consistenti riduzioni, chi ha 95
o 96 centesimi...ma noi siamo abituati fra qualche settimana
apriamo come tutti gli anni
La
Vallée Notizie
,
piuttosto che la
Gazzetta Matin
, vediamo la lista dei
diplomati e quelli che riescono nella fascia alta del 95 e 100 non
sono tantissimi. Per la verità, possiamo anche dirci un po'
sottovoce che pochi di questi vengono in Valle, ma anche perché
hanno forse opportunità migliori, si orientano verso altre facoltà
e cercano studi più distanti verso università di eccellenza, più di
nicchia, eccetera. Complessivamente quindi questo discorso
dell'esonero non incide sulla massa; la massa complessiva di
studenti universitari paga di più, pagherà il 15 percento e poi
pagherà anche, a seconda degli indirizzi che sceglierà, in
particolare quello della laurea magistrale e quello della
specialistica, di più. Qui non condivido questa ricostruzione, tra
l'altro lei dice, Presidente - ho preso di nota di corsa della sua
risposta -, che gli studenti che sono trasferiti da altre
università pagano come i neo immatricolati in corso. Se so leggere
bene, lei è più bravo di me, ma
"aumento del 60 percento
rispetto all'anno accademico 2010-2011 degli importi per studenti
neo-immatricolati"
vuol dire che sono immatricolati per la
prima volta, trasferiti in entrata. Questo allora, se ha un
significato, vuol dire che chi decide di venire a studiare qui da
fuori è penalizzato: sto parlando della magistrale/specialistica e
ciò vuol dire che noi penalizziamo gli studenti che vengono in
Valle d'Aosta; questo è concettualmente impraticabile! Posso capire
che ci sia una politica di sfavore verso questo o quel corso, ma
non è questo il modo di "correggere il tiro", non è caricando il
"sacco" delle spese sulle tasse universitarie che si fa una
politica di selezione e di orientamento! La troviamo una scelta non
corretta e non condivisibile in questo momento, mi sembra strano
che ci sia tutta questa condivisione anche da parte degli studenti,
ci faremo carico comunque di sentire più approfonditamente il loro
punto di vista e speriamo che la questione abbia almeno altrettanta
attenzione che hanno le tasse universitarie a livello nazionale.
Grazie.
