Classificazione
ACQUE
AMBIENTE
Stoccaggio e smaltimento rifiuti



Oggetto del Consiglio n. 858 del 22 settembre 2021 - Resoconto
OGGETTO N. 858/XVI - Interrogazione: "Stato dell'arte degli
allacciamenti all'impianto di depurazione dell'Unité des Communes
Valdigne-Mont-Blanc".
Bertin (Presidente) -
I punti n. 15 e 16 saranno trattati
congiuntamente al punto n. 41 all'ordine del giorno e verranno
discussi al punto 41. Pertanto, passiamo al punto n. 17 dell'ordine
del giorno. Per il Governo risponde il Presidente della Regione, ne
ha facoltà.
Lavevaz (UV) -
Si chiede quale sia lo stato dell'arte
degli allacciamenti all'impianto di depurazione e dei relativi
lavori avviati a seguito dell'inaugurazione del medesimo impianto.
Rispetto alla domanda si riporta quanto fornito nel corso di un
recente aggiornamento dall'Unité des Communes valdôtaines
Valdigne-Mont-Blanc nell'ambito del monitoraggio periodico
sull'andamento delle procedure necessarie per il completamento
degli allacciamenti, previsti all'impianto di depurazione
comprensoriale.
Va ricordato, intanto, che il depuratore in argomento è deputato
allo smaltimento delle acque reflue di La Salle, Morgex,
Pré-Saint-Didier, La Thuile e Courmayeur per un carico generato
pari a 60 mila abitanti equivalenti, calcolato nel periodo di
massima punta, con un valore medio invece che si attesta a circa 30
mila abitanti equivalenti.
L'impianto di depurazione comprensoriale di La Salle è in
funzione del 16 maggio 2018 e in data 29 marzo 2019 è stato emesso
il certificato di collaudo tecnico amministrativo. In data 13
luglio 2020 è stata presentata richiesta di autorizzazione
definitiva allo scarico dell'impianto, rilasciata in data 11 agosto
2020.
Allo stato attuale gli abitanti equivalenti allacciati
all'impianto risultano circa 21.800 così suddivisi: Comune di La
Salle 3600 abitanti equivalenti, Comune di Morgex 4500 abitanti
equivalenti, Comune di Pré-Saint-Didier 1500 abitanti equivalenti,
Comune di La Thuile 12.200 abitanti equivalenti. Per quanto
riguarda gli allacciamenti al depuratore, come è noto, al momento
non è ancora collegato il solo Comune di Courmayeur.
Per quanto riguarda il completamente degli interventi necessari,
quindi a collegare il depuratore di acque reflue al Comune di
Courmayeur, è stato avviato l'iter delle procedure di asservimento
delle aree interessate dal passaggio delle tubazioni e dallo
svolgimento dei lavori, in collaborazione con l'ufficio espropri
della Regione e gli enti territoriali interessati. In data 4
settembre 2021 è stato approvato dall'Unité des Communes
Valdigne-Mont-Blanc il progetto definitivo esecutivo, con il quale
viene dichiarata la pubblica utilità dell'opera, cui seguirà la
ratifica del progetto da parte dell'amministrazione dei due Comuni
interessati dai lavori, la cui approvazione, ai sensi dell'articolo
62 della legge 11 del 1998, rappresenta il titolo abilitativo per
la realizzazione delle opere.
Contestualmente sono in corso, da parte della stessa Unité,
appositi contatti con la stazione unica appaltante della Regione
per il perfezionamento delle procedure di appalto, per le quali i
progettisti incaricati sono impegnati nella relazione della
documentazione necessaria alla pubblicazione della gara. Il
cronoprogramma riportato nel recente aggiornamento fornito
dall'Unité prevede la conclusione delle operazioni di appalto entro
l'autunno del 2021 e il termine dei lavori entro i primi mesi del
2022.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Ringrazio il Presidente e, per
interposta persona, anche i vertici dell'Unité Valdigne-Mont-Blanc
per i dati che fanno un po' di chiarezza e soprattutto con la parte
finale ci fanno capire quale sarà il termine di realizzazione delle
opere. Tra l'altro ricordo alcune iniziative del nostro gruppo per
quanto riguarda la tutela delle acque e lo stato delle attività di
depurazione: in particolare questo voleva dare una risposta ad
alcune sollecitazioni giuste che abbiamo ricevuto da chi la
depurazione la sta pagando e però poi in effetti questa non
avviene.
Certo è che nel complesso i numeri che lei giustamente ci ha
dato, in particolare il primo tra gli stimati e poi gli effettivi
soggetti allacciati equivalenti, fa pensare a tutta una serie di
programmazioni fatte all'epoca e che ovviamente oggi trovano
diverse condizioni e diversi numeri, però sta il fatto che la
struttura c'è, deve operare e quindi possiamo dire nella primavera
o primo semestre del 2022 finalmente l'allacciamento sarà completo
e l'impianto ovviamente potrà operare per la finalità che si era
data.
