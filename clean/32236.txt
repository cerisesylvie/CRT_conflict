Classificazione
OPERE PUBBLICHE
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1030 del 10 febbraio 2010 - Resoconto
OGGETTO N. 1030/XIII - Interpellanza: "Ultimazione di un
fabbricato nel comune di Quart da destinare ai servizi
veterinari".
Interpellanza
Visto l'acquisto nel dicembre 2007 da parte del Governo
regionale di un immobile non ultimato nel Comune di Quart,
identificato catastalmente al Fg 40 n. 7 sub. 7-8-9-23-25;
Tenuto conto che a inizio 2008 la porzione di fabbricato, di
circa 2.200 mq destinati ad uffici, è stata ceduta in comodato
all'Azienda U.S.L. al fine di destinarne gli spazi ai Servizi
Veterinari con conseguente impegno di completarne i lavori;
i sottoscritti Consiglieri regionali
Interpellano
l'Assessore alla Sanità, Salute e Politiche Sociali affinché
illustri:
1) per quali motivi il fabbricato non è ancora stato ultimato
nonostante la urgente necessità di renderlo fruibile;
2) quali sono i tempi e i costi quantificabili per il
trasferimento ed il conseguente utilizzo reale di tali
servizi;
3) come intende procedere il Governo regionale nei confronti
dell'USL affinché la stessa adempia all'impegno preso con lo
stesso.
F.to: Chatrian - Giuseppe Cerise
Président
- La parole au Vice-président Chatrian.
Chatrian (VdAV-R)
- Merci, M. le Président.
Ripresentiamo, Assessore, questa iniziativa per conoscere la
situazione inerente questo acquisto, che fu fatto
dall'Amministrazione regionale nel dicembre 2007, motivato da una
volontà di urgenza e di necessità, legato a delle richieste
all'azienda USL di spazi per il Dipartimento servizi
veterinari.
Il 2007 è stato caratterizzato da tutto l'iter amministrativo, e
questa porzione, di immobile importante, di più di 2.000 metri
quadrati destinati ad uffici, non era stata ultimata e necessitava
di interventi per un suo aspetto principale, che è stato quello di
acquisirlo grezzo e poi ultimarlo. Quindi è stato necessario
procedere all'acquisto del fabbricato, anche se non ultimato e non
immediatamente utilizzabile per la destinazione prevista, in virtù
di questa volontà espressa dalla Giunta regionale. Si disse che
l'azienda USL avrebbe assunto il ruolo di stazione appaltante e
avrebbe curato la direzione, l'esecuzione dei lavori per il
completamento dell'immobile, previo esperimento delle relative
procedure di appalto e per velocizzare l'iter amministrativo e
tecnico, copertura finanziaria da una parte e poi una scrittura
privata mediante la quale il bene sarebbe stato dato in godimento
all'azienda USL. Tutto questo per dire che l'immobile è stato dato
in comodato nei primi mesi del 2008, più di due anni fa, e al
comodato è stato allegato il progetto esecutivo e un computo
metrico, per velocizzare i tempi, ed è stato ritenuto, dai
competenti uffici dell'azienda USL, valido e idoneo ai fini della
sua approvazione da parte della stazione appaltante, sia per
l'espletamento delle procedure di appalto, sia per la realizzazione
delle opere di completamento dell'immobile.
Ho voluto fare questa breve cronistoria citata nelle delibere,
per fare il punto della situazione; c'era una necessità forte, da
una parte, si volevano dare delle risposte immediate, concrete, con
tempi brevi, e quindi si è utilizzata una struttura creata da dei
privati per velocizzare i tempi e, dall'altra parte, per utilizzare
subito questi uffici, più di 2.000 metri quadri. Per questo
chiediamo per quali motivi il fabbricato non è ancora stato
ultimato, nonostante l'urgente necessità di renderlo fruibile,
quali sono i tempi e i costi e l'impegno dell'USL. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Concordiamo con il
collega Chatrian sui ritardi che l'azienda ha in questo caso.
L'azienda ha motivato la mancata realizzazione dell'intervento
precisando che, a seguito della consegna del fabbricato da parte
della Regione, sono stati avviati degli specifici incontri con
tutte le strutture organizzative inserite nel dipartimento di
prevenzione per definire il layout interno alla struttura. Tenendo
conto delle nuove esigenze che sono emerse in seguito a questi
incontri tecnici, si è resa necessaria la ridefinizione di alcuni
aspetti del progetto, quindi fondamentalmente questo è il motivo
principale, per cui a breve devono essere prese in considerazione
tutte le necessità che sono emerse ultimamente.
Per quanto riguarda il punto 2, in merito ai quesiti sui tempi e
i costi, l'azienda ha precisato che entro questo mese saranno
rilasciati gli ultimi pareri tecnici in merito alla revisione del
progetto per renderlo in linea con le esigenze che ho detto prima,
e nei due mesi successivi verrà predisposto il progetto da
appaltare e immediatamente la gara di appalto. Per quanto riguarda
l'eventuale aumento dei costi rispetto agli attuali 2.800.000 euro,
gli stessi potranno essere definiti con precisione solo alla fine
di questo mese, quando sarà possibile verificare puntualmente gli
impatti degli adeguamenti richiesti.
Per quanto riguarda come intende procedere il Governo regionale
nei confronti dell'USL, naturalmente oltre alle sollecitazioni che
sono state fatte ultimamente, con delibera di Giunta n. 224/2010
recante: "Disposizioni all'azienda USL della Valle d'Aosta ai fini
della definizione del contratto di programma e successiva adozione
di bilancio di previsione...", fra i quattro obiettivi prioritari è
stata inserita la conclusione dei lavori necessari al trasferimento
del dipartimento di prevenzione nella nuova sede di Quart.
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore,
capisco il suo imbarazzo.
Vorrei fare qualche considerazione con lei, ma anche con il
Governo regionale. L'iter avviato doveva dare delle risposte
immediate, come è stato detto anche da lei, e proprio nelle
delibere approvate a cavallo fra il mese di dicembre 2007 e i primi
mesi del 2008 - stiamo parlando di 2 anni fa - si esplicitava, nel
comodato e in delibera, il completamento dell'immobile, in un lasso
di 24 mesi proposto dall'azienda USL. Quindi è l'azienda stessa che
a gennaio 2008 proponeva 24 mesi di tempo per espletare le
procedure di appalto e per il completamento dei lavori, ritenuto
vincolante, salvo il verificarsi di elementi oggettivi. Questo due
anni fa, e sempre in queste delibere - cito gli atti amministrativi
altrimenti sembra che stiamo parlando di "aria fritta" - il
progetto è stato ritenuto dai competenti uffici dell'azienda USL
valido ed idoneo ed è stato allegato alle delibere.
Presidente, sto leggendo i documenti approvati dall'allora
Giunta Caveri, ma sottoscritti dai responsabili dell'azienda USL,
sottoscritti e allegati, oltretutto commissionati anche a redigere
un progetto esecutivo già approvato, avallato dai tecnici dell'USL
e con un computo metrico. Due anni dopo lei ci dice che nuove
esigenze sono nate, diverse sono le necessità, stiamo valutando e
cercheremo di proseguire nell'iter tecnico per poi appaltare.
Allora mi sembra un documento non esplicito... di più, inserito in
un comodato, motivato dal fatto che si è acquistato un fabbricato
grezzo da dei privati. Due anni dopo la sua risposta è quella che,
con rammarico, l'azienda non ha potuto ottemperare agli indirizzi
dell'Amministrazione regionale, (oltretutto atti determinati da
loro stessi, dall'azienda USL stessa) e ci dice che i tempi sono
incerti!
Siamo preoccupati per la mal gestione e soprattutto per lo
sperpero del denaro pubblico in questo momento; l'Amministrazione
regionale, due anni e mezzo fa, decise di non costruire un nuovo
fabbricato, ma di acquistare un fabbricato da dei privati perché si
stava realizzando... e insieme si decise di approvare un comodato
all'USL con un progetto esecutivo appaltabile con un computo
metrico. Dopo due anni questo fabbricato non solo non è ancora
utilizzabile, non solo non si è ancora chiuso il cerchio del
progetto che era già stato avallato, ma non siamo ancora agli inizi
degli appalti! Sinceramente rimango senza parole!
Lei, giustamente, era in imbarazzo a rispondere, ma noi... come
possiamo affrontare e informare i cittadini valdostani, dal momento
in cui non c'è una gestione oculata da parte del suo Assessorato?
Non vorrei utilizzare i vocaboli "controllo" o "verifica" o
"vigilare" e non andiamo oltre, ma oggi lei ci risponde che tutto
questo, in questi due anni, non solo non è stato fatto, ma che
ancora stiamo verificando la necessità e le nuove esigenze! Non so
se possiamo parlare di "mal gestione", di "mal utilizzo" di denaro
pubblico; forse lei non solo deve vigilare, ma deve controllare e
magari venire a spiegare al Consiglio regionale perché questi
dossier non solo non vanno avanti, ma costeranno all'ente pubblico
di più e la scelta fatta allora comunque comporta delle difficoltà
per il domani. Grazie.
