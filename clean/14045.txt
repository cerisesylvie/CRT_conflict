Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 568 del 23 marzo 1994 - Resoconto
OGGETTO N. 568/X - Disegno di legge: "Disposizioni per le
provvidenze eco­nomiche per gli allievi che frequentano il corso
per la formazione di educatori professionali".
Articolo 1 - 1. La Regione autonoma Valle d'Aosta corrisponde
assegni di frequenza agli allievi che partecipano ai corsi per la
formazione degli educatori professionali, organizzati
dall'Assessorato regionale della sanità ed assistenza sociale, con
sede in Aosta.
2. Gli assegni di frequenza sono differenziati per ogni anno di
corso e, per gli anni 1994 e 1995, sono pari a lire:
a) 450.000 mensili per il primo anno di corso per undici
mensi­lità;
b) 600.000 mensili per il secondo anno di corso per undici
men­silità.
3. L'entità degli assegni di cui al comma 2 è diminuita
propor­zionalmente alle ore di assenza dai corsi.
Articolo 2 - 1. Agli allievi non residenti in Aosta è concesso,
per la durata del corso, il rimborso delle spese di alloggio
effettivamente so­stenute fino ad un massimo di lire 100.000
mensili.
2. Per gli allievi che utilizzano mezzi pubblici di trasporto
per raggiungere la sede del corso e le varie sedi di tirocinio è
conces­so il rimborso delle spese di viaggio sostenute.
3. Agli allievi sono altresì rimborsate le spese di soggiorno
con­nesse al tirocinio.
Articolo 3 - 1. La domanda per ottenere l'assegno di frequenza
deve essere presentata presso il Servizio affari generali,
assistenza e servizi sociali dell'Assessorato della sanità ed
assistenza sociale, ogni anno entro il primo mese di corso. La
liquidazione dell'assegno verrà effettuata mensilmente.
2. Le domande per il rimborso delle spese di alloggio e di
viag­gio, corredate da idonee pezze giustificative, devono essere
pre­sentate presso il servizio indicato al comma 1, al termine di
ogni anno di corso.
Articolo 4 - 1.Gli oneri derivanti dall'applicazione della
presente legge sono valutati, per il triennio 1994-1996, in lire
100.000.000 annue.
2. A decorrere dal 1995, gli oneri necessari per l'applicazione
della presente legge possono essere rideterminati annualmente con
la legge di bilancio, ai sensi dell'articolo 15 della legge
regionale 27 dicembre 1989, n. 90 (Norme in materia di bilan­cio e
di contabilità generale della Regione Autonoma Valle d'Aosta).
3. Alla copertura degli oneri a carico dell'esercizio
finanziario 1994 si provvede mediante utilizzo dello stanziamento
iscritto al capitolo 62040 (Spese per la formazione,
riqualificazione e aggiornamento degli operatori dei servizi
socio-assistenziali) del bilancio di previsione della Regione per
l'anno 1994.
4. Alla copertura degli oneri a carico degli esercizi finanziari
1995 e 1996 si provvede mediante utilizzo delle disponibilità
iscritte al capitolo 62040 (Spese per la formazione del personale
dei servizi socio-assistenziali) del bilancio pluriennale della
Re­gione per gli anni 1994 - 1996.
Presidente -
La parola al Consigliere Marguerettaz
per l'illustrazione.
Marguerettaz (PpVA) -
I corsi di formazione per
allievi educatori professionali sono iniziati nel 1988 e hanno
portato finora al diploma 45 persone che sembrano essere
attualmente tutte occupate. In questi mesi si sta svolgendo il
secondo anno del quarto corso istituito con delibera consiliare del
24 aprile del 1992. A questo corso partecipano 13 allievi. Le
provvidenze economiche di cui alla presente legge sono finora state
determinate con la stessa deli­bera che istituiva il corso stesso,
ma la legge regionale n.59 del 6 settembre 1991 all'articolo 12
prevede che la concessione di sovvenzioni, contributi, sussidi,
ausili finanziari, retribuzioni e vantaggi economici di qualunque
genere a persone od enti pubblici o privati sia subordinata alla
predeterminazione a mezzo di legge o di regolamento regionale dei
criteri e delle modalità a cui deve attenersi l'Amministrazione
regionale. In questo senso la legge che viene presentata va a
regolarizzare la situazione degli emolumenti che sono forniti agli
allievi di questo corso e che finora non erano regolamentati.
Queste sovvenzioni previste dalla legge prevedono un assegno
mensile per gli allievi del primo anno di 450 mila lire per 11
mesi, per quelli del secondo anno l'assegno passa a 600 mila lire e
viene inoltre previsto un rimborso per le spese di alloggio per gli
allievi non residenti ad Aosta fino ad un massimo di 100 mila lire
mensili così come è pure previsto un rimborso per il trasporto sui
mezzi pubblici necessario per raggiungere sia la sede del corso sia
quella del tirocinio, così come è ancora previ­sto un ulteriore
rimborso per le spese del soggiorno per il tiro­cinio. La spesa
complessiva è stimata intorno ai 100 milioni all'anno.
Due osservazioni a margine di questa legge. La prima è che a
fronte di questa necessità emerge come la delibera del 1992, che
istituiva il corso a cui facevo riferimento, presentasse di fatto
alcune irregolarità perché era successiva all'entrata in vi­gore
della legge, quindi già all'epoca si sarebbe dovuto prevede­re
questo regolamento e quindi qui si sana una situazione. La seconda
osservazione da farsi è che andiamo ad assumere un provvedimento
senza avere ancora alcun atto amministrativo che preveda il futuro
di queste corsi; è prevedibile che essi con­tinueranno, ma se
vogliamo andare a vedere tutti i vari pas­saggi direi che questo
atto successivo doveva essere quanto meno contemporaneo con l'atto
di istituzione del futuro corso degli allievi professionali, se non
addirittura successivo.
Presidente -
Ringrazio il Consigliere
Marguerettaz. É aperta la discussione generale. Qualche Consigliere
intende prendere la parola? Se nessuno intende parlare chiudo la
discussione generale e passo all'esame dell'articolato.
Articolo 1. I consiglieri possono votare.
Presenti, votanti e favorevoli: 26
Presidente -
Pongo in votazione l'articolo 2.
Presenti, votanti e favorevoli: 26
Presidente -
Pongo in votazione l'articolo 3.
Presenti, votanti e favorevoli: 26
Presidente -
Pongo in votazione l'articolo 4.
Presenti, votanti e favorevoli: 26
Presidente -
Pongo in votazione il disegno di
legge nel suo complesso.
Presenti, votanti e favorevoli: 27
Il Consiglio approva all'unanimità
