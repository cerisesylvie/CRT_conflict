Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 1173 del 13 gennaio 2022 - Resoconto
OGGETTO N. 1173/XVI - Interpellanza: "Attuazione della
strategia di sorveglianza sanitaria con testing senza quarantena
nelle scuole valdostane".
Marguerettaz (Président) -
Point n° 47 de l'ordre
du jour. La parole au conseiller Manfrin.
Manfrin (LEGA VDA) -
Su quest'iniziativa diciamo che dal
momento in cui è stata presentata al momento in cui è giunta in
aula ci sono stati inevitabilmente degli aggiornamenti rispetto a
quelle che sono state le disposizioni nazionali, ma riteniamo
comunque che sia opportuno discuterla perché in più di un'occasione
la nostra Regione si è dimostrata "più realista del re", potremmo
dire così, quindi più draconiana rispetto alle norme che sono state
applicate e decise a livello nazionale.
Che cosa chiediamo con questa iniziativa? Con questa iniziativa
ci occupiamo di scuola e ci occupiamo di
testing
e di
tracciamento, come abbiamo prima discusso anche con la collega
Spelgatti. L'obiettivo di quest'iniziativa era già stata oggetto di
un nostro intervento con un ordine del giorno in occasione del
bilancio e in occasione del bilancio, appunto, si chiedeva
sostanzialmente che si applicasse quanto si era preconizzato con
ordinanza della Regione. Mi spiego: un'ordinanza della Regione
diceva, sostanzialmente, che a fronte di una sola positività - così
come viene fatto in tutto il territorio nazionale - all'interno di
una classe si sarebbe proceduto semplicemente a mettere in
quarantena l'alunno con la positività e si sarebbe attivata la
sorveglianza con testing, ma per il resto della classe sarebbe
rimasta la didattica in presenza. Con questa ordinanza si diceva
che con un caso solo si sarebbe proceduto a predisporre questo tipo
di disposizioni. Sempre in quest'ordinanza si diceva anche una cosa
curiosa, ovvero che, in realtà, il Dipartimento di igiene con i
presidi possono completamente disapplicare quest'ordinanza e fare
un po' quello che ritengono più opportuno. Il risultato è stato,
per esempio, in alcune classi dove una professoressa, una maestra,
aveva fatto un'ora di presenza, si è messa in quarantena e tutta la
classe è stata messa in DAD e quant'altro. Quando mettiamo in
quarantena un'intera classe perché ha fatto un'ora di lezione con
una professoressa, dobbiamo pensare che non stiamo semplicemente
dicendo: "prendiamo la decisione e tant'è"; dietro questa decisione
abbiamo, innanzitutto, il fatto che, come abbiamo ben compreso in
questi mesi, la didattica a distanza è sicuramente inefficace o
sicuramente meno efficace rispetto alla didattica in presenza e non
mi pare di affermare chissà quale verità rivoluzionaria, ma è una
valutazione che va fatta; penso sia stato detto abbondantemente e
penso di avere letto anche dichiarazioni della Giunta che dicono
che la didattica in presenza è quella da privilegiare in qualsiasi
occasione.
Dall'altra parte noi dobbiamo anche pensare che ci sono delle
famiglie che, a fronte della quarantena di un figlio, devono
organizzarsi con il lavoro, con gli impegni quotidiani e,
banalmente, con la propria vita in generale, perché un caso di
quarantena in casa provoca tutta una serie di conseguenze, quindi
il fatto della quarantena e della didattica a distanza vanno poste
e adottate con estrema cautela.
Allora, sulla base di questo abbiamo letto, peraltro, diverse
prese di posizione, diverse disposizioni nazionali, però il
problema è che non ho compreso quali siano le motivazioni per le
quali si ha una grandissima fiducia nelle misure nazionali di
contenimento del contagio - questo è stato detto "misure di
contenimento del contagio" -, ma poi, a un certo punto le
disposizioni nazionali non vanno più bene e addirittura bisogna
essere ancora più draconiani e si dice: "sai che c'è? Salta tutto
se tu hai avuto soltanto un caso di positività in classe". Ora,
abbiamo fatto una ricerca rispetto al sito del Ministero e al suo
interno vengono evidenziate le misure che vanno applicate nelle
varie occasioni. Nello specifico, per quanto riguarda la scuola
dell'infanzia e i servizi educativi per l'infanzia, con un caso di
positività si applica al gruppo classe sezione la sospensione
dell'attività per una durata di dieci giorni: questo per riguarda
la scuola dell'infanzia. Per la scuola primaria, con un caso di
positività si attiva la sorveglianza con testing del gruppo classe,
l'attività prosegue in presenza, effettuando un test antigenico
rapido, o molecolare, appena si viene a conoscenza del caso di
positività e il test sarà ripetuto dopo 5 giorni, poi, invece, in
presenza di due o più positivi è prevista per tutta la classe la
didattica a distanza per una durata di 10 giorni, quindi, in un
caso di positività a livello nazionale il Ministero competente dice
che si continua con la didattica in presenza.
Per quanto riguarda la scuola secondaria di secondo grado, con
un caso di positività nella stessa classe è prevista
l'autosorveglianza con la prosecuzione dell'attività e l'uso delle
mascherine FFP2; con due casi nella stessa classe è prevista la
didattica digitale integrata per coloro che non hanno avuto la dose
di richiamo e hanno completato il ciclo vaccinale da più di 120
giorni e per coloro che sono guariti da più di 120 giorni. Per
tutti gli altri è prevista la prosecuzione dell'attività in
presenza con autosorveglianza e utilizzo di mascherine FFP2. Con
tre casi nella stessa classe è prevista la didattica a distanza per
dieci giorni per tutta la classe.
Ora, io credo che quest'iniziativa sia stata evidenziata a
sufficienza,
in primis
da un'iniziativa collega Foudraz, che
ha, appunto, colto e evidenziato, secondo me, in maniera efficace
le contraddizioni dell'ordinanza regionale e la sua mancata
applicazione, anche perché non ci dobbiamo dimenticare che
l'ordinanza regionale dice che, nel caso accadesse che ci fosse una
sola positività, bisogna comportarsi così e - viene scritto
nell'ordinanza regionale - ci sono delle sanzioni per chi non lo
fa, mentre poi c'è un allegato che dice che si può fare tutt'altro.
Io non ho capito se, visto che la Struttura di igiene o i dirigenti
non rispettano l'ordinanza vengono sanzionati, perché c'è
un'eccezione, però ci sono delle sanzioni, però ci sono delle
disposizioni e quindi c'è un groviglio di competenze obiettivamente
che vanno a creare un'eccezione su disposizioni a livello nazionale
riconosciute.
Siccome avete fatto orecchie da mercante nelle altre due
occasioni, mi auguro per questa volta, evidenziate anche le
disposizioni di rilievo nazionale che vengono applicate nel caso di
una positività, con quest'iniziativa mi auguro di poter ottenere le
risposte che chiediamo da settimane. Con quest'interpellanza, a
questo punto, chiediamo di intervenire innanzitutto per conoscere
se queste segnalazioni e le criticità che abbiamo sollevato non
soltanto con questa interpellanza, ma anche con gli ordini del
giorno presentati in collegamento del bilancio corrispondono a
verità e quale sia stato poi l'effettivo uso dei tamponi salivari
nelle scuole. Perché si era speso - mi ricordo l'Assessore
all'istruzione - un grosso impegno nel dire che bisognerà fare dei
testing preventivi, screening preventivi, bisognerà utilizzare i
tamponi salivari e poi non abbiamo avuto grande eco rispetto al suo
uso. Chiedo quindi quale sia stato l'effettivo uso dei tamponi
salivari nelle scuole e se sia intenzione dell'Amministrazione
predisporre, appunto, l'utilizzo della strategia della sorveglianza
con testing, senza la quarantena in attesa dell'esito per garantire
il più possibile lo svolgimento dell'attività didattica in
presenza.
Presidente -
La parola all'assessore Barmasse.
Barmasse (UV) -
Il documento sulle strategie per il
contenimento dei focolai Covid nelle scuole allegato all'ordinanza
del Presidente della Regione a cui faceva riferimento il
consigliere Manfrin, n. 553, 19 novembre 2021, è ben noto ai medici
del Dipartimento di prevenzione considerato che è stato redatto in
loro collaborazione in anticipo rispetto alle altre Regioni. 
In tale documento è scritto, tra le altre cose, che l'attivazione
della sorveglianza nelle classi interessate da un caso di Covid non
sarebbe stata sistematica, ma subordinata alla situazione epidemica
del momento. In particolare, è riportato che il protocollo non si
sarebbe sostituito all'attività di verifica sul campo e alla
valutazione delle specifiche situazioni, nonché di determinazione
delle misure conseguenti, che sarebbe rimasta di competenza dei
medici del Dipartimento di prevenzione.
Durante l'attuale ondata pandemica l'età media dei casi si è
decisamente abbassata, interessando sempre più spesso bambini e
ragazzi in età scolare. Nelle settimane tra fine novembre e
dicembre 2021 un quarto di tutti i casi di positività al Sars-Cov-2
è stato rappresentato da bambini al di sotto dei 12 anni. In quei
giorni è capitato più volte di attivare la sorveglianza e di
doverla interrompere perché i casi nelle classi interessate
aumentavano in maniera esponenziale ai controlli successivi. Per
tale ragione, i medici del Servizio di Igiene e sanità pubblica
hanno deciso, in molti casi, di adottare lo strumento attualmente
più efficace nel contenimento del contagio, che è certamente la
quarantena - e qui posso aggiungere che è quello che è stato
utilizzato in tutta Italia - al fine di tutelare il più possibile
la salute dei minori. Si è deciso, così, in questo frangente, di
attivare la sorveglianza attraverso tamponi antigenici seriati solo
per le classi con ragazzi più grandi, che in parte risultavano già
vaccinati avendone l'età utile per farlo - si ricorda che la
vaccinazione per gli under 12 è stata autorizzata solo a partire da
metà dicembre - e in cui sembrava meno forte la propagazione del
contagio.
Per quanto riguarda l'effettivo uso dei tamponi salivari e dei
tamponi salivari molecolari nelle scuole, ci si attiene a quello
che precisa la campagna di
screening
per la circolazione di
Sars-Cov-2 approvata in Conferenza delle Regioni e destinata alla
scuola primaria, secondaria di primo grado, preparata in
collaborazione tra Istituto superiore di sanità, Struttura
commissariale per l'emergenza Covid-19, Ministero della salute,
Regioni e con esperti del settore. La campagna è attiva in Valle
d'Aosta attraverso il coinvolgimento delle scuole sentinella
rappresentative del territorio, con prelievi a cadenza quindicinale
di circa 120 campioni, secondo un calendario prestabilito.
Com'è noto, dal 8 gennaio 2022 è vigente il decreto-legge 7
gennaio 2022, n. 1, che all'articolo 4 disciplina nei vari gradi di
istruzione la gestione dei casi di positività dell'infezione da
Sars-Cov-2 nel sistema educativo scolastico e formativo e che anche
la Regione Valle d'Aosta è tenuta ad adottare, che adotterà, che
prevede nella gestione nei contatti stretti con soggetti confermati
positivi all'infezione a Sars-Cov-2 nelle istituzioni del sistema
integrato di educazione e istruzione, cioè Servizi educativi per
l'infanzia, in presenza di un caso di positività nella stessa
sezione o gruppo classe, si applichi alla medesima sezione o al
medesimo gruppo classe una sospensione delle relative attività per
una durata di dieci giorni.
Nelle scuole primarie, in presenza di un caso di positività
nella classe, si applica alla medesima classe la sorveglianza con
test antigenico rapido molecolare da svolgersi dal momento di
conoscenza del caso di positività e da ripetersi dopo cinque
giorni. In presenza di almeno due casi di positività nella classe,
si applica alla medesima classe la didattica a distanza per la
durata di dieci giorni.
Nelle scuole secondarie di primo grado, nonché nelle scuole
secondarie di secondo grado e nel sistema di istruzione e
formazione professionale, con un caso di positività nella classe si
applica alla medesima classe l'autosorveglianza con l'utilizzo di
mascherine di tipo FFP2 con didattica in presenza. Con due casi di
positività nella classe, per coloro che diano dimostrazione di
avere concluso il ciclo vaccinale primario o di essere guariti da
meno di 120 giorni oppure di avere effettuato la dose di richiamo
si applica l'autosorveglianza con l'utilizzo di mascherine di tipo
FFP2 con didattica in presenza. Per gli altri soggetti non
vaccinati o non guariti nei termini summenzionati si applica la
didattica digitale integrata per la durata di dieci giorni. Con
almeno tre casi di positività nella classe si applica alla medesima
classe la didattica a distanza per la durata di dieci giorni.
Queste sono le norme dell'ultimo decreto che ha anche riportato
lei.
Purtroppo, penso sempre che tra quello che si scrive nei decreti
e quello che si riesce a fare a volte non dico ci sia di mezzo il
mare, ma potrebbe anche essere così. La Commissione Salute ha
definito nei giorni scorsi, cioè due giorni fa, impossibile il
testing perché, come poc'anzi dicevo, l'incidenza è di mille ogni
100 mila abitanti per quanto riguarda l'età scolare.
Queste nuove norme riducono l'utilizzo del testing non nella
scuola primaria, ma nella scuola secondaria di primo e secondo
grado e questo dovrebbe sovraccaricare meno il sistema. Il
commissario Figliuolo, inoltre, ha stanziato dei fondi perché
questo testing possa essere fatto anche nelle farmacie; perché,
evidentemente, al di là dei casi in cui la prevenzione ha ritenuto
opportuno mettere in quarantena, questo strumento purtroppo - dico
- è stato utilizzato in tutta Italia perché le varie prevenzioni
non ci riuscivano a starci dietro. Poi speriamo che, finalmente,
arrivino questi militari che ci hanno promesso e questo potrebbe
permetterci di applicare più che altro questo tipo di procedure e
quindi ridurre il più possibile la DAD.
Président -
Pour la réplique, la parole au conseiller
Manfrin.
Manfrin
(LEGA VDA) -
Vede, Assessore, rimango
sempre un po' deluso quando ci sono delle norme e poi si creano
tutta una serie di scappatoie. Perché io capisco quando lei mi dice
che una cosa sono le norme scritte e un conto è la realtà, va
benissimo, però sarebbe sufficiente un po' di organizzazione. Penso
che scrivere che si applicano queste disposizioni e poi si dice:
"sì, mi piacerebbe applicarle però non possiamo", obiettivamente
lascia decisamente l'amaro in bocca.
Sono felice di sapere che anche per lei la necessità di
privilegiare la didattica in presenza sia un'urgenza e sia una
priorità, però a parte dirlo, secondo me, la necessità è quella di
effettuarlo. Io comprendo anche quello che ha detto prima rispetto
all'impossibilità di tracciamento, però comprenderà anche che c'è
una decisa differenza tra il tracciare, per esempio, le 5000
persone attualmente positive, tutte le persone che hanno
incontrato, con cui si sono soffermate... da una persona che hanno
visto a pranzo, al panettiere che hanno incontrato per comprare la
focaccia e, invece, fare un
testing
, un tracciamento sulla
classe che condivide 8-10 ore di convivenza in classe e magari
anche in mensa, per comprendere chi è stato contagiato e
contrariamente no.
Peraltro, i dati di ieri ci vengono in soccorso anche oggi. Ieri
non ho detto nulla rispetto, per esempio, ai dati che lei ha
fornito rispetto all'ospedalizzazione dei bambini da inizio
pandemia, perché erano dati propedeutici anche oggi e avevo giusto
intenzione di intervenire su questo. Lei giustamente ci ha detto
poco fa che è una pandemia che corre molto fra le giovani
generazioni e quant'altro, però abbiamo appreso dai dati di ieri
che in Valle d'Aosta ci sono circa 15 mila-16 mila contagiati in
totale, sono stati ospedalizzati in tutto 3 bambini e decessi non
ce ne sono stati. Quello che è stato anche reso noto a livello
nazionale da dati, tra l'altro, forniti anche in maniera
confusionaria, è che da inizio pandemia ci sono stati 268 ricoveri
in tutta Italia di bambini e in tutto 36 decessi, peraltro con
bambini che avevano già grossi problemi immunitari o grosse
patologie; quindi evidentemente non è che non penso che qualsiasi
altra patologia avrebbe avuto un esito probabilmente differente.
Detto questo, definirla pandemia dei bambini obiettivamente diventa
un po' difficile nel momento in cui i dati sono questi qui.
Prendiamo atto del fatto che c'è un'ordinanza che prevede anche
delle sanzioni nel caso in cui non si rispetti, però poi non si
vuole rispettare perché si mette un'eccezione e si dice: "dovete
fare tutti così, dovete applicarla"... però c'è qualcuno che può
dire non si può non applicare... Mi auguro che non vengano fatte
altre ordinanze, altrimenti è un po' difficile stabilire che cosa
bisogna fare e cosa no, perché se ci sono delle sanzioni,
evidentemente c'è anche un obbligo.
