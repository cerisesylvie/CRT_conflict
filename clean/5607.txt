Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 431 del 3 aprile 1989 - Resoconto
OGGETTO N. 431/IX - SICUREZZA DEGLI IMPIANTI DELLA TELEFERICA
PER TRASPORTO MATERIALI DI CHAMOIS. (Interrogazione)
PRESIDENTE: Do lettura dell'interrogazione in oggetto,
presentata dai Consiglieri Bajocco e Chenuil ed iscritta al punto 5
dell'ordine del giorno.
INTERROGAZIONE
Circa un mese fa il Consiglio regionale ha approvato una legge
per evitare incidenti provocati da impianti elettrici malfatti.
E' sufficiente recarsi a Chamois e salire nella cabina comandi
per il trasporto materiali per rendersi conto di come l'operatore
addetto deve lavorare: per effettuare le manovre deve calpestare
almeno 15 fili percorsi da corrente elettrica.
Con la neve e con la pioggia inevitabilmente tali cavi si
bagnano e può bastare un filo scoperto per lasciarci la pelle.
Pensare che basterebbe una plancia in legno di due metri per uno
per risolvere il problema.
Sempre per i lavoratori della funivia Buisson-Chamois per i
quali sarebbe più semplice abitare a Chamois, sarebbe possibile
ricavare alcuni locali ristrutturando i vani sottostanti la cabina
di comando principale.
Ciò premesso i sottoscritti Consiglieri regionali
INTERROGANO
l'Assessore competente per sapere:
1) se e quando la Giunta interverrà per risolvere il problema
della sicurezza degli impianti elettrici, prima che si verifichi
qualche disgrazia
2) se saranno ristrutturati i locali disponibili, al fine di
consentire una loro utilizzazione per il personale della funivia di
Chamois.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
L'interpellanza ha per oggetto i lavori da
eseguire sulla teleferica per trasporto merci da Buisson a Chamois.
Per fornire una risposta sufficientemente esauriente alle domande
dell'interpellanza, mi permetto di dare le notizie che seguono.
I lavori di revisione dell'intero complesso funiviario, sia
trasporto passeggeri sia trasporto merci, sono già stati iniziati,
anzi stanno per essere ultimati. Ovviamente si è data la precedenza
alla funivia per il trasporto passeggeri, per adeguarla al totale
rispetto di tutte le norme di sicurezza.
I lavori di revisione della teleferica sono già stati impostati
e programmati e stanno per avere inizio. Nella loro esecuzione si
prevede quanto segue:
1°) la sostituzione di spezzoni della fune traente, con la
relativa impalmatura e ammorsamento;
2°) la sostituzione delle due carrelliere porta rulli delle
cabinette ed adeguamento della zattera porta animali;
3°) revisione con sostituzione di una parte dei circuiti di
sicurezza relativi alla parte elettrica e revisione del sistema dei
cavi elettrici;
4°) revisione generale delle gru di carico e scarico, con
relative modifiche dei sostegni di manovra e delle parti più
sollecitate.
Per il tempo necessario a questi interventi, l'esercizio della
teleferica merci dovrà essere chiuso, il che avverrà nel corrente
mese di aprile, perché si è voluta evitare la chiusura della
teleferica nel periodo della stagione turistica invernale.
Come si è già avuta occasione di ripetere molte volte, si tratta
di lavori di revisione, perché, con la prevista costruzione del
nuovo complesso funiviario, l'attuale teleferica merci sarà del
tutto eliminata. Sta infatti per essere presentato in Consiglio un
disegno di legge di finanziamento della nuova opera e pertanto la
sopravvivenza dell'attuale teleferica, pur se revisionata, non
supererà i due anni.
La realizzazione della nuova funivia comporterà anche la totale
sostituzione degli immobili della stazione di arrivo a Chamois, per
cui la sistemazione dei locali resi totalmente disponibili solo da
pochi mesi, perché prima erano occupati da dipendenti della
funivia, non potrà che essere provvisoria. Si prevede, infatti, che
entro la fine dell'anno dovranno essere abbattuti per consentire i
lavori del nuovo complesso, nel quale saranno previsti anche
appositi locali per i dipendenti della funivia.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Quando siamo andati a Chamois per un
concorso, abbiamo sentito dire da alcuni dipendenti che ritenevano
utile abitare in loco per offrire alla popolazione un servizio più
efficiente. Questa interrogazione vuole appunto sapere se la Giunta
si dichiara disponibile a sistemare quei locali.
Prendiamo atto di quanto ha detto l'Assessore, cioè che
nell'edificio della nuova funivia verranno realizzati anche
appositi locali per il personale addetto all'impianto.
Visitando la cabina comando della funivia adibita al trasporto
merci, ho potuto constatare addirittura l'assenza del pavimento,
per cui il manovratore è costretto a calpestare una ventina di cavi
elettrici, con evidente pericolo per la sua incolumità.
L'interrogazione chiede, ovviamente, che si faccia un piccolo
pavimento, anche provvisorio, per consentire agli addetti
all'impianto di lavorare in modo più sicuro.
Mi auguro che tutto ciò sia stato fatto, anche se non mi si è
risposto in merito, ma tra una decina di giorni andrò a verificare
di persona, anche perché, in attesa del nuovo impianto, non vorrei
che qualcuno ci lasciasse la pelle.
