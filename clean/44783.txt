Classificazione
ASSISTENZA SANITARIA E OSPEDALIERA



Oggetto del Consiglio n. 1710 del 13 luglio 2022 - Resoconto
OGGETTO N. 1710/XVI - Interrogazione: "Stato dell'arte e
potenziamento dell'attività delle Unità Speciali di Continuità
Assistenziale (USCA)".
Bertin (Presidente) -
Punto n. 19. Risponde l'assessore
Barmasse.
Barmasse (UV) -
La prima domanda è "lo stato dell'arte
sulle attività delle USCA e quali siano stati finora gli
adempimenti al fine di potenziare l'attività: ad esempio, fornitura
di diagnostica di primo livello, formazione". Come correttamente è
stato riportato nel testo dell'interrogazione, in data 30 giugno è
scaduta la possibilità di mantenimento in servizio delle USCA
secondo la normativa nazionale; essendosi la Regione autonoma Valle
d'Aosta impegnata con una specifica norma, comma 6bis, inserito
all'articolo 29 della legge regionale n. 5/2000 e dal comma 1
all'articolo 99 della legge regionale 2008-2020, a mantenere in
servizio le USCA in modo definitivo, l'Azienda USL della Valle
d'Aosta ha mantenuto il servizio riconducendo il rapporto economico
a quello del ruolo unico del medico di cure primarie rapporto
orario, l'unico ad oggi possibile e in coerenza con il decreto
ministeriale n. 77/2022, cosiddetto "DM 71", relativo alla
riorganizzazione dell'assistenza territoriale, che ne prevede il
mantenimento come UCA (Unità di Continuità Assistenziale).
Quanto alla dotazione di strumentazione finalizzata anche alla
diagnostica di primo livello, informo che, per quanto riguarda la
dotazione di ecografi, si tratta di due palmari, è tuttora in corso
l'acquisizione degli strumenti da parte dell'Azienda USL a cui
seguirà un percorso formativo e di addestramento. Inoltre, informo
che è in fase di definizione una proposta di deliberazione che sarà
a breve portata all'approvazione della Giunta regionale
concernente: "Nuove disposizioni all'Azienda USL per la disciplina
delle UCA".
Seconda domanda: "se ritiene compatibile l'attività delle unità
suddette con la continuità assistenziale di cui sono note le
carenze". Le note carenze rappresentano un problema per la
copertura di tutte le attività riconducibili al ruolo unico di
assistenza primaria, sia di quelli a rapporto orario, sia di quelli
a ciclo di scelta, cioè i medici di medicina generale, cioè
ovviamente ricade anche sui medici UCA, cioè ex USCA. L'Azienda USL
prosegue con ogni sforzo al fine di coprire al meglio le esigenze.
"Chi ha individuato per seguire i turisti positivi durante il
periodo estivo": nell'ambito delle UCA gli operatori dedicati
all'assistenza dei pazienti positivi operano in collaborazione con
i medici di assistenza primaria, che, ai sensi dell'articolo 46 del
nuovo accordo collettivo nazionale, prestano la loro assistenza
anche ai cittadini che si trovano al di fuori del loro ambito di
residenza. Inoltre, come tutti gli anni, l'Azienda USL sta
svolgendo le procedure per la copertura delle zone ad altissima
presenza turistica con medici dedicati a tale funzione.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Grazie Assessore. Dalla sua
risposta è evidente che ai medici che finora avevano lavorato nelle
USCA e, come lei ha ben detto, lavoreranno nelle UCA viene in
qualche modo affidato un nuovo incarico, non definendo bene,
secondo noi, le mansioni e - cosa che non è emersa dalla sua
risposta ma a cui siamo venuti a conoscenza - riducendo anche il
personale e la retribuzione, rendendola di fatto inferiore a quella
della continuità assistenziale. L'inquadramento proposto, come
abbiamo fatto notare nella seconda domanda, è proprio quello della
continuità assistenziale diurna con un contratto che non prevede
l'esposizione al rischio biologico da Sars-Covid, presa in carico
dei pazienti e monitoraggio telefonico. Questa sovrapposizione di
ruoli e contratti fra le UCA e le persone di continuità
assistenziali non avvantaggerà sicuramente un servizio che già è
carente, quello della continuità assistenziale, ma soprattutto
secondo noi, alla luce delle norme europee, non si può nemmeno
pensare che l'USCA possa fare l'USCA di giorno e la guardia medica
di notte, ma proprio per una questione di copertura dei turni.
Rispetto alla dotazione di ecografi e alla formazione, notiamo che
siamo rimasti come lo eravamo già all'inizio della pandemia e di
ondate ne sono passate già diverse.
Ci si riempie la bocca e abbiamo riempito pagine e pagine del
piano della salute rispetto alla questione della sanità
territoriale, purtroppo ci sembra di capire che, sotto questo punto
di vista, non ci siano non solo dei passi in avanti ma nemmeno
delle idee per cercare di far fronte a quelle carenze e di dare
delle risposte. Naturalmente tutto ciò si tradurrà prevedibilmente
in un aumento degli accessi al Pronto Soccorso, ci è stato detto
anche in audizione dai medici di medicina generale, perché è
naturale che, quando non si possono dare delle risposte, le persone
vanno direttamente in Pronto Soccorso, quindi, sotto questo punto
di vista, ci sembra un po' il solito cane che si morde la coda.
Abbiamo parlato anche tanto - e questo forse sta un po' nella
natura dei fondi del PNRR - delle strutture e molto probabilmente
invece sappiamo - ce lo diciamo in continuazione - che il problema
sono poi le risorse umane, perché possiamo anche continuare a
mettere in piedi strutture ma se poi queste non sono gestite da
nessuno, ahimè, poco serve.
Ci sembra quindi che non ci siano ancora delle basi serie per
poter dire che stiamo andando verso un aiuto a quel territorio che
sappiamo essere nuovamente sotto pressione e molto probabilmente
con l'arrivo dei turisti lo sarà ancora maggiormente durante questo
periodo estivo.
