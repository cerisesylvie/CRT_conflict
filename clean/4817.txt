Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 515 del 6 ottobre 1982 - Resoconto
OGGETTO N. 515/VII - ISTITUZIONE Dl UNA COMMISSIONE
CONSILIARE DI INCHIESTA SULLA LOGGIA SEGRETA P. 2 IN VALLE D'AOSTA.
(Reiezione di mozioni).
PRESIDENTE:
Do lettura della mozione presentata dai
Consiglieri Mafrica, Tonino, Cout, Carral, Bajocco e Péaquin,
iscritta al n. 28 dell'ordine del giorno e concernente:
"Istituzione di una Commissione consiliare d'inchiesta sulle
ramificazioni della Loggia segreta P. 2 in Valle d'Aosta."
MOZIONE
Al fine di chiarire, mediante verifiche presso le sedi
idonee, ogni possibile dubbio in merito alla presunta appartenenza
di amministratori valdostani alla Loggia P. 2. di Licio
Gelli.
Con lo scopo di accertare inoltre la reale consistenza delle
propaggini di tale associazione segreta in Valle d'Aosta, tramite
rapporti ufficiali con la Commissione Parlamentare
competente.
IL CONSIGLIO REGIONALE DELLA VALLE D 'AOSTA
DELIBERA
di istituire, ai sensi dell'art. 24 del Regolamento interno,
una Commissione consiliare d'inchiesta sulle ramificazioni della P.
2 in Valle d'Aosta, composta da 3 rappresentanti della maggioranza
e
2
della minoranza.
PRESIDENTE:
Do lettura della mozione iscritta al n. 29
dell'ordine del giorno, presentata dal Consigliere Carlassare e
concernente: "Costituzione di una Commissione consiliare al fine di
definire l'entità e la dimensione della Loggia segreta P. 2 in
Valle d'Aosta"
MOZIONE
Constatato che l'Assessore regionale Ettore Marcoz ha, con le
sue affermazioni in Consiglio regionale, confermato la sua
affiliazione alla massoneria, senza però chiarire a quale loggia ha
aderito e da chi è stato presentato; rilevato che la genericità e
contraddittorietà delle affermazioni dell'Assessore Marcoz non
hanno affatto dissipato i sospetti di una sua affiliazione alla P.
2, ma hanno anzi avvalorato tali dubbi;
Rilevato comunque che la P. 2 ha avuto una indubbia
ramificazione in Valle d'Aosta, raccogliendo le adesioni di
importanti e potenti personaggi locali;
Constatato che l'esecutivo regionale non ha ancora preso
contatti né con la Commissione parlamentare competente, né con
l'Autorità Giudiziaria che sta indagando sulla P. 2;
Al fine di chiarire le dimensioni valdostane del fenomeno
piduista,
IL CONSIGLIO REGIONALE
preso atto della necessità di chiarire ogni eventuale dubbio
su possibili rapporti esistenti o esistiti tra personalità
regionali e la Loggia segreta P. 2,
DELIBERA
di costituire una Commissione composta da 5 membri, di cui
nominati dalla- minoranza; con il compito di prendere ufficialmente
contatti con tutti gli inquirenti che indagano nel merito al fine
di definire l'entità e le dimensioni del fenomeno P. 2 in Valle
d'Aosta, relazionando al Consiglio stesso gli elementi acquisiti
per le opportune valutazioni e gli eventuali provvedimenti.
PRESIDENTE:
La parola al Consigliere Mafrica; ne ha
facoltà.
MAFRICA - (PCI):
Nello scorso Consiglio avevamo
presentato un'interpellanza per chiedere chiarimenti all'Assessore
Marcoz in merito alla presenza del suo nominativo in un elenco
pubblicato dall'"Espresso".
Noi non ci siamo ritenuti soddisfatti dell'andamento della
discussione e rileviamo due fatti. Il primo è che ci sono state, da
parte dell'Assessore, delle dichiarazioni contraddittorie, rispetto
alla sua iscrizione ad una Loggia massonica. Nella lettera al
Presidente della Giunta, l'Assessore Marcoz diceva: "Non sono stato
iscritto ad alcuna Loggia".
Nelle sue dichiarazioni al Consiglio, l'Assessore ha detto di
essere iscritto alla Loggia di Palazzo Giustiniani di Roma. Seconda
contraddizione è quella relativa all'impegno dell'Assessore
stesso.
Nella lettera al Presidente della Giunta, l'Assessore diceva di
essersi interessato di massoneria, di avere partecipato ad una
riunione a Torino e poi, causa gli impegni di Giunta, di avere
cessato ogni contatto.
Nelle dichiarazioni in consiglio, l'Assessore ha invece
rivendicato con una certa energia, rispetto ai metodi, alle
procedure di questa organizzazione, di non essere "in sonno",
quindi il fatto di essere ancora attivo. Ha detto: "Chi mi ha messo
in sonno, non ha seguito la mia volontà."
Poiché queste dichiarazioni sono contraddittorie, resta
infirmata, in qualche modo, la complessiva dichiarazione
dell'Assessore. Questo il primo elemento che non ci ha
soddisfatti.
Il secondo elemento è che la Commissione inquirente parlamentare
sulla Loggia P. 2 ha disposto il sequestro degli elenchi di tutti i
massoni (c'è stata una reazione poi da parte del Grande Oriente che
si oppone a questa richiesta) con lo scopo di continuare le sue
verifiche. Qualcuno ha sostenuto che si, faccia questa indagine per
verificare se piduisti si trovino negli elenchi della massoneria. A
me sembra che questa sia una argomentazione pretestuosa; mi pare
ovvio che se la Commissione di indagine sulla Loggia P. 2 richiede
tutti gli elenchi è perché ritiene che nuovi nominativi, gente non
ancora nota come piduista, possa essere normalmente associata ad
una Loggia massonica, o trovarsi in qualche altro elenco.
Quindi, chiediamo che sia istituita una Commissione del
Consiglio regionale, a norma di Regolamento, che abbia questo
compito specifico, di prendere contatto con la Commissione
parlamentare d'inchiesta sulla Loggia P. 2 per accertare quale sia
la reale situazione rispetto a questi elenchi e quali siano le
ramificazioni della Loggia P. 2 in Valle d'Aosta.
Con questa richiesta non intendiamo ritornare su questioni già
superate, ma intendiamo avere ulteriori elementi perché i
chiarimenti avuti in precedenza non sono ritenuti sufficienti.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Mi viene
abbastanza difficile sviluppare un intervento, visto che le
motivazioni che mi hanno spinto a presentare questa mozione sono
abbastanza simili a quelle illustrate dal Consigliere Mafrica.
In pratica, ritengo che su una vicenda come quella della P. 2
non possano esserci dubbi e non possano esserci zone d'ombra. Noi
sappiamo che in Valle d'Aosta ci sono stati personaggi affiliati
alla P. 2. quelli che sono a nostra conoscenza erano personaggi di
rilievo, non nell'Amministrazione regionale o nell'ambito politico
regionale, però in un settore che ha una sua rilevanza: erano
primari dell'ospedale, ecc.
Sappiamo che nella logica di questa associazione a delinquere
c'era il proposito di allargare le proprie ramificazioni in tutto
il tessuto della società dove si potevano far valere interessi di
parte.
Ritengo quindi che sia un preciso dovere, da parte del
Consiglio, di fare piena luce su qualsiasi rapporto esistente tra
personaggi di rilievo politico o nell'ambito dell'Amministrazione
regionale che possano aver avuto contatti o che siano appartenuti
ai vari livelli di questa Loggia segreta.
Ritengo anche insoddisfacenti le risposte date dall'Assessore
Marcoz per un verso e le spiegazioni e delucidazioni date dal
Presidente della Giunta, dove risulta che non ha fatto alcun passo
nei confronti della Commissione speciale d'inchiesta del Parlamento
per essere messo al corrente sull'effettiva collocazione dei nomi
che sono emersi attraverso la stampa (i dati forniti erano quelli
ufficiali di parecchi mesi indietro). E' quindi oltremodo
importante che si faccia questa Commissione d'inchiesta, senza
voler inquisire alcuno, ma al limite per poter dire, a ragion
veduta, che Tizio non fa parte e non ha mai fatto parte della P. 2
e che Caio è del tutto estraneo.
Funzione di questa Commissione non è quella di indagare in prima
persona perché non avrebbe né la veste giuridica, né la possibilità
di poterlo fare, unicamente è quella di prendere contatti con gli
enti che hanno invece questa possibilità, in modo da essere
informati sull'appartenenza a questa associazione segreta di
persone che risiedono ed operano, ai vari livelli, in Valle
d'Aosta.
PRESIDENTE:
E' aperta la discussione. La parola al
Presidente della Giunta; ne ha facoltà.
ANDRIONE - (UV):
Noi ci asterremo su queste mozioni
perché non sapremmo come esprimere il nostro apprezzamento per
queste iniziative che ricordano un po' la favola di Esopo, che io
ho dovuto tradurre tanti anni fa e che iniziava "Rana Ructa et
bos".
Esiste una Commissione d'inchiesta parlamentare che ha dei
poteri specifici, che può svolgere la sua funzione perché le leggi
le riconoscono tale funzione.
In questa materia vorrei sapere cosa la Commissione consiliare,
anche prendendo come braccio secolare il Consigliere Attilio
Rolando, che quando vuole sa fare male alla gente, ripeto, cosa può
inquisire. Non so ... Mi interroga ... punta il dito e dice: P.
2!
A questo proposito, mi viene in mente la bellissima vignetta di
Chiappori apparsa su "La Repubblica" dove ci sono due personaggi
uno nero e uno bianco che giocano a battaglia navale. Il nero dice:
P. 2 e il bianco dice: colpito.
Quali sono i poteri di questa Commissione? Soddisfazione o meno
da parte degli interroganti. Abbiamo detto che per quanto ci
concerne, risulta, o se preferite, non risulta nel pubblico elenco
di piduisti un nome che faccia parte di questo Consiglio.
Non credo che la Commissione in questione abbia i poteri per
interrogare Gelli o Sindona o Ortolani, magari ci sarebbe
l'occasione per fare un viaggio a Montevideo, a New York o a
Ginevra, che è più vicina e quindi costerebbe anche meno.
Di conseguenza, questa Commissione d'inchiesta è esattamente
come un bicchiere d'acqua tiepida: non ha alcun significato. Forse
uno ce l'ha: quello di tenere in vita un piccolo rumore sollevato
da un articolo de l' "Espresso", che pubblicava una lista di nomi,
specificando che si trattava di massoni più o meno sonnolenti e che
era stata trasmessa, a chi di dovere, per stabilire se vi erano
collegamenti illegittimi da parte dei promotori della P. 2 con il
Grande Oriente, e cioè se vi era qualcuno che era stato captato
come massone credendo di essere da una parte, e invece si trovava
nell'altro elenco.
Così almeno romanamente viene spiegata l'inchiesta. A noi è
stato detto diverse volte che i partiti nazionali hanno un grande
ruolo ed hanno antenne, per non di più, in quel di Roma, e non
riusciamo a capire perché in quest'occasione questi partiti
nazionali non possano avere dai loro rappresentanti in quella
Commissione, che ha gli effettivi poteri specifici, tutti i
doverosi atti di informazione su quella che era la P. 2 in Valle
d'Aosta, che va dai primari ai Colonnelli, passando attraverso
Consiglieri o quello che è, questo a noi non interessa.
Ripeto, perché ci tengo, che per quanto ci riguarda ci
rifiutiamo sempre di fare la caccia alle streghe.
Se qualcuno ha dei dubbi o delle prove, o anche degli abbozzi di
prove, degli indizi, per favore, prenda carta e penna e in bella
scrittura scriva al Procuratore della Repubblica, che è tenuto per
legge a trasmettere alla Commissione Parlamentare di inchiesta i
risultati delle sue indagini in materia; dopo di che,
evidentemente, tutto quanto verrà alla luce secondo i canali
previsti dalle leggi vigenti e non secondo cervellotiche
Commissioni d'inchiesta, composte da Consiglieri che non hanno
alcun potere in materia.
In particolare, non hanno nessun potere di interrogare cittadini
italiani sulla loro appartenenza o meno all'Azione Cattolica, ai
Boy scout, a Federazioni Giovanili Socialiste o al Circolo Massone
di Torino, perché l'interrogato in questione ha tutto il diritto di
rispondere con una sonora pernacchia al quadrato, quindi P. 2.
Questo è il motivo per il quale noi ci asteniamo dalla votazione di
queste mozioni.
PRESIDENTE:
Altri chiedono la parola? La parola al
Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Sono convinto che
questa Commissione non voglia essere molto di più di un bicchiere
d'acqua calda; magari un bicchiere d'acqua calda ogni tanto può
anche fare bene allo stomaco!
Tra l'altro, questa Commissione, e mi pare di averlo precisato
molto bene nel mio intervento, non avrebbe nessuna possibilità di
inquisire chicchessia. Funzione di una Commissione di questo genere
è stabilire dei contatti che non siano solo quelli che derivano dal
fatto che si possano leggere le circolari ufficiali per poi venire
qui a citare certi dati, ma contattare non a livello di
inquisizione, ma a livello ufficiale, chi ha i mezzi e l'autorità
per approfondire queste indagini.
Visto che il fenomeno è apparso anche nella nostra regione e
ritengo sia unanimemente considerato come negativo, in tutte le
direzioni in cui si è sviluppato, e quindi avrebbe proprio questa
funzione di stabilire determinati collegamenti che non siano la
confidenza dell'amico o la telefonata del compagno di partito,
ripropongo proprio questo bicchiere d'acqua tiepida, che forse non
risolverebbe grandi problemi, ma potrebbe far passare il dolore di
stomaco a chi, bene o male, potrebbe essere coinvolto
ingiustamente, in una situazione di questo genere.
Il fatto che il Presidente della Giunta dica di astenersi mi fa
piacere. Se volesse far piacere ancora di più al sottoscritto,
potrebbe votare a favore. Non capisco perché non voti contro, se
vede questa Commissione in modo così negativo ed inutile come ha
detto.
PRESIDENTE:
La parola al Consigliere Mafrica; ne ha
facoltà.
MAFRICA - (PCI):
Il consiglio che ci ha dato il
Presidente della Giunta non può essere preso in considerazione,
come esponenti di parte e non come Consiglieri.
La nostra proposta era che una Commissione del Consiglio
regionale, quindi con una certa veste di ufficialità, prendesse
contatto con un organismo che opera in modo collegiale: la
Commissione parlamentare d'inchiesta sulla Loggia P. 2.
Soltanto con quella veste si possono avere informazioni
ufficiali da una Commissione i cui membri sono tenuti al segreto
istruttorio.
Quindi, io credo che non sia una questione di rapporti
all'interno dei partiti nazionali, ma se si ritiene opportuna una
verifica di questo tipo o no, primo elemento di giudizio. E se si
vuole dare a questa verifica carattere di ufficialità o meno. Gli
elementi a nostra disposizione finora non confermano la presenza di
Consiglieri regionali nella Lista P. 2, però non disponiamo di
elementi a sufficienza per negarlo.
Per questo avevamo chiesto questo tipo di verifica. Se si è
d'accordo la si fa, altrimenti pazienza.
PRESIDENTE:
La parola al Consigliere Minuzzo; ne ha
facoltà.
MINUZZO - (PSDI):
Per annunciare il voto contrario alle
mozioni per motivi ben precisi.
Per quanto concerne la mozione presentata dal partito comunista
è stato lo stesso collega Mafrica, in sede di replica, a dire che
non hanno alcun elemento per poter avvalorare l'istituzione di una
Commissione del genere, in quanto appunto non ci sono né elementi
positivi, né negativi nei confronti di membri di questo
consesso.
Partendo da come è stata presentata la mozione del gruppo
comunista, ritengo che a tale stregua i gruppi comunisti di tutte
le assemblee elettive dovrebbero presentare delle mozioni analoghe
al fine di andare a verificare se in quelle assemblee vi sono dei
legami con la P. 2. Quindi questo è il motivo per il quale non
votiamo questa mozione, per la genericità con la quale è stata
presentata.
Per quanto riguarda invece la mozione del Consigliere
Carlassare, siccome non condividiamo assolutamente le premesse, in
quanto le dichiarazioni fatte dall'Assessore Marcoz a noi sono
state sufficienti per eliminare eventuali dubbi creati da
l'"Espresso" e ritenendo quindi che ogni cittadino italiano sia
libero di aderire a qualsiasi organizzazione che non abbia scopi
sovversivi, riteniamo che questa mozione non sia da votare, per cui
annunciamo il nostro voto contrario a tutte e due le mozioni
concernenti la questione P. 2.
PRESIDENTE:
Ci sono altre dichiarazioni di voto?
Metto in votazione la mozione iscritta al n. 28 dell'ordine del
giorno, presentata dai Consiglieri Mafrica, Tonino, Cout, Carral,
Bajocco e Péaquin che ho letto in precedenza:
ESITO DELLA VOTAZIONE
Presenti: 26; votanti: 9; favorevoli: 8; contrari: 1; astenuti:
17 (Andrione, Borbey, Bordon, Clusaz, De Grandis, Fosson,
Lustrissy, Mappelli, Marcoz, Martin, Nebbia, Pollicini, Ricco,
Rollandin, Tamone, Viglino, Voyat).
Il Consiglio non approva.
PRESIDENTE:
Metto in approvazione la mozione iscritta al
n. 29 dell'ordine del giorno, presentata dal Consigliere Carlassare
e letta in precedenza:
ESITO DELLA VOTAZIONE
Presenti: 26; votanti: 9; favorevoli: 8; contrari: 1; astenuti:
17 (Andrione, Borbey, Bordon, Clusaz, De Grandis, Fosson,
Lustrissy, Mappelli, Marcoz, Martin, Nebbia, Pollicini, Ricco,
Rollandin, Tamone, Viglino, Voyat).
Il Consiglio non approva.
