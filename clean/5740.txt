Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 163 del 24 novembre 1983 - Resoconto
OGGETTO N. 163/VIII - INCARICO ALLA COMMISSIONE CONSILIARE
PER GLI AFFARI GENERALI DI EFFETTUARE ACCERTAMENTI E VERIFICHE
SULLA GESTIONE DELLA CASA DA GIOCO DI SAINT-VINCENT.
(Approvazione di ordine del giorno)
PRESIDENTE:
Do lettura dell'ordine del giorno presentato
da U.V., D.C., Fédération D.P.-U.V.P. e P.R.I..
ORDINE DEL GIORNO
Preso atto dell'ampio ed approfondito dibattito svoltosi
nella seduta straordinaria del 24.11.1983;
Constatata la gravità della situazione venutasi a creare a
seguito dell'intervento della Magistratura teso- ad individuare
eventuali collegamenti tra l'attività svolta nelle case da gioco e
la criminalità organizzata;
Constatata altresì la complessità e la delicatezza dei
rapporti tra Regione Valle d'Aosta e Società gerente le attività
nella Casa da Gioco di Saint-Vincent;
Sottolineata l'unanime esigenza manifestata dal Consiglio di
giungere al totale chiarimento della situazione e alla
individuazione delle eventuali responsabilità;
Valutando in modo positivo l'azione svolta dalla Magistratura
e auspicando, nel contempo, che venga rapidamente conclusa
l'inchiesta anche al fine di ridare serenità all'opinione pubblica
della Valle d'Aosta;
Il Consiglio regionale della Valle d'Aosta
DELIBERA
di incaricare la Commissione Affari Generali allargata ai
Capigruppo di:
a)
chiarire i rapporti tra Regione e Casa da Gioco di
Saint-Vincent attraverso l'analisi di tutti gli aspetti delle
convenzioni in atto comprese le opere;
b)
accertare gli assetti societari della SITAV e della
SAISET allo scopo di raggiungere la completa trasparenza della
proprietà;
c)
verificare la congruità del sistema regionale dei
controlli;
d)
esaminare eventuali forme diverse di gestione delle
attività della Casa da Gioco.
PRESIDENTE:
La parola al Consigliere Riccarand, ne ha
facoltà.
RICCARAND - (N.S.):
Colgo l'occasione della dichiarazione
di voto su questo ordine del giorno per fare un rilievo rispetto
alla votazione dei precedenti ordini del giorno.
Nel '79 avevo presentato un ordine del giorno simile a quello
votato in precedenza sulla chiusura del Casinò, ci fu un voto
favorevole e tutto il resto del Consiglio contrario; oggi c'è un
voto favorevole e tutto il resto del Consiglio si è astenuto:
chissà che fra 2-3-5 anni le cose cambino ancora, perchè
evidentemente qualcosa sta mutando!
Ho votato invece l'ordine del giorno presentato dal Partito
Comunista perché era identico, conteneva le stesse richieste di
dimissioni del Presidente della Giunta e sostituzione del
Commissario regionale contenute in un analogo ordine del giorno che
ho provveduto a ritirare.
Sull'ordine del giorno presentato dalla maggioranza e modificato
dai capigruppo invece mi asterrò. Ritengo infatti che questo ordine
del giorno sia del tutto inadeguato rispetto alle responsabilità e
ai compiti che il Consiglio regionale si trova oggi ad affrontare,
così come ho trovato del tutto inadeguate le dichiarazioni che il
Presidente della Giunta ha fatto al termine di questo
dibattito.
Il Presidente della Giunta ha detto, in sostanza, che alcune
persone sono incappate nelle reti della giustizia, che dobbiamo
aspettare quello che farà e che dirà la Magistratura e
nel
frattempo dovremo occuparci di cose che già avremmo
dovuto fare, come la revisione della convenzione con la SAISET
ecc., per cui basta la Commissione Affari Generali ad affrontare
questo problema.
Credo vada rilevato che le persone che sono incappate nelle reti
della giustizia con imputazioni molto gravi, non sono persone
qualsiasi, ma sono persone come Sergio Ramera che è stato uno dei
tre pilastri che ha permesso a Mario Andrione di diventare
Presidente della Giunta, che è stato per anni Assessore in Giunte
presiedute da Mario Andrione, una persona a cui è stata affidata la
Presidenza di un Ente così importante e così delicato come la
Finaosta regionale che, fino a poco tempo fa, veniva comunemente
considerato l'ottavo Assessorato di questa Regione. Non si tratta
quindi di una persona qualunque, si tratta di una persona la cui
attività è strettamente connessa con la Giunta e con chi presiedeva
questa Giunta regionale.
Anche l'altra persona, Bruno Masi, non è una persona nuova e
priva di rapporti con la Regione; è l'amministratore delegato che
nel 1978 ha firmato la convenzione fra la Regione e la SITAV per la
gestione del Casinò di Saint-Vincent, è la persona che ha trattato
in tutti questi anni ed ha mantenuto i rapporti con la Regione per
quanto riguarda tutte le vicende relative al Casinò di
Saint-Vincent.
Non si tratta di avvenimenti, di persone che mettono in
discussone in modo marginale la Giunta regionale e chi presiede
questa Giunta, ma s. tratta di persone e di fatti che mettono in
discussione fino in fondo l'attuale Giunta e chi la presiede.
Ritengo che non sia sufficiente oggi nominare una Commissione i
indagine, se a monte non ci sono del e scelte di chiarezza. Se
rimane questo Presidente della Giunta, se rimane questo tipo di
impostazione, se non si coglie questa occasione di evidente
mancanza di controllo per sostituire il Commissario regionale al
Casinò, vuol dire che anche il lavoro che la Commissione inizierà
non potrà dare i suoi frutti.
Questa Commissione, la quale ha scarsissimo potere e si
ritroverà di fronte gli amministratori della SAISET e della SITAV,
che ben sappiamo di che tipo sono, ben difficilmente potrà
raggiungere i risultati che si prefigge, anche perchè non sappiamo
quale tipo di comportamento avrà la Giunta nei suoi confronti.
Quindi il mio voto sull'ordine del giorno presentato dalla
maggioranza è di astensione.
PRESIDENTE:
La parola al Consigliere Aloisi, ne ha
facoltà.
ALOISI - (M.S.I.):
Per dichiarazione di voto.
Innanzitutto mi asterrò sull'ordine del giorno concordato tra tutti
i gruppi presenti in Consiglio, anche se tengo a rilevare un fatto
che ritengo molto importante e cioè che, nei giorni scorsi, molti
partiti politici hanno portato avanti sui giornali il discorso
della Commissione di inchiesta. Tutti chiedevano la Commissione di
indagine, persino la D.C.. Oggi invece ho l'impressione di un
ripensamento e di un ripiegamento sulla Commissione Affari
Generali.
Io sono molto scettico sulla validità di questa Commissione,
sulla sua capacità di portare a termine questo grave problema del
Casinò di Saint-Vincent; siccome il mio intervento di questa
mattina era imperniato proprio sulla Commissione di inchiesta, non
voglio tornare indietro e quindi, non trovandomi d'accordo di
delegare alla Commissione Affari Generali, mi asterrò da questo
ordine del giorno.
Inoltre mi ritengo insoddisfatto della risposta del Presidente
della Giunta perchè io avevo posto delle domande ben precise per
quanto riguardava il Commissario regionale e le domande sono
rimaste senza risposta.
PRESIDENTE:
La parola al Consigliere Mafrica, ne ha
facoltà.
MAFRICA - (P.C.I.):
Noi ci siamo astenuti sull'ordine del
giorno presentato dal Consigliere Riccarand perchè ci sembra che
non sia assolutamente il caso di creare problemi di occupazione in
Valle d'Aosta chiudendo il Casinò, quando già esiste una grave
situazione occupazionale.
Abbiamo invece mantenuto il nostro ordine del giorno perchè
aveva due punti, per noi significativi: abbiamo chiesto le
dimissioni di Manganone, il quale aveva un incarico fiduciario che
i fatti hanno dimostrato non essere stato portato fino in fondo nel
modo dovuto. Secondo noi infatti, quando qualcuno si rivela
inadeguato ai compiti che gli sono affidati, deve essere
sostituito.
Abbiamo ribadito la richiesta delle dimissioni del Presidente
della Giunta perchè alla luce di quanto emerso dal dibattito
abbiamo la sensazione comune che la situazione sia sfuggita al
controllo del Consiglio regionale ma soprattutto della Giunta
regionale. Questo è avvenuto per delle scelte sbagliate e per una
inadeguata osservanza dei compiti affidati. La scelta di Manganone
come Commissario, ad esempio, è una scelta politica, non basata
assolutamente sulla sua idoneità e competenza a ricoprire quel
particolare incarico.
Ma il motivo per il quale abbiamo ribadito la richiesta di
dimissioni del Presidente della Giunta è soprattutto politico. Ci
sembra infatti che anche nelle dichiarazioni finali ci sia ancora
una sottovalutazione da parte del Presi dente della Giunta della
gravità della situazione che si è venuta a creare. Noi avevamo
chiesto le dimissioni del Presidente della Giunta perchè era emersa
una insufficiente capacità di controllo da parte della Giunta sulle
attività della Casa da Gioco. Le dimissioni avrebbero significato
un gesto di chiarezza per la popolazione valdostana; perciò
voteremo l'ordine del giorno concordato e non quello della
maggioranza, in quanto il deliberato è stato completamente rifatto
e per quanto riguarda i compiti della Commissione è analogo al
nostro ordine del giorno ed a quello di altre forze della
minoranza. La Commissione può essere chiamata di inchiesta, di
indagine, di ricerca, può essere Affari Generali, dei Capigruppo,
non importa come sia chiamata, quello che conta sono i compiti e
gli obiettivi che deve perseguire. Secondo noi i compiti di questa
Commissione sono tali che, se ci sarà la volontà politica, potrà
andare fino in fondo.
Da parte nostra questa volontà c'è, per cui noi voteremo questo
ordine del giorno che è stato concordato tra i rappresentanti dei
diversi gruppi e che non è più della maggioranza.
PRESIDENTE:
La parola al Consigliere Torrione, ne ha
facoltà.
TORRIONE - (P.S.I.):
Per motivare anche noi la nostra
posizione e per dire che ci siamo astenuti sull'ordine del giorno
presentato dal Consigliere Riccarand. La nostra posizione era nota;
ribadiamo con molta fermezza che riteniamo improponibile la
chiusura del Casinò di Saint-Vincent.
Invece abbiamo ritenuto opportuno astenerci sull'ordine del
giorno presentato dal Partito Comunista perchè la nostra
impostazione era sostanzialmente diversa da quella del-le altre
forze di minoranza. Ho cercato di spiegarlo nel mio precedente
intervento, lo ha ribadito il collega compagno Pascale. Noi abbiamo
scisso molto chiaramente quello che è l'aspetto penale della
vicenda quelli che sono i riflessi politici e amministrativi
dell'Ente Regione. Devo dire che, obiettivamente, il discorso di
chiedere le dimissioni del Presidente della Giunta è un atto che,
in questo momento di difficoltà per la Valle d'Aosta, non
ritenevamo opportuno richiedere.
Questo perchè la Valle d'Aosta, in questo momento, al di là
della persona, o dell'appartenenza ad un movimento o all'altro del
Presidente Andrione, ha bisogno di un governo. Abbiamo cercato di
impostare la nostra azione in termini assolutamente autonomi e
(dobbiamo riscontrare con soddisfazione che è passata la linea che
il Partito Socialista aveva illustrato attraverso le sue mozioni e
gli atti sottoposti all'esame del Consiglio.
Per certi versi abbiamo, apprezzato l'intervento finale del
Presidente Andrione; torneremo su alcune argomentazioni e
specificazioni che riteniamo utili fare su una materia così
complessa e così difficile. Non riteniamo di dovere soffermarci
ulteriormente, invece, su una impostazione che io mi auguro non sia
dell'intero Gruppo dell'Union Valdôtaine, anche perchè questa
argomentazione il Presidente della Giunta non l'ha ripresa.
Nonostante io apprezzi moltissimo l'amico Voyat, non ritengo di
dovere apprezzare il suo intervento in questa sede perchè era di
totale chiusura, perchè ribadiva concetti vecchi che ci riportavano
indietro invece di farci andare avanti.
Comunque nel prosieguo di questa tornata consiliare avremo il
modo e l'opportunità di puntualizzare ulteriormente le nostre
impostazioni.
Noi pertanto voteremo l'ordine del giorno concordato in sede di
discussione dei Capigruppo; notiamo con soddisfazione che ben 3
punti di quanto contenuto nel nostro ordine del giorno sono stati
recepiti in quello della maggioranza e per questo esprimiamo il
nostro compiacimento. Ci auguriamo solo che la Commissione lavori
con rigore e alacrità, perchè la nostra Regione ha bisogno di
risposte e di certezze.
PRESIDENTE:
La parola al Consigliere Baldassarre, ne ha
facoltà.
BALDASSARRE - (P.S.D.I.):
Per dichiarazione di voto. Mi
sono astenuto sull'ordine del giorno presentato dal Consigliere
Riccarand perchè, come ho ribadito nel mio intervento, sono
nettamente contrario alla chiusura del Casinò di Saint-Vincent.
Inoltre ho ritirato l'ordine del giorno in cui chiedevo le
dimissioni del Presidente della Giunta e del Commissario del Casinò
perchè in questo momento accetto ben volentieri l'invito da parte
del Presidente di non creare un vuoto di potere, per cui voterò
l'ordine del giorno concordato con tutti i gruppi.
PRESIDENTE:
La parola al Consigliere Lanivi, ne ha
facoltà.
LANIVI - (Fédération D.P.-U.V.P.):
Per dichiarazione di
voto favorevole della forza di maggioranza ad un ordine del giorno
che sintetizza l'ampio dibattito svoltosi in questa giornata. In
effetti, nelle premesse credo che, al di là di una posizione
strettamente arroccata della maggioranza, si sono evidenziate
preoccupazioni e messi in evidenza impegni che trovano riscontro in
questo ordine del giorno.
Devo dire che il rapporto che abbiamo avuto con le forze
dell'opposizione ha consentito che da una impostazione più
complessiva e forse meno precisata per gli impegni della
Commissione, siamo passati ad una stesura che, pur rientrando nella
proposta originaria, ha meglio precisato gli impegni di questa
Commissione.
Per questo le forze della maggioranza daranno il loro parere
favorevole all'ordine del giorno concordato.
PRESIDENTE:
Metto in votazione l'ordine del giorno
presentato dalla maggioranza e concordato dai Capigruppo.
ESITO DELLA VOTAZIONE
Presenti: 33
Votanti: 31
Astenuti: 2 (Riccarand e Aloisi)
Favorevoli: 31
Il Consiglio approva
PRESIDENTE:
Le mozioni che dovrebbero essere discusse
nell'ordine del giorno di domani mattina e precisamente le nn. 62,
64 e 66 sono state ritirate.
La seduta è tolta ed il Consiglio è convocato per domani mattina
alle ore 9.30.
L'adunanza ha termine alle ore 21.06.
