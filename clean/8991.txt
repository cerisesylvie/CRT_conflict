Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3512 del 24 febbraio 1988 - Resoconto
OGGETTO N. 3512/VIII - PROCEDURE DI AGGIUDICAZIONE DEI LAVORI
PER INIZIATIVE CONCERNENTI LA PROMOZIONE TURISTICA DELLA CITTÀ DI
AOSTA. (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Aloisi.
INTERPELLANZA
AVUTA NOTIZIA,
dal quotidiano "La Stampa" di Torino,
della rovinosa caduta del pino natalizio allestito in Piazza E.
Chanoux, albero che si è schiantato al suolo con il rischio di
provocare gravi lesioni ai passanti, essendo stato ancorato
malamente dai responsabili dell'arredo urbano natalizio, con uno
spreco di ben 5 milioni di lire perché trattavasi di un pino
"ecologico", che conservava cioè, nel basamento le sue stesse
radici
;
PROMOSSA INOLTRE un'indagine per conoscere i meccanismi
organizzativi del Natale aostano edizione 1987, anche a seguito
della pubblicazione sulla stampa locale di una lettera di protesta
firmata da ben 16 cittadini indignati per lo sperpero del pubblico
denaro;
APPURATO CHE,
la
Giunta regionale su proposta
dell'Assessorato regionale al Turismo ha stanziato un contributo di
lire 140 milioni per il Natale aostano '87;
E CHE, predetto contributo per il quale è previsto il parere del
dirigente dell'Assessorato che è anche Commissario dell'Azienda
Autonoma di Soggiorno e Turismo di Aosta, si è assommato ad un
contributo inferiore ammontante a lire 50 milioni circa, del pari
erogato dalla Giunta comunale di Aosta su proposta dei competenti
Assessori al Commercio ed al Turismo;
CHE, l'incarico di progettare e definire l'arredo natalizio '87
per la città capoluogo è stato conferito allo "STUDIO PROGETTOUNO"
- progettazioni di interni e di design, con sede legale in via
Losanna, 17 ad Aosta;
E CHE,
a coordinare i predetti lavori per conto dello
"STUDIO PROGETTOUNO" di cui fa parte, è stato il geom. Massimo
Nardo, dipendente regionale in aspettativa, già segretario
particolare dell'ex Assessore regionale Giuseppe BORBEY, fino alla
data di rinvio a giudizio per delitti contro la
Pubblica
Amministrazione di questo ultimo, ed attualmente Segretario
regionale organizzativo della Democrazia Cristiana;
E CHE,
il Comitato Promotore per il Natale aostano ha
visto dunque riuniti diversi esponenti D.C. dall'Assessore
regionale al Turismo, agli Assessori comunali al Commercio e al
Turismo, con il Coordinamento del Commissario dell'Azienda di
Soggiorno e Turismo di Aosta che fungeva da "stazione appaltante"
dei lavori di abbellimento con la conseguenza che l'incarico è
stato affidato fiduciariamente e senza la benché minima
licitazione ad un amico degli amici che guardacaso è uno dei
massimi esponenti della Democrazia Cristiana regionale, mentre sono
stati ignorati tutti gli altri professionisti operanti nel settore,
molti dei quali attualmente disoccupati, ed amareggiati per un
simile andazzo;
CHE
nel corso della ricognizione conoscitiva è stato
appurato un altro fatto non meno sconcertante risalente all'estate
aostana 1987, fatto secondo il quale l'allestimento del palco per
le manifestazioni dell'estate cittadina è stato egualmente affidato
allo stesso "Studio Progettouno" con un costo finale che supera i
200 milioni di lire circa, anche in questa occasione senza la
benché minima licitazione privata, od un qualche appalto,
completamente ignorati dal Commissario, malgrado la legge imponga
ben altri criteri di assegnazione che non quelli meramente affidati
alla simpatia politica ed al favoritismo più sfacciato;
E CHE
le fattispecie sopra rammostrate cioè due
successivi incarichi dell'ordine di centinaia di milioni affidati
allo "Studio Progettouno" del quale fa parte un dipendente
regionale in aspettativa che pur non percependo lo stipendio rimane
pur sempre dipendente della pubblica Amministrazione e pertanto non
può essere da quest'ultima in nessun modo stipendiato, nemmeno
mascherando gli emolumenti sotto
forma di incarichi
professionali allo "studio" di cui fa parte;
E CHE,
infine, il dirigente dell'Assessorato
ricoprendo anche la carica di Commissario dell'Azienda Autonoma di
Soggiorno e Turismo di Aosta, trovasi nella conflittuale situazione
di controllore amministrativo, e di controllato che non può
ignorare la successione degli atti amministrativi a lui sottoposti
per competenza e più precisamente la bozza della delibera di Giunta
volta ad erogare un contributo di lire 140 milioni all'Ente da lui
amministrato, e la successiva spesa - nel la veste di Commissario -
del contributo puntualmente introitato;
Tutto ciò premesso, 11 sottoscritto Consigliere regionale del
MSI-DN
INTERPELLA
l'Assessore regionale al Turismo, Urbanistica e Beni
Culturali per sapere se intende continuare con simili metodi
discutibili e palesemente illegittimi per definire le linee della
promozione turistica nella città capoluogo della Regione,
consentendo all'Azienda Autonoma di Soggiorno e Turismo di Aosta di
conferire incarichi del tutto illegali.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Illustrare questa interpellanza
significa fare una impietosa fotografia sugli intrallazzi vari che
vengono perpetrati, di volta in volta, in violazione di leggi e
regolamenti, per aiutare compagni di partito e, soprattutto, per
aiutare gli amici degli amici.
Il beneficiario di questa storia che è oggetto della mia
interpellanza è l'ex segretario particolare dell'ex Assessore ai
Lavori Pubblici Giuseppe Borbey, il geom. Massimo Nardo, segretario
organizzativo della Democrazia Cristiana e, attualmente, dipendente
regionale in aspettativa. Questa mattina, però, ho scoperto che da
alcuni giorni si è dimesso del tutto e non è più in aspettativa, ma
al momento dei fatti che citerò era dipendente regionale presso
l'Assessorato ai Lavori Pubblici, in aspettativa.
Vengono poi, in ordine sparso, le comparse più o meno
importanti, come l'Assessore al Turismo, Lanièce, il direttore
dell'Ufficio regionale del Turismo, dr. Boglione, che è anche
Commissario, ma - badate bene - scaduto dal mese di ottobre,
dell'Azienda di Soggiorno e Turismo di Aosta.
Il testo dell'interpellanza è già molto chiaro, ma per
illustrarla mi servirò, come al solito, di una rigorosa
documentazione.
All'improvviso, e per l'esattezza il 29 maggio 1978, ci si
accorge - ho qui la deliberazione che, naturalmente, è a
disposizione di chiunque - che per le manifestazioni estive di
Aosta manca addirittura il palco. E qui avviene appunto la prima
evidente illegalità: con la deliberazione n. 4.679, la Giunta
regionale, su proposta dell'Assessore al Turismo, Urbanistica e
Beni Culturali, Lanièce, affida alle ditte M.S.P. e alla GEAM
s.r.l. di Torino l'incarico di predisporre il palco "in
considerazione dei tempi particolarmente ristretti di cui si
dispone".
Così, con una parvenza di urgenza, del tutto ingiustificata, si
evitano appalti, licitazioni private, violando tutte le leggi in
materia e sperperando una somma che si aggira intorno ai 400
milioni.
Ma la "perla" della deliberazione citata è l'ultimo capoverso
delle premesse che recita testualmente: "Le strutture che
integreranno l'arredo della piazza verranno affidate a ditte
locali". Tra queste ditte locali vi è, naturalmente, lo "STUDIO
PROGETTOUNO", nel quale operano tre professionisti, uno dei quali,
guarda caso, è l'amico degli amici, l'amico di partito
dell'Assessore al Turismo, e cioè il geom. Massimo Nardo.
'Ma c'è di più: con la deliberazione n. 2.046 del 13 maggio
1987, sempre su proposta dell'Assessore al Turismo, Urbanistica e
Beni Culturali, viene affidato allo "STUDIO PROGETTOUNO" di Aosta
l'incarico per la progettazione di un palco coperto e dell'arredo
di un'area verde situata all'interno del teatro romano di Aosta,
con una spesa totale di 12 milioni.
Basterebbe questa deliberazione per dimostrare che l'urgenza
invocata nel maggio del 1987 con la deliberazione n. 4.679 era pura
fantasia, perché l'esigenza del palco era già avvertita nel mese di
marzo, per cui ci sarebbe stato tutto il tempo per esperire le
varie gare d'appalto. Nel marzo, quindi, già si sapeva che si
sarebbe dovuto spostare il palco e che si poneva l'esigenza
dell'acquisto del palco da erigere sulla piazza, mentre nel mese di
maggio viene deliberato l'incarico per ragioni di urgenza.
Ma, "dulcis in fundo", arriviamo al Natale aostano del 1987, nel
corso del quale si spendono quasi 200 milioni, 140 dei quali
finanziati dalla Regione, per le manifestazioni natalizie, affidate
anch'esse - guardate un po' - allo "STUDIO PROGETTOUNO".
Questa volta, però, l'incarico non viene affidato
dall'Assessorato al Turismo, Urbanistica e Beni Culturali, ma
dall'Azienda Autonoma di Soggiorno di Aosta e cioè da quello stesso
Commissario, dr. Boglione, scaduto nel mese di ottobre, che è anche
Dirigente dell'Assessorato regionale al Turismo, Urbanistica e Beni
Culturali e che, in tale veste, ha quindi visionato la bozza della
deliberazione n. 9.831 del 13 novembre 1987, con la quale vengono
erogati i 140 milioni.
La prima domanda che ci poniamo è la seguente: come mai
l'Azienda di Soggiorno non ha provveduto ad esperire la benché
minima licitazione? Un ente pubblico, qual è l'Azienda Autonoma di
Soggiorno e Turismo, avrebbe dovuto procedere ad una normale
licitazione e non assegnare, senza alcuna trattativa, ad un
privato, amico degli amici, questo appalto. Perché si vogliono
favorire in modo così spudorato gli amici degli amici?
Noi riteniamo che tutto ciò sia illegittimo, anche se è stato
congegnato in modo abbastanza furbesco. L'illegalità di questa
operazione consiste nel fatto che vengono erogati, direttamente ed
indirettamente, dei finanziamenti ad un dipendente regionale che,
pur essendo in aspettativa - all'epoca, infatti, era in aspettativa
- figura pur sempre come dipendente di ruolo dell'Assessorato ai
Lavori Pubblici e come tale - e ci tengo ad avere in merito
risposte esaurienti da parte dell'Assessore - non può percepire,
sotto nessuna forma e tanto meno incarichi diretti ed indiretti,
alcun emolumento finanziario.
L'Assessore Lanièce, infatti, dovrebbe sapere abbastanza bene
che le consulenze, per Statuto speciale, sono affidate
esclusivamente a personale ed a professionisti esterni
all'Amministrazione regionale.
Credo di aver spiegato a sufficienza il senso di questa
interpellanza, nella quale ho cercato di citare e mettere in
evidenza le irregolarità che sono state espletate dall'Assessore al
Turismo, Urbanistica e Beni Culturali e dal Commissario
dell'Azienda Autonoma di Soggiorno e Turismo di Aosta, per cui
rimango in attesa di conoscere le motivazioni per le quali sono
state compiute queste irregolarità.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Poiché il 26 ed il 27 giugno si stanno
avvicinando, ecco che si cominciano ad adoperare parole grosse
come: "intrallazzi", "spudorati"... La circostanza, comunque, ci
lascia del tutto tranquilli, perché riteniamo di aver operato in
modo corretto e nella legalità.
Poiché il Consigliere Aloisi ha illustrato anche alcuni punti
che non sono presenti nell'interpellanza, io cercherò di
rispondere, punto per punto, a quanto è presente nel testo scritto
dell'interpellanza.
Cominciamo dal primo punto delle premesse dell'interpellanza
("Avuta notizia, dal quotidiano La Stampa di Torino, della rovinosa
caduta del pino natalizio allestito in Piazza E. Chanoux..."):
quell'albero è stato sistemato nel contenitore direttamente dalla
ditta M.S.P. di Torino, che si è basata sui calcoli e sullo schema
elaborato dell'ing. Digravio di Milano. La ditta stessa, quindi,
per installare quell'albero, che era stato commissionato con le
radici, aveva fatto predisporre un progetto da un ingegnere di
Milano.
Dopo la caduta dell'albero, il Commissario dell'Azienda di
Soggiorno e Turismo di Aosta chiedeva alla ditta N.S.P. una
revisione del prezzo della pianta, in quanto la stessa era stata
acquistata per le sue caratteristiche di trapiantabilità. La ditta,
nel corso di un incontro, si è dichiarata disponibile alla
sostituzione o ad una conseguente riduzione del prezzo.
Rispondo, ora, al secondo punto delle premesse
dell'interpellanza ("Promossa inoltre un'indagine per conoscere i
meccanismi organizzativi del Natale aostano edizione 1987..."). I
meccanismi e le finalità del Comitato per il Natale aostano sono
molto ben spiegati nella relazione distribuita alla stampa, in
occasione della conferenza indetta dal Comitato il 18 dicembre
scorso, della quale posso anche dare lettura di alcuni passi:
"È emersa in questi ultimi anni e si è imposta in misura via via
crescente l'esigenza di una partecipazione visibile del territorio
urbano all'atmosfera gioiosa del periodo natalizio. Anche ad Aosta
sono stati notati in più occasione, sia da parte dei privati sia da
parte di enti pubblici, interventi di vario genere. Azienda di
Soggiorno, assessorati regionali e comunali ed associazioni di
operatori commerciali hanno dato vita, con alterne fortune, a
manifestazioni espositive e culturali, nonché ad iniziative di
addobbo urbano, che, tuttavia, presentavano, di solito, il difetto
di essere scoordinate tra loro e di tendere a privilegiare in modo
quasi esclusivo alcune aree del centro storico ed in particolare
l'asse viario trasversale est-ovest.
Quest'anno, allo scopo di ovviare a tali inconvenienti ed anche
in considerazione della positiva esperienza ottenuta nel corso
della illuminazione dell'estate aostana, l'Azienda di Soggiorno,
l'Amministrazione regionale, il Comune, l'Associazione dei
commercianti e gli albergatori di Aosta hanno deciso di costituirsi
in Comitato operativo, allo scopo di coordinare e omogeneizzare
tutte le varie proposte ed iniziative previste per il Natale
aostano 1987".
Questo Comitato, del quale facevano parte anche il sottoscritto
e gli Assessori Faval e Lanivi, è stato convocato per preparare un
programma che è stato intitolato "Aoste: Noël 1987":
"Dicembre '87 - Tour Fromage: mostra di Lucio Bulgarelli.
Dicembre '87 - Torre del Lebbroso: mostra di Mirella
Bentivoglio.
8-31 Dicembre '87 - Chiostro della Chiesa di S. Orso: Santi
della Valle d'Aosta e sculture lignee.
15 dicembre - Teatro Giacosa: rappresentazione lirica "Lucia di
Lammermoor".
17 dicembre - Teatro Giacosa: concerto dei "Matia Bazar".
18 dicembre - Collegiata di S. Orso: concerto di Natale con il
coro "Feocatalà".
19 dicembre - Saint Bénin: mostra del pittore I. Mus.
19 dicembre - Coro polifonico di Ivrea: canti nazionali lungo le
vie del centro storico di Aosta.
19 dicembre-24 dicembre - Chiesa di S. Lorenzo: concorso
fotografico sulla flora, sulla fauna e sull'ambiente naturale della
Valle d'Aosta.
22 dicembre - Teatro Giacosa: rappresentazione lirica del
"Rigoletto".
22 dicembre - Piazza Chanoux, ore 16, a cura della Cooperativa
Antica Zecca: vendita di beneficenza del contenuto dei sacchetti
offerti gratuitamente dai commercianti di Aosta.
22-27 dicembre - Piazza Chanoux: Veillà di Tzalende.
27 dicembre - Piazza Chanoux: Natale cantando. Canzoni e
coreografie presentate da Gioventù Nuova.
2 gennaio - Collegiata di S. Orso: Concert du Nouvel An".
Questo è il calendario che è stato predisposto, con la
collaborazione di tutti i membri del Comitato, per il Natale del
1987.
Si è certamente preso atto della protesta avanzata da parte di
16 cittadini, ma va anche detto che, a fronte del disaccordo di
queste 16 persone, la cui opinione è, beninteso, rispettabilissima,
vi è stato un generale apprezzamento, che ha trovato riscontro
anche sulla stampa locale, per la qualità delle luminarie e delle
iniziative realizzate in occasione dell'ultimo Natale. C'è anche
una lettera della Cooperativa Antica Zecca che, nel rivolgersi
appunto all'Azienda di Soggiorno ed a tutti i membri del Comitato,
dice:
"I soci della Cooperativa Antica Zecca esprimono alle SS.VV.
ill.me ed a tutti i membri dell'associazione i più sentiti
ringraziamenti per la sensibilità dimostrata in occasione della
vendita, a scopo di beneficenza, del
22
dicembre scorso.
La somma realizzata è stata pari a 2 milioni e 4 mila lire e
sarà destinata alla realizzazione di una comunità terapeutica per
persone con disagio psichico".
Sul terzo punto delle premesse dell'interpellanza ("Appurato che
la Giunta regionale su proposta dell'Assessore regionale al Turismo
ha stanziato un contributo di lire 140 milioni per il Natale
aostano '87") non c'è nulla da dire, perché c'è una deliberazione e
la citazione corrisponde al vero.
Sul quarto punto ("e che predetto contributo per il quale è
previsto il parere del dirigente dell'Assessorato che è anche
Commissario dell'Azienda Autonoma di Soggiorno e Turismo di Aosta,
si è assommato ad un contributo inferiore ammontante a lire 50
milioni circa, del pari erogato dalla Giunta comunale di Aosta su
proposta dei competenti Assessori al Commercio ed al Turismo;")
occorre precisare che il contributo del Comune di Aosta non è stato
di 50 milioni, ma di soli 20 milioni, finalizzato al pagamento
delle fatture e al relativo consumo di energia necessaria a tutte
le illuminazioni natalizie delle vie e della piazza Chanoux, e alla
formazione del monte-premi per il tradizionale concorso delle
vetrine. Si tratta, quindi, di circa 10 milioni per l'illuminazione
e di altrettanti per il monte-premi del concorso delle vetrine.
Per quanto attiene al quinto punto delle premesse ("che
l'incarico di progettare e definire l'arredo natalizio '87 per la
città capoluogo è stato conferito allo "STUDIO PROGETTOUNO" -
progettazioni di interni e di design, con sede legale in via
Losanna, 17 ad Aosta;") occorre precisare che l'incarico è stato
affidato allo "STUDIO PROGETTOUNO" da parte di tutto il Comitato,
dopo aver esaminato altre proposte presentate dalla MAROS,
dall'Istituto d'Arte, dall'ASCOT e, naturalmente, dallo STUDIO
PROGETTOUNO, al quale, appunto, è stato affidato il progetto, in
considerazione della proposta complessiva da quest'ultimo
presentata.
Veniamo ora al sesto punto delle premesse ("e che a coordinare i
predetti lavori per conto dello STUDIO PROGETTOUNO" di cui fa
parte, è stato il geom. Massimo Nardo, dipendente regionale in
aspettativa, già segretario particolare dell'ex Assessore regionale
Giuseppe Borbey, fino alla data..."): il fatto che il geom. Nardo
risulti tra i soci dello STUDIO PROGETTOUNO non è, comunque, motivo
di illegittimità, perché nel momento in cui l'incarico viene
conferito ad uno studio, non è detto che tutti i membri dello
studio debbano necessariamente partecipare collettivamente ad ogni
progetto elaborato da quello studio. A mio parere, quindi, non c'è
alcun elemento di illegittimità.
Stando a quanto detto nel sesto punto delle premesse
dell'interpellanza ("e che il Comitato Promotore per il Natale
aostano ha visto dunque riuniti diversi esponenti D.C...") può
sembrare che tutto fosse in mano alla D.C. ed agli amici degli
amici. È opportuno precisare che il Comitato per il Natale 1987 era
composto da dieci persone: il Commissario dell'Azienda di
Soggiorno; il rappresentante dei commercianti, signor Visioli; il
rappresentante degli albergatori, signor Sozzi; tre Assessori
regionali, e precisamente il sottoscritto, Faval e Lanivi; quattro
Assessori comunali, e cioè i signori Dominidiato, Pallu, Grimod e
Perrin. Come ben si vede, su sette Assessori solo tre erano della
Democrazia Cristiana e, quindi, non si può dire che si trattava di
faccende combinate tra democristiani, perché noi eravamo solo tre
su dieci. Si tratta, pertanto, di illazioni che lasciano il tempo
che trovano.
Per quanto concerne l'esecuzione dei lavori, occorre precisare
che gli stessi sono stati debitamente appaltati, com'è dimostrato
dalla documentazione in possesso dell'Azienda di Soggiorno.
L'incarico è stato conferito alla ditta M.S.P. di Torino, in
quanto, non solo i suoi prezzi erano inferiori a quelli proposti
dalle ditte concorrenti, ARCHITEMPO e GRUPPO BODINO, ma i costi
relativi ad alcune forniture della M.S.P. sono poi risultati, a
consuntivo, inferiori a quelli proposti. Lo stesso dicasi anche per
la fornitura degli addobbi (alberi e stelle luminarie) collocati
lungo le vie cittadine: le stelle, ad esempio, avevano un prezzo di
listino di 130.000 lire più IVA, che è stato poi concordato in
113.000 più IVA; lo stesso dicasi per gli addobbi di piazza Chanoux
e per l'albero di Natale, il cui prezzo previsto era di 125 milioni
di lire, che è stato poi concordato in 98 milioni e 200 mila lire,
IVA compresa.
In merito a quanto detto nel settimo punto delle premesse
dell'interpellanza ("che nel corso della ricognizione conoscitiva è
stato appurato un altro fatto non meno sconcertante risalente
all'estate aostana 1987..."), occorre precisare che il palco è
stato acquistato dall'Azienda di Soggiorno e riutilizzato per la
manifestazione ed è costato esattamente 28 milioni e 44 mila lire,
più IVA, commissionato direttamente dall'Azienda di Soggiorno, così
come è stato fatto per le fioriere. Siamo, dunque, sull'ordine del
14 per cento della spesa che risulterebbe dagli accertamenti
dell'interpellante. Posso leggere testualmente una lettera che ho
qui con me e che, in merito, recita testualmente:
"Fornitura appalti - Spett. Ditta GEA. Facendo seguito agli
intercorsi colloqui telefonici si invia la presente con la quale vi
si chiede la fornitura di due palchi, Mod. VGN-Tele, di dimensioni
6 x 4 x 0,60 di altezza, con fascia perimetrale di tamponamento,
forniti in opera, con scale e piedini regolabili, ... al prezzo di
Lit. 14.000.000 cadauno (cifra che, moltiplicata per 2, ci dà 28
milioni e 44 mila lire).
Il materiale sopra descritto deve essere fornito...".
Anche alla fornitura delle fioriere ha provveduto direttamente
l'Azienda di Soggiorno e, quindi, lo STUDIO PROGETTOUNO non c'entra
assolutamente per niente.
La scelta del palco è stata determinata dal fatto che lo stesso
rispondeva alle caratteristiche tecniche ritenute più consone
all'utilizzo, da parte dell'E.N.P.I.: sicurezza, facilità di
smontaggio e montaggio, minimo ingombro e stabilità.
Per quanto riguarda le fioriere, occorre precisare che le stesse
sono state scelte in quanto uguali a quelle situate in vari punti
della città da parte del Comune.
L'Estate aostana è costata all'Azienda di Soggiorno,
complessivamente, 155.497.680 lire, delle quali 104.668.000 lire
per compensi agli artisti, stampa manifesti, ecc., cifra questa
certamente non superiore a quella spesa da altre città italiane la
cui attività turistica è di certo molto inferiore a quella
aostana.
Ho qui con me l'elenco di tutte le manifestazioni che sono state
organizzate - ma non so se sia il caso di darne lettura -
accompagnate dal prezzo dei vari gruppi che hanno partecipato alle
manifestazioni.
Emerge chiaramente, quindi, che lo STUDIO PROGETTOUNO non
c'entra assolutamente per niente nell'organizzazione delle
manifestazioni.
Nell'ottavo punto delle premesse del l'interpellanza si dice: "e
che le fattispecie sopra rammostrate e cioè due successivi
incarichi dell'ordine di centinaia di milioni affidati allo Studio
Progettouno...". Occorre puntualizzare, in merito, che lo Studio
citato ha ricevuto come compenso 6 milioni più IVA per l'estate e
10 milioni più IVA per il Natale 1987, per un totale di 16 milioni.
Non si tratta certamente delle centinaia di milioni alle quali si
allude, in quanto tutte le forniture, per le manifestazioni
dell'estate e per il Natale 1987, sono state commissionate sempre
direttamente dall'Azienda di Soggiorno e le stesse erano di costo
inferiore a quello normalmente praticato da altre ditte.
Nel merito dell'ultimo punto delle premesse dell'interpellanza
("e che, infine, il dirigente dell'Assessorato ricoprendo anche la
carica di Commissario dell'Azienda Autonoma di soggiorno e Turismo
di Aosta..."), in cui si allude ad una situazione conflittuale,
occorre precisare che il controllo sugli atti dell'Azienda di
Soggiorno è compiuto, per quanto concerne i programmi di attività
ed il bilancio dell'Azienda, dalla CO.RE.CO., previo parere
dell'Assessorato del Turismo, Urbanistica e Beni Culturali,
formulato dall'Assessore (e non dal dirigente!) ed è anche
corredato da un visto di legittimità rilasciato dall'Assessore
regionale al Turismo, Urbanistica e Beni Culturali, riguardo alle
delibere di concessione di contributi regionali alle aziende, che
sono adottate dalla Giunta regionale, su proposta dell'Assessore
competente. Sulla relativa proposta il dirigente dell'Assessorato
si limita a formulare un parere di legittimità e non di merito.
Non si ritiene, quindi, che esistano motivi di formale
incompatibilità tra la carica di Commissario dell'Azienda di
Soggiorno e quella di Dirigente dell'Ufficio regionale del turismo.
Si possono ovviamente eccepire considerazioni di opportunità, si
ritiene, tuttavia, che la particolare situazione dell'Azienda di
Soggiorno di Aosta abbia giustificato e giustifichi tuttora le
scelte che sono state effettuate al fine di realizzare, in questa
fase a carattere transitorio, la gestione puramente tecnica
dell'Azienda stessa.
In merito alla conclusione dell'interpellanza, proprio sulla
base di quanto sopra illustrato e documentato, ritengo di non dover
modificare l'attuale impostazione, in quanto essa è sicuramente
legittima, legale e trasparente. Si cercherà, nel limite del
possibile, di migliorare sempre di più l'immagine turistica e
ospitale della città.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Mi sento molto imbarazzato a rispondere
all'Assessore, perché, da una parte, mi rendo conto della notevole
fatica, sua e dei suoi collaboratori, per stilare il testo della
risposta, però, dall'altra, non posso neanche accettare che si
venga qui a prendere in giro dapprima il Consigliere Aloisi e poi
il Consiglio regionale. Caro Assessore, sia ben chiaro che qui non
si deve prendere nessuno per i fondelli!
Io sono stato molto preciso nel formulare le mie accuse ed ho
detto chiaramente che sono stati assegnati dei lavori a dei
dipendenti regionali in aspettativa, in violazione delle leggi e
dello Statuto regionale. Questo è il nocciolo del contendere! E,
guarda caso, a chi sono stati assegnati questi lavori? All'ex
segretario dell'ex Assessore democristiano, guarda caso, ad un
dirigente regionale democristiano! Questa è la questione.
Mi rendo conto che l'Assessore Lanièce ha faticato a mettere
insieme tutto un elenco di iniziative, anche se non ha citato, per
esempio, i 12 milioni del palco dell'anfiteatro romano. In ogni
caso, il nocciolo della questione riguarda l'illegalità e
l'illegittimità dei lavori concessi ad un dipendente regionale.
Questo è il discorso.
LANIECE
(fuori microfono): Ma io ho risposto a tutto
quello che è scritto nel testo dell'interpellanza.
ALOISI (M.S.I.):
Ma io ho presentato l'interpellanza per
sapere se si intende continuare ancora ad operare con simili
metodi, così discutibili e palesemente illegittimi, per definire la
linea della promozione turistica. È troppo facile e troppo bello
assegnare gli appalti agli amici degli amici. È questo che io
contesto ed è questo il nocciolo della questione.
L'avevo immaginato che l'Assessore si sarebbe presentato in
Consiglio con una relazione scritta per dire cose che nulla hanno a
che vedere con il vero nocciolo della questione. È un metodo che
cerca di passare inosservato e, soprattutto, indisturbato in mezzo
a tutta questa vicenda, mentre qui, caro Assessore, ci sono delle
grosse illegalità. Io sono convinto che la Giunta, nel momento in
cui ha deliberato di assegnare quei lavori, non sapeva che dietro
lo STUDIO PROGETTOUNO si nascondeva e c'era l'ex segretario dell'ex
Assessore, che, tra l'altro, era un dipendente regionale. E proprio
questa ultima circostanza costituisce il nocciolo del
contendere.
Mi ritengo, pertanto, completamente insoddisfatto delle
risposte, anche perché credo che in questo caso si vogliano
prendere in giro dei Consiglieri regionali che pongono il dito su
delle questioni di rilevante illegalità. Per questa ragione, mi
riservo di proseguire l'esame dell'argomento, rivolgendomi a chi di
dovere. Se esistono degli elementi che facciano supporre qualche
violazione di legge o l'esistenza di una palese illegittimità, io
proseguirò lungo la strada che ho già intrapreso, proprio perché
non posso accettare del le risposte di questo genere.
È troppo facile comportarsi in questo modo. Io sono responsabile
di quello che dico. Le delibere ci sono tutte e lo STUDIO
PROGETTOUNO è scritto qui e non l'ho scritto io ed è detto
testualmente:
"...delibera di approvare l'affidamento allo STUDIO PROGETTOUNO
di Aosta dell'incarico di progettazione...".
Sta di fatto che della società STUDIO PROGETTOUNO è socio
Massimo Nardi, dipendente regionale in aspettativa e ciò comporta
l'esistenza di illegalità e di violazioni di legge. Questo è il
nocciolo del contendere e, pertanto, mi riservo di valutare ed
approfondire con maggior rigore tutto questo argomento, in altra
sede.
PRESIDENTE:
Poiché non è ancora giunto l'Assessore alla
Sanità ed Assistenza Sociale, Voyat, penso che possiamo proseguire
con la trattazione dell'oggetto iscritto al punto n. 27 dell'ordine
del giorno.
