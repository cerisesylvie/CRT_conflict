Classificazione
AMBIENTE


Resoconto integrale del dibattito dell'aula
Oggetto del Consiglio n. 100 del 1° ottobre 2003 - Resoconto
OGGETTO N. 100/XII - Intervento di ripristino ambientale di
tutte le zone deturpate dalle opere realizzate per la costruzione
della strada del Nivolet. (Interpellanza)
Interpellanza
Ricordato che il progetto di costruzione di una strada
carrozzabile di collegamento fra la Valle d'Aosta ed il Piemonte
tramite il Colle del Nivolet è stato abbandonato nel 1973;
Evidenziato che l'abbandono del progetto è stato determinato
prevalentemente da ragioni ambientali, essendo tale zona totalmente
all'interno del Parco Nazionale Gran Paradiso ed ora anche Zona di
Protezione Speciale ai sensi delle Direttive europee di protezione
ambientale;
Rilevato che le profonde ferite all'ambiente naturale
determinate dalle opere realizzate negli anni '50 e '60 sono ancora
ben visibili sia a monte di Pont, sia in cima al Nivolet;
Rilevato, altresì, che persino il cantiere dell'impresa
costruttrice della strada è ancora, dopo trent'anni, presente, in
stato di abbandono e di degrado;
Sottolineati gli sforzi che anche sul versante piemontese si
stanno facendo per limitare l'impatto della strada e che ha
portato, nei mesi scorsi, per la prima volta, ad un divieto del
traffico veicolare;
Visto che il progetto preliminare di bonifica del versante
orografico di sinistra della Valsavarenche, nella zona di Pont,
approvato dalla Giunta regionale con deliberazione del 4 agosto
2003 si occupa soprattutto della costruzione di due nuove gallerie
sulla strada regionale, riservando un'attenzione del tutto
marginale al recupero ambientale della strada del Nivolet ed al
relativo cantiere;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. se non si ritiene opportuno progettare e realizzare un
intervento organico di ripristino ambientale di tutte le zone
deturpate dalle opere realizzate per costruire la strada del
Nivolet in territorio valdostano;
2. se sono state definite le modalità per il recupero
ambientale del cantiere abbandonato citato in premessa.
F.to: Riccarand - Curtaz
Président - La parole au Conseiller Riccarand.
Riccarand (Arc-VA) - Oltre ai reliquati, che sono da recuperare
e rinaturalizzare, vi sono anche delle strade pressoché intere da
sistemare e la strada del Nivolet è uno di questi casi. Questa
strada è sbagliata, non è l'unica in Valle d'Aosta, ma questa, per
fortuna, si è fermata in tempo.
Come sappiamo, 30 anni fa, dopo che questa opera era stata
completata sul versante piemontese e erano stati costruiti molti
chilometri di strada, salendo da Pont verso il pianoro del Nivolet
e scendendo dal colle del Nivolet verso il pianoro - fra l'altro,
tratti anche in galleria -, si è bloccata per 2 motivi essenziali:
il primo, perché era venuto meno lo stimolo principale di
quest'opera, ossia gli interessi dell'azienda elettrica municipale
di Torino, che intendeva realizzare un grande invaso al Nivolet -
progetto tramontato poi alla fine degli anni '60, ma che era una
delle motivazioni per cui si costruì quella strada -; il secondo,
perché era cresciuta la sensibilità rispetto al Parco nazionale del
Gran Paradiso e la consapevolezza che un'opera di questo tipo
avrebbe inferto un colpo durissimo alla presenza del Parco.
Quest'opera si interruppe, però sono rimasti dei tratti
irrealizzati: circa 3,5 chilometri sopra Pont, alcuni chilometri
uscendo dal colle; è rimasto tutto il cantiere con i suoi
baraccamenti, fra l'altro questi tratti chiusi al traffico si sono
dissestati, diventando fonte di un ulteriore danno del territorio.
Trattandosi di opere realizzate scavando nella roccia in alta
quota, inoltre, il processo di inerbimento è difficile e deve
essere aiutato.
Il problema che poniamo con questa interpellanza è quello di un
intervento organico di recupero ambientale, di sistemazione e di
rinaturazione di questa ferita, che è molto profonda e su un
territorio molto delicato, perché ci troviamo nel cuore del Parco
nazionale del Gran Paradiso. Abbiamo posto questo problema anche
perché abbiamo notato una confusione…
nel senso che anche sugli organi di informazione - probabilmente,
vi è un problema di comunicazione - è uscita la notizia che si
metteva mano a questa strada, alla luce della deliberazione di
Giunta n. 2913/2003 in cui sono previsti impegni finanziari anche
ingenti: 9,5 milioni di euro. Se poi andiamo a vedere il progetto a
cui si riferisce questa deliberazione, però ci si rende conto che
non riguarda, se non marginalmente, la strada del Nivolet, perché
questo progetto di cui con deliberazione di Giunta del 4 agosto
2003 si è approvato il progetto preliminare, è un intervento di
bonifica del versante orografico di sinistra a monte della strada
regionale n. 23 a Valsavarenche e concerne la costruzione di 2
nuove gallerie sulla strada regionale. L'importo complessivo di
questo progetto è di 9,5 milioni di euro, dei quali 9 milioni sono
riferiti alla costruzione delle 2 nuove gallerie e 500.000 euro ad
interventi di sistemazione sul vecchio tratto di strada. Questo è
il progetto di cui è depositato il VIA e che tutti possono
esaminare.
Quello che chiediamo è che, al di là di questo intervento troppo
limitato e concernente una parte esigua della strada del Nivolet,
vi sia un intervento complessivo organico, che riguardi il tratto
della strada del Nivolet che sale da Pont fino a dove vi è
l'interruzione - si tratta di 3,5 chilometri -, il tratto che dal
colle scende verso il pianoro e tutta l'area del cantiere, cioè dei
baraccamenti, dove vi sono ancora tutta una serie di strutture
fatiscenti, che danno brutta immagine di sé e che contribuiscono al
degrado complessivo della zona.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Collega Riccarand, spero che questa sua
illustrazione parta da un errore, altrimenti dovrei dire che qui vi
è molta malafede, come minimo, perché è esattamente il contrario di
quanto è stato detto da lei!
Questo intervento, che è denominato "Progetto di bonifica del
versante sinistro orografico a monte della strada regionale n. 23
della Valsavarenche, nel tratto compreso fra le località Pessey e
Pont", la cui fase preliminare è stata approvata con la
deliberazione di Giunta n. 2913 del 4 agosto 2003, è stato
sviluppato a seguito di alcuni fenomeni di crollo - franette, per
capirsi, fra l'altro alcune anche di notevoli dimensioni -
verificatisi in successione negli anni 1990 e 1991 lungo il
canalone del Pessey sovrastante la strada regionale e prima
dell'abitato di Pont e coinvolgenti in maniera pesante la
sopraccitata strada regionale. Sulla base di questi riscontri,
l'Amministrazione regionale, con la deliberazione di Giunta n.
3728/1993, ha affidato a dei tecnici l'incarico di progettazione
dell'intervento sopraccitato; vi era un intervento mirato a
stabilizzare il versante e ad evitare che si ripetessero questi
crolli. Le finalità individuate erano chiaramente quelle di
predisporre gli opportuni interventi volti alla riduzione del
rischio geologico sul tratto di strada regionale immediatamente
precedente il villaggio di Pont. Contestualmente allo sviluppo
progettuale, si constatava la presenza di altre situazioni di
rischio principalmente legate a fenomeni valanghivi, per cui
venivano inserite opere di natura passiva - gallerie paravalanghe -
atte a ridurre tale rischio sulla strada regionale. Questo è il
discorso di previsione per quanto riguarda la messa in sicurezza
della strada regionale.
Dall'analisi del sito, emergeva quale fattore di criticità per
quei dissesti che si originavano dalla cosiddetta "strada del
Nivolet" o chiamiamola "pista del Nivolet" per evitare confusioni
con la strada … quindi la strada del
Nivolet era oggetto… (e questa è una
valutazione già fatta in sede progettuale)
… era la causa scatenante di quei
dissesti, che si erano poi concretizzati in frane, eccetera,
lasciamo stare la valanga, che è un discorso a parte. Dallo
sviluppo progettuale iniziale… anche
nella sua fase di valutazione degli impatti ambientali, siccome
l'opera ricorreva negli ambiti di applicazione della legge n.
14/1999, venivano sollevate dai soggetti competenti e coinvolti
indicazioni tecniche tali da rendere necessario un adeguamento
progettuale alle indicazioni particolari dell'Ente Parco nazionale
del Gran Paradiso. Successivamente, anche in relazione agli effetti
sull'area dei diversi eventi alluvionali del 1993 e del 2000 - i
quali peraltro hanno determinato la mutazione dei luoghi e un
aggravamento di certe situazioni -, si è proceduto ad una revisione
progettuale sfociata in una soluzione che fosse conforme allo stato
attuale dei luoghi, alle indicazioni tecniche e ai vincoli
formulati dai vari soggetti competenti per legge.
La soluzione progettuale presentata otteneva una valutazione
positiva condizionata sulla compatibilità ambientale con la
deliberazione di Giunta n. 1084/2003, indicando espressamente di
sviluppare il progetto definitivo ed esecutivo secondo le finalità
di messa in sicurezza del versante - quindi non realizzare delle
opere passive come delle gallerie, bensì mettere in sicurezza il
versante, il che significa fare un intervento puntuale -, senza che
questo risulti presupposto per la prosecuzione della strada del
Nivolet, come qualcuno poi ha pensato bene di dire. Non dico che
siate stati voi, comunque qualcuno ha interpretato male, perché, a
proposito di note di stampa, era stato addirittura detto che
volevamo continuare la strada del Nivolet, cosa che non ci è
neanche mai passata per la testa! Sulla base delle indicazioni
contenute e della valutazione positiva condizionata sulla
compatibilità ambientale, si procedeva alla valutazione della
progettazione preliminare con la deliberazione n. 2913/2003. Sulla
base di tale approvazione, la struttura regionale competente
comunicava allo staff progettuale di procedere con lo sviluppo
definitivo degli interventi di sistemazione dei dissesti sul
versante - ancora una volta non si è mai parlato di dare incarichi
per fare progetti di gallerie paravalanghe - e al recupero
idrogeologico della strada del Nivolet nel suo tratto iniziale fino
alla galleria, che rappresenta il tratto di origine di una serie di
dissesti coinvolgenti nel recente passato le strutture - nucleo
abitato di Pont - e le infrastrutture - la strada regionale -
posizionate alla base del versante, rimandando lo sviluppo
progettuale delle gallerie ad una successiva fase, da affidare ad
altra struttura regionale che doveva essere eventualmente quella
competente in materia di viabilità, direttamente competente in
opere stradali.
Voglio ripetere, allora, che le finalità progettuali sono
raffigurabili in una sistemazione di alcune situazioni di dissesto
idrogeologico - originatesi sul versante sinistro orografico fra le
località Pessey e Pont e aggravatesi nel tempo anche a seguito dei
numerosi eventi alluvionali che hanno coinvolto l'area in questione
- tali da determinare condizioni di rischio per le sottostanti
strade regionali e per il nucleo abitato di Pont. Tali interventi -
quelli che si vogliono eseguire e che sono oggetto dello sviluppo
progettuale, sia chiaro - sono riassumibili in: stabilizzazione
corticale di dissesti superficiali sulle scarpate tagliate dalla
strada del Nivolet, disgaggi e bonifiche di situazioni di stabilità
per crollo lapideo su alcune porzioni rocciose adiacenti alla pista
del Nivolet, realizzazione e ripristino di un'adeguata rete di
smaltimento delle acque di ruscellamento superficiale, integrazione
ed incremento delle funzioni della pista come gradone di arresto
per fenomeni di crollo provenienti dalle parti più alte del
versante. Tali azioni conducono parallelamente ad un recupero
ambientale di questo tratto della strada del Nivolet, portando ad
un parziale mascheramento delle vecchie opere murarie e ad una
stabilizzazione e ricostituzione di settori di scarpate interessate
da evidenti segni di erosione, giungendo contestualmente ad una
riduzione della porzione carrabile a 2,5 metri - questo perché
altrimenti queste opere di mascheramento non si potrebbero fare -,
come peraltro da espresse indicazioni dell'Ente Parco nazionale del
Gran Paradiso. Noi, allora, abbiamo preventivato di fare questi
interventi e per essi abbiamo dato il "la". Le gallerie stradali
sono state prese in considerazione in senso generale come possibile
soluzione passiva all'ipotesi delle valanghe, ma sono state
demandate ad altri sviluppi; in questa fase ci preme realizzare
questi interventi, esattamente quelli che lei chiedeva.
L'intervento in corso di sviluppo progettuale ha quindi le
finalità di riduzione dei fattori di rischio idrogeologico su quel
tratto di versante, è volto alla protezione della strada regionale
e del villaggio di Pont. Tale azione coincide in parte prevalente
con la necessità di recupero ambientale del vecchio tracciato della
strada del Nivolet. Le finalità progettuali affidate con l'incarico
del 1993 ai professionisti non erano quelle di un recupero
ambientale - qui si fa confusione fra le due fasi, perché da una
fase all'altra sono passati qualcosa come 10 anni, poi vi è stata
tutta una serie di eventi -, anche se parzialmente le azioni di
recupero idrogeologico possono raggiungere il medesimo scopo. Tale
finalità è globalmente ottenibile con un approccio specifico che
esula dalle finalità della progettazione in corso di esecuzione. Le
gallerie, quindi, ribadisco, sono una pura ipotesi in ragione di
una messa in sicurezza di questo tratto di strada regionale per
quanto riguarda le valanghe, ma non ha niente a che vedere con
tutto il progetto che stiamo portando avanti e che intendiamo
realizzare a breve termine.
Vi è un'altra questione per quanto riguarda il punto n. 2 della
sua interpellanza: le modalità di recupero ambientale del vecchio
cantiere abbandonato non rientrano nella competenza di questo
Assessorato, perché quel cantiere è stato commissionato dall'Ente
Parco e sono l'Ente Parco e il comune che si devono preoccupare di
smontarlo. Voglio ricordare che quell'appalto non è stato fatto
dalla Regione, neanche dal comune, è stato fatto dall'Ente Parco.
Le risulta diversamente? Resta il fatto comunque che quelle
baracche non sono una questione "regionale" possiamo sollecitare
l'eliminazione di queste baracche, però non è un cantiere della
Regione, non abbiamo alcun titolo per chiedere di tirar via queste
baracche. Ci possono rispondere: "Abbiamo un contenzioso in atto,
abbiamo dei contratti". Possiamo sollecitare, ma la questione del
cantiere non "riviene" a questa Amministrazione.
Président - La parole au Conseiller Riccarand.
Riccarand (Arc-VA) - Mi dispiace, ma qui la confusione è totale,
perché i progetti sono lì, sono documentati. Vi è stata prima una
deliberazione di valutazione positiva dell'impatto ambientale di un
progetto… Rifacciamo la storia: nel
1993 viene affidato a dei tecnici un incarico di progettazione
generale riguardante la zona di Pont - non voglio adesso entrare
nel merito delle finalità di quel progetto -, sta il fatto che
passano gli anni e poi viene presentato un progetto, viene fatta la
procedura di VIA, ad un certo punto questa procedura si traduce in
un parere positivo espresso dalla Giunta regionale, che dopo alcuni
mesi - il 4 agosto - approva preliminarmente quel progetto che è
stato sottoposto al VIA, al fine di fare atti successivi; non sono
indicati qui quali saranno gli adempimenti successivi e quali
saranno le scelte. Del progetto, che prima ha avuto il parere
positivo e di cui poi voi avete approvato i progetti preliminari,
ho tutta la documentazione che comprende un tratto della strada
regionale prima di arrivare a Pont, dove è prevista la
realizzazione di 2 nuove gallerie - 1
a
galleria, 363
metri; 2
a
galleria, 248 metri - in un terreno roccioso,
un'opera molto complessa, e poi degli interventi di sistemazione
sulla strada del Nivolet che sale sopra a Pont. Il progetto di cui
avete approvato il progetto preliminare quindi prevede tutto
questo.
Se poi entriamo nel dettaglio dei costi di queste opere, i
progettisti hanno fatto la previsione in lire, perché il progetto
risale ad alcuni anni fa, leggo i costi: 1
a
galleria,
9.500.000.000; 2
a
galleria, 6.000.000.000; opere
connesse alla strada regionale, perché poi bisogna recuperare i
reliquati dalla strada vecchia che si abbandona perché se si fa la
galleria, evidentemente… comunque il
totale della spesa sul tratto di strada regionale, quindi il
progetto che voi avete approvato per questo tratto: 15.880.000.000
di lire. Per quanto riguarda il tratto di strada del Nivolet vera e
propria, la sistemazione della pista, è previsto 1 miliardo, poi vi
sono altri 200 milioni per recupero della strada regionale n. 23,
eccetera, per un totale di 17.930.000.000. La sostanza del progetto
che avete approvato…
(interruzione dell'Assessore Cerise, fuori microfono)
… quale pezzo? Sì, vi è anche il
consolidamento del versante: 1.070.000.000, ma la parte rilevante
di questo progetto che avete approvato riguarda la costruzione di 2
gallerie per 9,5 miliardi e 6 miliardi; per quello ponevo il
problema!
Non è che siamo contrari quindi, ovviamente siamo favorevoli ad
un intervento di rinaturazione della strada del Nivolet, però
diciamo che qui vi è un po' di confusione, tanto che mi è parso di
capire che lo stesso Assessore non avesse il quadro chiaro; mi è
parso così perché ci ha contestato che qui non vi è la costruzione
di gallerie. Magari non vorrete fare le gallerie - e questo è un
altro discorso -, ma il progetto che avete approvato in fase
preliminare - dopo è tutto da decidere cosa succederà - è un
progetto che prevede la costruzione di 2 gallerie, perché tutto il
resto è marginale dal punto di vista finanziario. Sarà importante
dal punto di vista ambientale, non ho dubbi, ma il nocciolo di
questo problema è la costruzione di 2 nuove gallerie sulla strada
regionale e questo è chiarissimo! Noi invece quello che diciamo è:
"Attenzione, spostate l'attenzione su queste gallerie, perché
oltretutto vi è il parere del Servizio geologico, il quale avverte
che queste gallerie che si vogliono fare sono molto discutibili".
C'è scritto nei pareri inseriti nel VIA, così come è il Corpo
forestale che nel suo parere dice:
"Attenzione, perché lì vi è
un elemento di degrado grosso, che è rappresentato dal cantiere che
va recuperato"
, noi quindi abbiamo ripreso un'osservazione fra
l'altro fatta dal Corpo forestale. È chiaro che non sono
"baraccamenti" della Regione, ma questo non significa che, dopo 30
anni che sono lì, la Regione non possa svolgere un ruolo rispetto
all'individuazione… sarà la vecchia
ditta, non so se "Freydoz" o chi, che ha fatto i lavori di
costruzione della strada, che ha lasciato lì tutto, ma è compito
anche dell'Amministrazione andare a dire: "Adesso cosa facciamo? Se
facciamo un intervento di recupero, lasciamo lì quelle
brutture?".
Quello che domandiamo quindi è di spostare l'attenzione da un
intervento riguardante la costruzione di gallerie sulla
strada… e lì la cosa va valutata, mi
sembra che spendere 18 miliardi per fare 2 gallerie sia abbastanza
discutibile, mentre riteniamo che sia invece importante spendere
per il recupero della strada del Nivolet una quota un po' più
significativa di quel miliardo che compare. Chiediamo quindi di
spostare l'attenzione o comunque di intervenire in modo organico
sulla strada del Nivolet perché, fra l'altro, questo intervento
concerne solo un tratto della strada che sale sopra Pont, non
riguarda tutto il tratto che arriva fino a dove si è costruito
sopra Pont e neppure un tratto, pure in territorio valdostano, che
dal colle del Nivolet scende verso il pianoro. Si tratta di pensare
ad un recupero complessivo, cosa che in questo momento non è
sicuramente contenuta in questa deliberazione.
