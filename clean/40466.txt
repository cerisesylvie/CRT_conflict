Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3256 del 20 febbraio 2018 - Resoconto
OGGETTO N. 3256/XIV - Interpellanza: "Introduzione di
esenzioni per le persone affette da fibromialgia".
Farcoz (Président) -
Point n° 24 de l'ordre du jour. La
parole à la Vice-présidente Morelli pour l'illustration.
Morelli (ALPE) -
Con questa interpellanza vogliamo
riparlare di fibromialgia: una malattia neurodegenerativa
autoimmune, debilitante, invalidante che colpisce in particolare le
donne (secondo studi recenti, colpisce il 5 percento circa delle
donne).
Questo tema era stato sollevato già nel 2015 con una mozione a
firma dei gruppi dell'allora opposizione, illustrata dal collega
Fabbri, mozione che poi era stata votata all'unanimità dal
Consiglio, con cui si impegnava l'Assessore competente ad assumere
tutta una serie di iniziative relativamente a questo problema: "ad
individuare
-
in primis
in attesa di una normativa
nazionale - un centro di riferimento sanitario multidisciplinare -
pubblico - specializzato per la diagnosi e la cura della
fibromialgia...", perché uno dei principali problemi di questa
patologia sta proprio nella difficoltà di diagnosi; inoltre "che la
fibromialgia venga riconosciuta come patologia cronica con
definizione di un codice regionale di esenzione", cosa che avviene
per altre patologie croniche, dal momento che le persone affette da
questa patologia si trovano a dover effettuare un gran numero di
esami, di analisi, di visite, molto spesso anche inutili proprio
per il carattere subdolo di questa malattia.
L'impegno del Consiglio regionale era stato prontamente accolto
- bisogna riconoscerlo - dall'allora Assessore Fosson, il quale nel
mese di marzo 2015 aveva provveduto a redigere una delibera, nella
quale si approvava il riconoscimento della fibromialgia come
patologia sottoposta a particolare attenzione e le relative
direttive all'Azienda USL della Valle d'Aosta. A questa delibera
faceva seguito una delibera di pari tenore dell'USL, con la quale
si dava corso all'impegno. Impegno che prevedeva, tra l'altro, la
relazione, entro il 31 dicembre di ogni anno, circa i risultati
dell'applicazione della delibera della Giunta, anche con
riferimento ai tempi di attesa precedenti la diagnosi, ai volumi
delle prestazioni erogate, ai costi sostenuti, al fine di
monitorare la diffusione e la gravità della patologia nella
popolazione e valutare un'eventuale introduzione di esenzioni per
le prestazioni correlate a tale patologia.
A distanza di quasi tre anni rispetto a quegli impegni siamo a
chiedere all'Assessore regionale se le relazioni siano state
prodotte e quali siano state le valutazioni in merito a tale
patologia e se si sia giunti alla conclusione di procedere
all'introduzione di esenzioni per i malati di fibromialgia. Inoltre
se siano state organizzate delle attività formative con il
personale medico di assistenza primaria e con i medici di Medicina
generale, che sono i primi filtri, i primi soggetti che vengono in
contatto con i malati e che sono oggettivamente qualche volta anche
nella difficoltà di effettuare una diagnosi corretta. La
ascoltiamo, Assessore.
Président -
La parole à l'Assesseur Bertschy pour la
réponse.
Bertschy (UVP) -
Grazie collega. Come ha ben illustrato
con la sua presentazione dell'interpellanza, il tema della
fibromialgia è una delle attività politiche che il Consiglio
regionale in una fase costruttiva era riuscito a proporre ed era
stato ben recepito dall'allora Assessore Fosson. Mi piace ricordare
anche il collega Nello Fabbri, che su questo tema, insieme a lei e
ad altri, si era speso e anche in questi giorni in via diretta ha
chiesto informazioni a riguardo.
Come ha appena ricordato, è stata fatta una delibera il 27 marzo
2015 di riconoscimento della fibromialgia come patologia sottoposta
a particolare attenzione e, con deliberazione del Direttore
generale n. 51 del 18 maggio 2015, l'Azienda ha istituito il Centro
sanitario multidisciplinare pubblico regionale per la diagnosi e
per la cura della fibromialgia, identificando come struttura di
coordinamento la struttura di Medicina interna. In seguito è poi
stato definito un protocollo per l'invio da parte dei medici di
assistenza primaria alla diagnostica e certificazione della
fibromialgia. Il registro ufficiale dei pazienti fibromialgici è
tenuto dai medici della terapia antalgica.
Nella prima domanda si chiede: "se le relazioni di cui alla
deliberazione della Giunta regionale n. 445 del 27 marzo 2015 siano
state prodotte e con quali valutazioni". Le relazioni sono state
elaborate annualmente dall'Azienda ai sensi della deliberazione.
Sono pervenute all'ambulatorio di Medicina interna e reumatologia
84 richieste di visite relative alla sindrome fibromialgica nel
2016 e 54 nel 2017. Le figure coinvolte nella diagnosi e cura dei
pazienti affetti da sindrome fibromialgica sono: l'internista, il
reumatologo, lo psicologo, il fisiatra, il fisioterapista e il
dietologo.
Per quanto riguarda il percorso di presa in carico del paziente,
esso risulta definito nel seguente modo: il medico di assistenza
primaria invia all'ambulatorio di Medicina interna il paziente con
sospetto di fibromialgia con l'esito di alcuni esami. In occasione
della visita internistica vengono compilati gli
score
previsti dai criteri internazionali (l'ACR 2010). In caso di
conferma di sindrome fibromialgica primaria, il paziente viene
inviato presso l'ambulatorio di terapia del dolore per la presa in
carico mediante impegnativa compilata dall'internista. Sarà cura
poi dell'antalgologo provvedere all'aspetto psicologico,
fisioterapico, psichiatrico. In caso di conferme di sindrome
fibromialgica secondaria, invece, il paziente viene inviato presso
l'ambulatorio di Reumatologia per una presa in carico e gestione
della patologia reumatologica con impegnativa compilata
dall'internista. In questo caso, il
follow up
sarà di
competenza internistica reumatologica.
In riferimento all'accesso alla terapia antalgica, ad oggi i
tempi di attesa per la prima visita sono di circa 60 giorni e per
l'accesso all'agopuntura, previsto nei LEA regionali, sono di 90
giorni. L'Azienda ASL nelle proprie relazioni non segnala in questo
momento elementi di criticità. Rispetto a questo, sono in corso da
alcuni mesi, per quel che riguarda la mia gestione dei confronti
con l'associazione, che alcune segnalazioni le ha fatte e ha
chiesto di attivare un confronto più serrato anche con l'Azienda
rispetto ad alcuni problemi riscontrati. Soprattutto credo che sia
opportuno segnalare che è in corso di realizzazione un progetto
proposto proprio dall'associazione per informare, sensibilizzare la
popolazione a riguardo e creare comunicazione su questa malattia e
soprattutto sugli effetti e l'organizzazione che nella nostra
comunità si è costruita.
Punto 2: "se vi sia l'intenzione di procedere all'introduzione
di esenzioni per i malati di fibromialgia". La fibromialgia non
rientra tra le malattie croniche invalidanti, il cui elenco è stato
di recente aggiornato con l'approvazione dei nuovi LEA (gli
allegati 8 e 8bis del DPCM del gennaio 2017) e pertanto in questo
momento tale patologia non è tra quelle che danno diritto
all'esenzione della partecipazione al costo delle prestazioni
sanitarie. Rispetto all'introduzione di un'esenzione regionale per
la fibromialgia, bisogna aprirsi ad un confronto un po' più ampio,
perché si tratterebbe di introdurre un'esenzione, non rientrando
nei LEA, per un livello non essenziale di assistenza e quindi
bisognerebbe, rispetto a questa possibilità, avere una valutazione
più ampia anche rispetto ad altre patologie. Soprattutto credo che
sia di interesse, rispetto alla gestione del bilancio dell'Azienda,
capire con quale priorità riuscire ad assegnare tutte le risposte
essenziali ai LEA e in questo senso realizzare tutto quello che è
possibile fare. La Regione quindi ad oggi non ha introdotto alcuna
esenzione aggiuntiva rispetto alla patologia ricompresa nell'elenco
nazionale. L'impegno è quello di continuare a garantire prestazioni
sanitarie appropriate per la cura, il monitoraggio, la
riabilitazione e la prevenzione di ulteriori aggravamenti della
fibromialgia e di fare fronte ai bisogni di cura dei cittadini
costretti a convivere con tale patologia.
"Se siano state organizzate attività formative con il personale
medico di assistenza primaria e quali iniziative volte a
sensibilizzare gli operatori sanitari e la popolazione siano state
promosse". Le attività formative organizzate dall'Azienda, in
applicazione della delibera del 2015, sono le seguenti: attività
varie formative ai medici di assistenza primaria a cura della
struttura di Medicina interna, due incontri nel 2015 e poi
relazione sulla fibromialgia nell'ambito del corso di Medicina
interna della donna, sempre nella primavera del 2015, intervento
specifico nell'ambito della formazione organizzata nell'area
territoriale riguardante la prescrizione appropriata della terapia
fisica indirizzata ai medici di assistenza primaria, poi
l'organizzazione da parte della struttura di Dietologia e
nutrizione clinica di due incontri di educazione alimentare e sani
stili di vita destinati alle persone affette da fibromialgia e loro
familiari, l'organizzazione di un corso di formazione per fisiatri
e fisioterapisti specifico per il trattamento della fibromialgia
nella tarda primavera 2017. Per quanto riguarda il 2018, è in corso
di valutazione la programmazione da parte dell'Azienda.
Rispetto alle domande e alle richieste, come illustrato, il
lavoro dell'Azienda si sta realizzando, ma è anche attivo un
confronto con i responsabili delle associazioni, che anche in
quest'ultimo periodo hanno segnalato le criticità ed evidenziato la
necessità di migliorare alcuni aspetti dell'organizzazione e dei
servizi che vengono resi.
Président -
La parole à la Vice-présidente Morelli pour
la réplique.
Morelli (ALPE) -
Assessore, è auspicabile che continui la
fase costruttiva di cui parlava lei, quella nella quale siamo
riusciti ad approvare unanimemente una mozione che andasse a creare
condizioni adeguate per affrontare questa patologia grave,
invalidante. Sappiamo che altre Regioni hanno concesso l'esenzione,
mi ero anche fatta l'elenco, adesso non lo trovo, ma so per certo
che ci sono Regioni che hanno adottato l'esenzione per la
fibromialgia. I malati di fibromialgia sono sottoposti a cure anche
abbastanza costose per cercare di garantire loro una qualità della
vita accettabile. È bene che vi sia la possibilità di fare
agopuntura, che l'agopuntura rientri, ma i medicinali sono a carico
dei malati.
Tra l'altro, proprio nei giorni in cui abbiamo predisposto
questa interpellanza abbiamo appreso che dall'Emilia-Romagna sono
state redatte le prime linee di indirizzo per la diagnosi al
trattamento, che sono state inviate al Ministero e, da parte
dell'Assessore per la salute dell'Emilia-Romagna, vi è l'impegno a
favorire l'allargamento nazionale di queste linee di indirizzo
regionale. L'invito che le facciamo è a sostenere, a farsi
promotore nelle sedi competenti di questo allargamento anche per
quanto riguarda la Valle d'Aosta, perché molto probabilmente i
valori reali di incidenza della malattia non sono quelli che
appaiono dalle statistiche, ma sono superiori proprio perché vi è
ancora una difficoltà di diagnostica di questa malattia. Assessore,
quindi, il nostro invito è a farsi carico ulteriormente di questo
problema.
