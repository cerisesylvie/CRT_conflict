Classificazione
ARTIGIANATO



Oggetto del Consiglio n. 552 del 22 aprile 2004 - Resoconto
OGGETTO N. 552/XII - Fondi per l'imprenditoria artigiana ex
legge statale 488/1992. (Interrogazione)
Interrogazione
Premesso
- che il Ministero delle Attività Produttive, in esecuzione
di un primo bando 2004 applicativo della Legge 488/1992, ha messo a
disposizione quasi 124 milioni di euro per finanziare le iniziative
imprenditoriali artigiane;
- che la concessione e l'erogazione delle agevolazioni alle
attività produttive nelle aree depresse prevede una rilevante
partecipazione degli enti territoriali nella programmazione ed
assegnazione delle risorse finanziarie e nel procedimento di
formazione delle graduatorie;
ciò premesso, i sottoscritti Consiglieri regionali
Interrogano
l'Assessore delegato per sapere:
1. a quanto ammonta la quota di pertinenza regionale
destinata alle imprese artigiane locali;
2. quali priorità di agevolazione ha stabilito la Regione
Valle d'Aosta e quali sono le ragioni di tali scelte;
3. quali sono le "aree depresse" individuate nell'ambito del
perimetro regionale;
4. quali tempi e quali procedure sono stati adottati per
l'erogazione dei fondi.
F.to: Tibaldi - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda la prima questione
posta:
"a quanto ammonta la quota di pertinenza regionale
destinata alle imprese artigiane locali"
, sulla base della
legge n. 488/1992, la quota di pertinenza regionale, sempre per le
imprese artigiane locali, nel bando 2003, con scadenza al 31 maggio
2004, è di euro 117.000. Tenete conto che la legge n. 6 per alcuni
finanziamenti dà dei contributi a fondo perduto intorno ad un
contributo massimo di 40.000 euro, per dire le dimensioni.
Quali priorità di agevolazione ha stabilito la Regione e quali
sono le ragioni di tali scelte? La Regione non ha stabilito
specifiche priorità di agevolazione, analogamente a quanto disposto
dalle Province autonome di Trento e Bolzano, allo scopo di
assicurare a tutte le imprese operanti nelle aree depresse della
nostra regione le medesime possibilità di accedere alle
agevolazioni previste dalla legge citata.
Quali sono le "aree depresse" individuate nell'ambito del
perimetro regionale? Le aree depresse della regione sono riportate
in un elenco che non sto a leggere, mi riservo di fornirlo al
Consigliere Tibaldi; si precisa solo che l'intensità massima degli
aiuti erogabili in equivalente sovvenzione lorda ammonta al 15% per
le zone "Obiettivo 2" non ammesse alla deroga di cui all'articolo
87.3.c. del Trattato CE e per le zone che usufruiscono del sostegno
transitorio, mentre ammonta al 21,55% per le zone "Obiettivo 2"
ammesse alla deroga di cui all'articolo citato. Troviamo i Comuni
della Valle centrale e i Comuni in cui ci sono i principali
insediamenti industriali, ad eccezione dell'area industriale di
Châtillon, questo per dare una estrema sintesi di quali sono i
Comuni interessanti, ma lascerò al Consigliere un elenco specifico
di quelli interessati a questi provvedimenti.
Quali tempi e quali procedure sono stati adottati per
l'erogazione dei fondi? Il sistema agevolativo è applicato,
attraverso una procedura a bando, in favore delle imprese artigiane
che svolgono attività estrattive, manifatturiere, di servizi, di
costruzioni, di produzione e distribuzione di energia elettrica, di
vapore e acqua calda. Esso prevede, sulla base delle risorse
finanziarie disponibili, la concessione di un contributo in conto
impianti alle imprese che ne abbiano fatto domanda per il relativo
bando, nei termini fissati con decreto del Ministro delle attività
produttive, a fronte di programmi concernenti investimenti
produttivi.
La concessione delle agevolazioni avviene sulla base della
posizione assunta dai programmi in specifiche graduatorie di
merito, fino all'esaurimento dei fondi disponibili per il bando di
riferimento. L'istruttoria delle domande di agevolazione ed i
connessi adempimenti sono svolti da "Artigiancassa S.p.a.", sulla
base di una specifica convenzione stipulata con il Ministero delle
attività produttive. L'attività istruttoria è espletata entro 90
giorni dalla chiusura dei termini per la presentazione delle
domande e la posizione della domanda nella graduatoria è
determinata in relazione al numero di occupati attivati dal
programma rispetto all'investimento complessivo.
Il valore del predetto indicatore è incrementato del 5% qualora
l'impresa aderisca ad uno dei sistemi internazionali riconosciuti
di certificazione ambientale "ISO 14001" o "EMAS". Le graduatorie
vengono formate da "Artigiancassa" entro il 30° giorno successivo
alla conclusione della fase istruttoria e vengono dalla stessa
trasmesse al Ministero delle attività produttive per la relativa
approvazione e pubblicazione sulla Gazzetta ufficiale.
Successivamente, il competente Comitato tecnico regionale,
presieduto nella nostra regione dall'Assessore alle attività
produttive e politiche del lavoro e di cui fanno parte 2 membri in
rappresentanza delle locali imprese artigiane, dispone, su proposta
di "Artigiancassa S.p.a.", il provvedimento di concessione in
favore dei progetti che possono essere finanziati con le risorse
disponibili: questo è il quadro.
Il volume di risorse, proprio per le dimensioni della nostra
regione che rispondono a dei criteri utilizzati in modo condiviso
dalla Conferenza Stato-Regioni per la ripartizione, consentono un
finanziamento di 117 mila euro, che è indubbiamente non di grandi
dimensioni, tenuto conto che su questo stesso campo intervengono
anche finanziamenti di tipo regionale con dimensioni diverse.
Presidente - La parola al Consigliere Tibaldi.
Tibaldi (CdL) - Alcune considerazioni. Innanzitutto grazie per
averci fornito dei dati in merito alla quota di pertinenza
regionale e a quelli che sono i criteri di assegnazione di queste
risorse.
La prima considerazione che ci sentiamo di fare è la seguente:
la Valle d'Aosta, stranamente, non ha fissato alcuna priorità per
quanto riguarda l'assegnazione di tali risorse e questo lo fa a
differenza di tutte le altre regioni - come lei ricordava, ad
eccezione del Trentino Alto Adige - che hanno individuato dei
criteri secondo noi doverosi. È vero che la quota è esigua da un
punto di vista finanziario, però è altrettanto vero che, forse,
senza disperdere a pioggia le risorse, ma indirizzandole verso
formule produttive o di incentivazione allo sviluppo che sono più
promettenti, si possono ottimizzare. Così, per esempio, la
Lombardia, il Veneto, il Friuli, il Lazio, l'Abruzzo, la Basilicata
hanno preferito nella distribuzione dei fondi 488 le imprese
artigiane che hanno sede produttiva in aree scelte o addirittura in
Liguria, Emilia, Umbria, Abruzzo, Campania, Puglia e Sicilia
vengono privilegiate le nuove sedi.
Prendiamo atto che la Valle d'Aosta rinuncia ad individuare
delle formule prioritarie per l'erogazione di questi fondi e vi
rinuncia in rapporto alla legge n. 488/1992, una legge piuttosto
importante, perché sta distribuendo risorse in tutti i settori: è
prevista per maggio la riapertura del termini per la presentazione
di domande di finanziamento per le agenzie di viaggio e per gli
alberghi, quindi si va a toccare anche il settore turistico, oltre
a quello industriale e artigianale. È una legge che, se utilizzata
correttamente, rappresenta un'interessante opportunità per creare
economia e posti di lavoro duraturi; direi che questi sono problemi
quanto mai sentiti anche nella nostra regione, al di là di certe
affermazioni fatte da certe associazioni di categoria sulla salute,
sulla salubrità del nostro sistema economico. Sempre la legge n.
488 costituisce un valido strumento per lo "start up" delle
aziende: ecco perché alcune regioni si sono orientate
nell'incentivazione dei nuovi insediamenti; ma non solo, è un
valido supporto anche per la crescita e il consolidamento del
sistema produttivo.
Riteniamo, visto anche il dibattito e l'attenzione che si sta
creando, forse in occasione delle elezioni europee, sulle piccole e
medie imprese, che una definizione di priorità fosse quanto mai
necessaria anche per la Valle d'Aosta, anche se la quota di
pertinenza è di soli 117 mila euro. Sappiamo che a questa quota di
pertinenza di soli 117 mila euro si aggiungono altre risorse che lo
Stato sta mettendo a disposizione delle piccole e medie imprese, e
sono risorse che vedono, nelle percentuali di riparto, presente
anche la Valle d'Aosta, sulla base degli accordi stabiliti nella
Conferenza Stato-Regioni.
Assessore, prendiamo atto delle vostre scelte; chiederemmo di
avere una copia della classificazione delle "aree depresse", sulla
base degli obiettivi che lei ha prima citato.
