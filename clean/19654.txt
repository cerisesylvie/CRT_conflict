Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2788 del 1° ottobre 2002 - Resoconto
OGGETTO N. 2788/XI Ratifica della deliberazione n. 2415, in data
1° luglio 2002, adottata dalla Giunta regionale in via
d'urgenza.
Deliberazione Il Consiglio
- visto il parere della III Commissione consiliare
permanente;
Delibera
di ratificare, ad ogni effetto, la sottoindicata deliberazione
adottata dalla Giunta regionale in via d'urgenza e salvo ratifica
da parte del Consiglio:
Oggetto n. 2415 in data 1° luglio 2002:
Integrazione del
programma regionale di previsione dei lavori pubblici per il
triennio 2002/2004, approvato con deliberazione del Consiglio n.
2502/XI del 07.03.2002 con l'inserimento dei lavori di
realizzazione di un impianto antintrusione ed interventi edili di
manutenzione straordinaria presso lo stabilimento Olivetti I-Jet
S.p.A. in comune di Arnad. Approvazione in linea tecnica ai sensi
della l.r. 12/96 e successive modificazioni ed integrazioni del
progetto preliminare redatto dall'Ing. Fabio Croatto di
Châtillon.
Président
La parole au Conseiller Tibaldi.
Tibaldi (FI)
Non è la prima volta che la Giunta regionale
adotta una delibera di questo tipo per interventi, in questo caso
di manutenzione straordinaria non meglio specificati e per la
realizzazione di un sistema anti-intrusione presso lo stabilimento
Olivetti I-Jet S.p.A. Non è la prima volta, perché è vero che la
Regione è proprietaria dell'insediamento produttivo, però è
altrettanto vero che a più riprese sono stati fatti interventi di
questo tipo. È però d'obbligo una domanda, Assessore - una domanda
che rivolgerei più ad un altro Assessore che non a lei che è
competente per materia -, perché di Olivetti I-Jet si è parlato a
più riprese, ultimamente, anche a seguito dell'acquisizione
dell'azienda da parte del gruppo di Tronchetti Provera, un gruppo
che ha decretato una forte razionalizzazione di quelle che sono le
attività, in particolare di quella che si svolge negli insediamenti
di Arnad e di Scarmagno.
Per quanto riguarda l'insediamento di Arnad, che doveva essere
un concentrato di tecnologia avanzata per le produzioni di
stampanti e strumenti similari a getto di inchiostro, ci pare
invece che oggi sia un concentrato di cassaintegrati visto che 160
dipendenti sono stati messi in cassa integrazione a luglio e adesso
questo numero dovrebbe salire a 220 su 320 dipendenti attualmente
occupati. Si parla di interventi di valorizzazione e di
ristrutturazione dell'edificio, mentre ci piacerebbe sentire quali
sono gli interventi di valorizzazione e di rilancio dell'azienda
che insiste nell'ambito di questo edificio. Ecco perché la domanda
forse è più rivolta all'Assessore Ferraris che non a lei, Assessore
Vallet, anche se non ci dispiacerebbe conoscere in cosa consistono
questi interventi di manutenzione straordinaria che non sono
assolutamente specificati e che comportano un impegno finanziario
di 428 mila euro.
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Mi limiterò a specificare quali sono gli
interventi previsti da questo progetto. La parte più onerosa
riguarda l'impianto anti-intrusione che comporta un onere di 215
mila euro su 303 mila complessivi dell'intervento.
Gli interventi di manutenzione straordinaria consisteranno
invece nella realizzazione di due cancelli automatici posti
all'interno del complesso industriale al fine di compartimentare la
zona perimetrale e regolamentare e controllare l'afflusso di
persone, merci e mezzi nei comparti interni dell'azienda; nella
realizzazione di un deposito protetto per vernici e altri materiali
di impiego; nella realizzazione di una tettoia a copertura
dell'area adibita a deposito rifiuti attualmente esposti alle
intemperie e soggetti a provocare inquinamenti; nel miglioramento
dell'impianto di diffusione sonora consistente nel completamento
del manufatto esistente; nella potabilizzazione delle acque
derivate dai pozzi e destinate ai consumi aziendali e anche per uso
potabile da parte del personale. Il tutto per un importo, così come
indicato nella deliberazione, di 303 mila euro, al netto degli
oneri fiscali e degli oneri per la progettazione e le spese
tecniche.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per ricordare come la deliberazione
che riguardava le opere di manutenzione straordinaria nello
stabilimento I-Jet di Arnad era già stata oggetto di
un'interrogazione del Consigliere Frassy il 3 aprile di quest'anno,
allora avevamo specificato, come ha fatto adesso l'Assessore
Vallet, gli interventi che vengono fatti sullo stabilimento.
Per quanto riguarda le questioni relative alla situazione dello
stabilimento, ho già risposto in Consiglio subito dopo la
presentazione del piano di ristrutturazione da parte dell'azienda,
che prevede la cassa integrazione fino alla fine di quest'anno, la
ripresa dell'attività delle testine con volumi inferiori rispetto a
quelli che mediamente venivano fatti - ci sarà una ripresa con
circa 3 milioni di testine all'anno a partire dall'anno prossimo -
e la realizzazione di attività alternative che è possibile fare
soprattutto grazie agli interventi sulla ricerca che sono stati
effettuati all'interno dello stabilimento, grazie anche alla legge
regionale sulla ricerca. In ogni caso stiamo seguendo con
attenzione questa situazione, così come altre, tant'è che nei
prossimi giorni avremo un incontro con i dirigenti dell'azienda per
fare il punto della situazione rispetto all'andamento del processo
di riorganizzazione in corso. Sono sempre a disposizione per
fornire ulteriori informazioni.
Président
La parole au Conseiller Frassy.
Frassy (FI)
Su questo argomento il nostro gruppo era già
intervenuto con l'interrogazione che l'Assessore Ferraris ha
citato. Non possiamo non ricordarla e non riprenderla per il
giudizio negativo che avevamo espresso non tanto per i lavori in
quanto tali, ma per la filosofia che sovrintende questi lavori.
Sappiamo che tutte queste aree industriali sono regolamentate da
convenzioni che l'Amministrazione regionale stipula con le aziende
che vi si insediano e le stipula in modo tale da soddisfare quelle
che possono essere le esigenze di crescita dell'economia, per
quanto riguarda l'interesse pubblico, e le esigenze di crescita
aziendale per quanto riguarda l'interesse dell'industria che vi si
insedia. In questo caso i lavori qui individuati sono in massima
parte al di fuori di quelle che sono le previsioni contenute in
quella convenzione e fra questi lavori spicca la curiosità - se
così la vogliamo definire - della realizzazione di un sistema
anti-intrusione. Perché diciamo curiosità? Perché andare a dotare
un immobile locato di un sistema anti-intrusione non ha
precedenti.
Riteniamo che questo tipo di addizioni, strettamente collegate a
quelli che sono i vantaggi e gli interessi del conduttore
dell'immobile, rientrino, se non è diversamente pattuito in
convenzione, in quegli oneri tipici che fanno capo al conduttore
stesso. Non capiamo allora per quale motivo l'Amministrazione, sul
presupposto soltanto di esserne proprietaria, debba mettere mano
alle proprie casse per installare, realizzare un impianto di questa
natura, che, comunque, è evidente che è commisurato alle esigenze
di chi sta conducendo l'immobile stesso.
È un precedente per certi versi preoccupante perché i costi di
queste opere, se dovessero diventare prassi abitudinaria,
inizierebbero a diventare importanti in quanto non ci sembra - lo
dicevo all'inizio - che ci siano altri immobili che abbiano questo
tipo di sistema. La sicurezza della produzione è un problema che
riguarda esclusivamente l'azienda; la sicurezza dell'immobile a
questo punto potrebbe essere estesa innanzitutto ai palazzi
istituzionali, successivamente agli immobili ad uso abitazione che,
comunque in proprietà dell'Amministrazione regionale, sono
assegnati e poi a tutto quello che è il patrimonio immobiliare a
destinazione produttiva. Riteniamo che questa impostazione,
Assessore, sia irragionevole, che non abbia un fondamento preciso
che non sia forse quello di andare ad accollarsi dei costi che
dovrebbero competere all'azienda che è insediata in questo
stabilimento ed è per queste motivazioni che non ci sentiamo di
avallare questo tipo di atto amministrativo.
Président
La parole au Conseiller Tibaldi.
Tibaldi (FI)
Nel confermare il voto contrario volevo fare
una semplice considerazione dal punto di vista industriale visto
che l'Assessore, ancorché sintetica, ha dato una risposta. La
situazione dell'Olivetti I-Jet di Arnad è la situazione di
un'azienda che ha ridimensionato notevolmente, drasticamente la sua
attività produttiva e ciò non può lasciarci indifferenti; per
citare un dato, precisiamo che la produzione di testine è passata
dai 12 milioni di qualche anno fa ai 3 milioni di adesso e per
andare a regime, come ha detto l'Assessore in risposta ad una
nostra interrogazione, il prossimo anno sarà di 3,5 milioni. La
riduzione è del 75 percento, il dato è tutt'altro che poco
significativo. Le tecnologie, visto che l'Assessore ha citato gli
investimenti nella ricerca, non le vediamo; si faceva cenno alle
testine a colori, al supercolore con 1.200 ugelli, alle radiografie
a colori: tutti bei progetti che sono rimasti sulla carta e che non
hanno mai avuto concreta attuazione!
Visto che lei ha detto che in questi giorni ci sarà un incontro
con i dirigenti dell'azienda per conoscere quale sarà il futuro di
questo stabilimento, le chiediamo se ha l'attenzione di portare in
IV Commissione, un domani, le risultanze di questo incontro
affinché si possa avere maggiore chiarezza e trasparenza su quello
che sta accadendo per quanto concerne il futur, lo sviluppo e il
rilancio di questo stabilimento; stabilimento che, come ripeto, ha
320 occupati di cui 220 sono oggi in cassa integrazione.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per alcune puntualizzazioni rispetto
a quanto ha detto ora il Consigliere Tibaldi. C'è la mia massima
disponibilità a venire in IV Commissione, ma credo che questa ci
sia sempre stata e tale rimane. Per quanto riguarda i dati da lui
citati, mi permetto di correggerlo: 12 milioni di testine è la
capacità produttiva teorica dello stabilimento, lo stabilimento non
è mai andato oltre i 5-6 milioni di produzione di testine, per cui
la riduzione sicuramente non è delle dimensioni di quelle che lui
ha detto…
Tibaldi
(fuori microfono)
… sono dati dei
sindacati…
Ferraris (GV-DS-PSE)
… sì, ma
conosco anche bene i dati aziendali e in genere quelli li troviamo
nei bilanci e nei rapporti di produzione dello stabilimento, poi
non ho capito a quali dei sindacati, del Patto per l'Italia o
quali.
Per quanto riguarda invece quello che ha detto il Consigliere
Frassy, vorrei fare un'ulteriore precisazione: i lavori di
manutenzione straordinaria che vengono fatti nello stabilimento
sono dei lavori che, per quanto riguarda in particolare l'impianto
di anti-intrusione, non rappresentano una novità. La Zincocelere ha
un impianto anti-intrusione costruito nelle stesse condizioni in
cui è stato fatto nello stabilimento di Arnad e anche nello
stabilimento della Sema-Schlumberger di Pont-Saint-Martin c'è,
anche perché questo stabilimento e quello di Arnad hanno degli
impianti di particolare valore, quindi credo che risponda ad un
obiettivo interesse dell'Amministrazione, come avevo già ricordato
nella passata interrogazione in questo Consiglio e come è stato
ricordato anche in commissione, fare in modo che gli stabilimenti
propri siano nelle migliori condizioni.
Credo che in tutta questa discussione sull'impianto di
anti-intrusione sia sfuggita una cosa al Consigliere Frassy: che è
una delle poche volte - se non rarissime volte di questi tempi - in
cui c'è assonanza fra Governo nazionale e Governo regionale almeno
su un obiettivo, che è quello della riduzione della criminalità. Il
"Governo Berlusconi" la fa con il "disegno di legge Cirami" ovvero
si riduce la criminalità di fatto mettendosi nelle condizioni e
nell'impossibilità di celebrare i processi; la Regione cerca di
ridurre la criminalità, per quanto possibile, cercando in questo
caso di fare un impianto anti-intrusione: si mettono le persone non
nelle condizioni di poter operare in quel senso. Tutto qui, poi
penso che siano sufficienti le risposte rispetto a questo problema
dell'anti-intrusione, che mi pare abbia avuto sufficiente
attenzione da parte di questo Consiglio.
Président
Je soumets au vote la ratification de
la délibération n° 2415:
Conseillers présents: 24
Votants: 22
Pour: 19
Contre: 3
Abstentions: 2 (Beneforti, Curtaz)
Le Conseil approuve.
