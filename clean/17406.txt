Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 780 del 28 luglio 1999 - Resoconto
OGGETTO N. 780/XI Notizie in merito alle modalità di
stoccaggio di forme di fontina presso lo stabilimento GE.CA. di
Pollein, anche in relazione al recente episodio di sequestro di
fontine. (Interpellanza)
Interpellanza Premesse le note vicende relative al sequestro
di fontina presso lo stabilimento della GE.CA., società di capitali
al 30% Finaosta, al 40% Cooperativa Produttori Latte e Fontina e
per il residuo 30% da un raggruppamento comprendente costruttori e
progettisti dello stabilimento stesso;
Richiamata la deliberazione di Consiglio del 26/7/1994 con la
quale l’Amministrazione regionale concedeva in
comodato alla GE.CA. S.p.a. lo stabilimento di Pollein "per la
lavorazione, maturazione e conservazione dei formaggi Fontina", -
ed, inoltre, approvava il regolamento di gestione in cui si legge
della presenza di "n. 3 celle a bassa temperatura, un tunnel di
surgelazione, n. 6 celle di conservazione e maturazione" e si
apprende che "le celle di conservazione e maturazione sono state
progettate per contenere 48.600 forme di formaggio Fontina come
capacità totale e massima del magazzino;
Rilevato che il D.P.R. 30/10/55 n. 1269, avente ad oggetto "il
riconoscimento delle denominazioni circa i metodi di lavorazione,
caratteristiche merceologiche e zone di produzione dei formaggi" a
proposito della Fontina prevede "periodo medio di maturazione tre
mesi, temperatura: 6-10° C. e, comunque, non oltre i 12° C.,
umidità: 90% e saturazione: ottenute per naturale condizione di
casera";
Riscontrato che il sequestro delle circa 50.000 fontine dovrebbe
equivalere alla "capacità totale e massima" di cui alla
deliberazione consiliare del luglio ’94;
tutto ciò premesso i sottoscritti Consiglieri regionali
Interpellano
l’Assessore all’Agricoltura e
risorse naturali per sapere:
1) quale fosse la capacità "totale e massima" di stoccaggio e
maturazione dello stabilimento GE.CA. S.p.a. alla data del
sequestro di cui in premessa;
2) se non ritenga il regolamento approvato con la deliberazione
del 26/7/94 in contrasto con le prescrizioni del DPR 1269/55 e,
comunque, prodromico del sequestro dell’aprile
scorso;
3) se sia stata presentata istanza di dissequestro delle
fontine;
4) quali operatività ha attualmente lo stabilimento GE.CA.
F.to: Frassy - Tibaldi - Lattanzi
PresidenteLa parola al Consigliere Frassy.
Frassy (FI)
Mi tocca riprendere da dove il collega Tibaldi
aveva concluso ossia ritornare per l'appunto su quello che è il
problema della GE.CA. e delle fontine.
Andando però per un attimo indietro, devo evidenziare che se il
problema dell'azienda di Verrès è stato sollevato con oggi per la
terza volta dal nostro gruppo in aula, il problema della GE.CA. e
delle fontine con oggi viene sollevato in aula per la quarta volta
e questo penso che denoti una difficoltà di comunicazione fra i
banchi della Giunta e i banchi di chi sta all'opposizione perché
molte volte ci tocca ritornare sui medesimi argomenti o per
acquisire nuove informazioni che non erano state date o addirittura
e forse peggio per avere delle risposte su domande che in parte
erano già state formulate.
Mi auguro che con oggi sul problema fontina e GE.CA. si possa
non dico mettere la parola fine, ma si possa quanto meno mettere in
evidenza con chiarezza tutto ciò che è accaduto e si possa tornare
su quest'argomento a fine anno quando l'Assessore avrà lo studio
commissionato all'Università di Padova e su quello studio si
potranno innestare ragionamenti e valutazioni varie insieme al
protocollo di qualità di cui abbiamo parlato stamani per quanto
riguarda la produzione del latte.
Noi non abbiamo imputato all'Assessore nessuna responsabilità
particolare su questa vicenda perché gli avevamo riconosciuto fin
dalla prima interpellanza la sua estraneità ad una gestione che si
era trovato a dover affrontare nel momento in cui prendeva in mano
le redini di quel tipo di assessorato. Non vorremmo però che questa
specie di valutazione benevola che abbiamo dato della conduzione
politica di un assessorato da parte dell'Assessore Perrin diventi
un alibi per non dare delle risposte e che quella che può essere
un'assenza di responsabilità a monte diventi una corresponsabilità
a valle per aver contribuito non dico a coprire, ma quanto meno a
creare cortine fumogene e confusione, allora in quest'interpellanza
poniamo delle domande precise e puntuali che nascono da premesse
che sono altrettanto precise e puntuali.
Penso che non sia necessario illustrare più di tanto
quest'interpellanza perché se le risposte saranno precise, come
ritengo che siano le domande, esprimeremo soddisfazione o
insoddisfazione su quella che è la valutazione politica. Non
vorremmo invece dover illustrare le mancate risposte illustrando
l'interpellanza in sede di replica perciò se l'Assessore ritiene
che l'interpellanza non sia chiara, l'illustro ulteriormente, se
ritiene che i quesiti siano chiari, mi fermo qui.
Si dà atto che, dalle ore 18,27, presiede il Presidente
Louvin.
Président
La parole à l’Assesseur à
l'agriculture et aux ressources naturelles, Perrin.
Perrin (UV)
Cercherò di rispondere puntualmente a delle
domande che sono chiare e puntuali, a domanda risponde, direi.
Al primo punto si chiede:
"quale fosse la capacità "totale e
massima" di stoccaggio e maturazione dello stabilimento GE.CA.
S.p.A. alla data del sequestro di cui in premessa;"
. Presso lo
stabilimento GE.CA. di Pollein esistono sei celle a temperatura ad
umidità controllata, questa temperatura è tenuta intorno agli 8°C e
l'umidità non è inferiore al 90 percento. La capacità totale
massima di queste celle è di 48.600 forme.
La spazzolatura e la salatura delle forme avvengono
nell'adiacente sala di lavorazione, dove pervengono a rotazione con
sistema automatizzato per essere nuovamente riposizionate nelle
stesse celle al termine della lavorazione. Alla data del sequestro
in queste celle erano giacenti circa 20.000 forme di cui 3.500
circa in scongelamento. Presso lo stesso stabilimento esistono
inoltre 3 celle a bassa temperatura, le famose celle incriminate,
che sono destinate alla conservazione di prodotti in precedenza
trattati nell'adiacente tunnel di congelamento. Alla data del
sequestro erano giacenti in due di queste celle 50.000 forme,
mentre la terza cella non era per nulla utilizzata.
Al secondo punto si chiede:
"se non ritenga il regolamento
approvato con la deliberazione del 26/7/94 in contrasto con le
prescrizioni del DPR 1269/55 e, comunque, prodromico del sequestro
dell’aprile scorso;"
.
La risposta è che quel DPR, che aveva portato al riconoscimento
della DOP per la fontina, riguarda le fasi di produzione e
maturazione della fontina fino alla marchiatura e non riguarda le
successive operazioni di conservazione, cioè nulla è detto nel DPR
ad eccezione della maturazione e l'indicazione della temperatura
che è quella che è indicata nelle famose sei celle di maturazione
della fontina.
Il sequestro comunque è stato operato non per il fatto che il
prodotto fosse conservato a bassa temperatura, ma per la supposta e
non condivisibile necessità di dichiararlo, questo mi sembra che
sia bene precisarlo.
Infine, a prescindere da quelle che saranno le conclusioni della
Magistratura, lo stabilimento affidato in gestione alla GE.CA.
S.p.A. è uno stabilimento polivalente ed è errato legare le sue
potenzialità esclusivamente al settore della fontina, infatti nella
famosa delibera del 1994 si fa riferimento alla fontina stoccata e
maturata nelle sei celle a disposizione.
Il terzo quesito chiede:
"se sia stata presentata istanza di
dissequestro delle fontine;"
. La risposta è sì, però ad oggi è
stato ottenuto il dissequestro delle circa 3.500 forme che erano in
scongelamento, mentre per le 50.000 forme che si trovavano nelle
celle di surgelazione non è stato ancora autorizzato il
dissequestro.
Rispondendo alla quarta domanda:
"quali operatività ha
attualmente lo stabilimento GE.CA."
, lo stabilimento non ha mai
interrotto la sua attività di lavorazione delle forme giacenti
nelle sei celle a temperatura ed umidità controllate. Oggi le forme
presenti in queste sei celle ammontano a 45.000, ciò significa che
le sei celle sono quasi al completo dato che la capienza totale è
di 48.600 forme.
(commenti da parte dei Consiglieri interpellanti, fuori
microfono)
Président
Est-ce que vous pouvez éventuellement reprendre
l'argument pour un enregistrement correct des réponses? Autrement
les déclarations que vous faites ne seront pas enregistrées.
La parole à l’Assesseur à l'agriculture et aux
ressources naturelles, Perrin.
Perrin (UV)
Le sei celle, che nel complesso hanno una
capienza di 48.600 forme, sono quelle destinate alla conservazione
e maturazione delle fontine.
Nella delibera del 1994 non c'è nessun riferimento all'utilizzo
per le fontine delle tre celle di surgelazione; quindi la capienza
delle tre celle di surgelazione non è stata calcolata per le
fontine. Nel momento del sequestro in due di queste celle c'erano
50.000 forme, mentre una era inutilizzata.
Président
La parole au Conseiller Frassy.
Frassy (FI)
Ho ascoltato con attenzione i dati che
l'Assessore ha esposto, saranno sicuramente dei dati precisi perché
i numeri sono precisi. Devo peraltro dire che ho avuto delle
difficoltà a ricollegare questi dati con quelli sui quali
precedentemente si era ragionato, si era letto e si era
scritto.
Avevamo il convincimento che le 50.000 forme di fontina
sequestrate fossero quelle complessivamente gestite all'interno
dello stabilimento; ci sembra invece di capire che ci fossero altre
20.000 forme che non sono state sequestrate salvo 3.500 che erano
in fase di scongelamento.
Prendiamo atto di questi numeri e di queste procedure,
manteniamo delle forti perplessità perché nel DPR del 1955, per
rimanere sul punto 2 del quesito posto nell'interpellanza, cioè se
il Regolamento di funzionamento dello stabilimento GE.CA. sia o
meno compatibile con le caratteristiche con le quali deve essere
fatta maturare la fontina, non si parla di marchiatura o meglio non
sappiamo se la marchiatura venga effettuata prima o dopo la
maturazione, dovrebbe probabilmente essere effettuata dopo la
maturazione perché se il formaggio non è a maturazione, non
sappiamo se possa acquisire le caratteristiche della fontina perciò
a buon senso, pur non essendo esperti in questo settore, ritengo
che sia molto probabile che la marchiatura avvenga a seguito della
maturazione.
Se così è, nelle sei celle si parla di conservazione e
maturazione, allora le sei celle di maturazione e conservazione non
sappiamo se rispondono a quei parametri che sono indicati nel DPR
del 1955 che lascerebbe intendere che ci debba essere una
condizione climatica di tipo naturale, mentre qui è una condizione
quanto meno indotta anche se da sofisticate attrezzature, ma il
punto non è neanche questo.
Il punto piuttosto è quello di capire cosa ne sarà innanzitutto
delle 46.500 forme che sono ancora sotto sequestro anche perché
probabilmente ci sono dei tempi di commestibilità alimentare che
possono influire sull'utilizzo e commercializzazione del prodotto,
ma vorremmo anche sapere cosa ne accadrà delle 3.500 forme che
erano in fase di scongelamento, come verranno immesse sul
mercato.
Per quanto riguarda l'operatività dello stabilimento, prendiamo
atto con preoccupazione, se i dati che l'Assessore ci ha fornito li
abbiamo interpretati in maniera corretta, che da aprile ad oggi
sono raddoppiate le fontine là stoccate, cioè le 20.000 fontine
sono diventate 40.000?
(interruzione dell'Assessore Perrin, fuori microfono)
? il periodo di maggior produzione? ecco, vedremo alla fine del
periodo di commercializzazione quante ne rimarranno, però il fatto
che ci sia stato un raddoppio delle fontine ci lascia qualche
perplessità perché è vero che è il periodo di maggior produzione,
ma è altrettanto vero che ci dovrebbe essere anche lo smercio di
quello che è stoccato. Se invece la maggior produzione si
sovrappone allo stoccaggio di magazzino, vuol dire che quanto meno
qualcosa non funziona per il verso giusto.
Ricordiamo soltanto che l'allora Assessore Vallet, che si
occupava di questa vicenda, nell'illustrare la delibera che mise in
piedi la GE.CA., giustificando la partecipazione della Regione in
quell'iniziativa con una percentuale ridotta rispetto agli assetti,
la giustificava con l'esigenza di non incidere su quella che era la
finanza pubblica da un punto di vista economico.
Vediamo che questo stabilimento nell'ultimo anno e mezzo ha
avuto maggiori lavori rispetto a quelli iniziali per oltre 1
miliardo a carico del bilancio regionale e questo è sicuramente un
altro elemento di riflessione e di valutazione su quello che è il
ruolo che l'Amministrazione regionale sta giocando in questa
vicenda che viene affrontata a pezzi e bocconi quando dai banchi
dell'opposizione vengono poste domande precise su certe situazioni.
Io preannuncio all'Assessore che il nostro gruppo chiederà in
commissione un'audizione per poter capire i numeri, per poter
capire gli antefatti e soprattutto per poter capire quali sono le
prospettive perché ci sembra che qui si stia discutendo di un
argomento che viene tirato a seconda dei quesiti a coprire
determinate risposte piuttosto che altre.
E allora, chiudendo con una battuta, non vorremmo che dopo le
celle di bassa congelazione, le celle di alta congelazione,
dovessero entrare nella vicenda GE.CA. altre celle forse meno
tecnologiche, ma per certi versi sicuramente più preoccupanti.
Per evitare un epilogo di questo genere preannunciamo
l'intenzione di approfondire con gli operatori e con gli
amministratori di GE.CA. e cooperativa i termini della vicenda.
