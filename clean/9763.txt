Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 884 del 30 novembre 1989 - Resoconto
OGGETTO N. 884/IX - Disegno di legge: "Norme transitorie per
il rilascio dell'autorizzazione al funzionamento di presidi
socio-assistenziali privati".
Presidente - Ha chiesto di parlare l’Assessore
alla Sanità ed Assistenza Sociale Lanièce, ne ha facoltà.
Lanièce
(DC)
- L’articolo 3 della
legge regionale 25 ottobre 1982, n. 70, "Esercizio delle funzioni
in materia di igiene e sanità pubblica, di medicina legale, di
vigilanza sulle farmacie ed assistenza farmaceutica", prevede che
spetta al Presidente della Giunta regionale il rilascio delle
autorizzazioni all’apertura, esercizio, ampliamento
e trasformazione, fra gli altri, di case di cura e/o di
riabilitazione e presidi residenziali socio-assistenziali
privati.
In attesa di una legge regionale globale sulla materia,
sottoponiamo all’esame ed
all’approvazione del Consiglio il disegno di legge
in oggetto, concernente norme transitorie per il rilascio
dell’autorizzazione al funzionamento di presidi
residenziali socio-assistenziali privati (case di riposo e comunità
famiglia).
All’articolo 1 è indicata la finalità, cioè quali
sono i tipi di comunità che devono richiedere
l’autorizzazione.
All’articolo 2 c’è un emendamento:
viene richiesta la cancellazione del punto c), in quanto è già
contemplato nella legge n. 70, cioè che è demandato al Presidente
della Giunta il rilascio, quindi è superfluo richiamarlo nel punto
c) dell’articolo 2.
C’è purtroppo l’urgenza di
approvare questo disegno di legge, in quanto ci sono stati da parte
dei NAS diversi controlli, che hanno portato alla denuncia di
alcune comunità private che ospitano anziani.
Presidente
- E’ aperta la discussione
generale.
Ha chiesto di parlare il Consigliere Mafrica, ne ha facoltà.
Mafrica
(PCI)
- Voteremo a favore di questo
provvedimento con la raccomandazione che però non passino altri
sette anni prima di arrivare al provvedimento di legge, come si è
fatto finora.
La legge del 1982 diceva che queste cose dovevano essere
disciplinate con separata legge regionale; siccome non abbiamo la
legge, diamo alla Giunta la delega per fare le normative che
permettano di regolarizzare le situazioni.
Vogliamo aiutare, per quanto possibile, queste strutture a
funzionare, quindi comprendiamo che ci sia l’urgenza
che la Giunta emani queste normative, però impegnamo la Giunta a
portare il provvedimento a cui si fa cenno anche prima che arrivi
la legge nazionale per l’assistenza, che non sapremo
quando arriverà; anche perchè, se si verifica di nuovo qualche
altra situazione di questo tipo, che i Presidenti di queste case di
riposo rischiano di avere dei guai, non avremmo fatto tutto il
possibile.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Accettiamo la raccomandazione espressa dal
Consigliere Mafrica, però vorremmo ricordare che nel coordinamento
dei vari assessorati regionali c’era
l’impegno di predisporre un disegno di legge
omogeneo per tutte le regioni; purtroppo il tempo è passato, quindi
siamo rimasti indietro.
In attesa di presentare un disegno globale, si provvede
immediatamente all’approvazione di questo testo di
legge. Comunque c’è l’impegno della
Giunta di provvedere a fare un testo globale e coordinato.
Presidente
- Si passa all’esame
dell’articolato. Do lettura
dell’articolo 1:
Articolo 1
(Finalità)
1. In attesa di una disciplina complessiva delle autorizzazioni
di cui all’articolo 3 della legge regionale 25
ottobre 1982, n. 70 (Esercizio delle funzioni in materia di igiene
e sanità pubblica, di medicina legale, di vigilanza sulle farmacie
ed assistenza farmaceutica), la Giunta regionale è autorizzata ad
emanare disposizioni sui requisiti funzionali e strutturali, sulle
procedure per il rilascio, la sospensione, la revoca
dell’autorizzazione al funzionamento dei presidi
socio-assistenziali residenziali e semiresidenziali privati,
nonchè, sui criteri di vigilanza.
Presidente
- Pongo in votazione l’articolo
1:
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- Do lettura dell’articolo
2:
Articolo 2
(Principi e criteri direttivi)
1. Le disposizioni della Giunta regionale debbono:
a) individuare gli enti assoggettati all’obbligo
dell’autorizzazione al funzionamento, alla revoca e
alla sospensione della medesima;
b) stabilire le modalità e i tempi per la presentazione della
domanda, la documentazione da allegare ad essa, nonchè gli organi e
gli uffici incaricati dell’istruttoria;
c) individuare l’autorità regionale deputata al
rilascio, alla sospensione o alla revoca
all’autorizzazione al funzionamento dei presidi;
d) fissare i termini entro i quali i presidi residenziali già
operanti debbono adeguarsi ai requisiti funzionali e
strutturali.
2. I requisiti funzionali e strutturali dei presidi debbono
concernere i seguenti aspetti:
- la tipologia edilizia ed igienico sanitaria, con particolare
riferimento alle barriere architettoniche;
- le caratteristiche degli arredi e delle attrezzature;
- l’utenza;
- l’organizzazione interna;
- il personale.
3. Le disposizioni della Giunta regionale debbono, altresì,
disciplinare le funzioni di vigilanza sul funzionamento dei presidi
socio-assistenziali.
Presidente
- All’articolo 2 vi è
l'emendamento dell'Assessore Lanièce, che prevede la soppressione
del punto c).
Lo pongo in votazione:
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- Pongo in votazione l’articolo
2 nel testo così emendato:
Articolo 2
1. Le disposizioni della Giunta regionale debbono:
a) individuare gli enti assoggettati all’obbligo
dell’autorizzazione al funzionamento, alla revoca e
alla sospensione della medesima;
b) stabilire le modalità e i tempi per la presentazione della
domanda, la documentazione da allegare ad essa, nonchè gli organi e
gli uffici incaricati dell’istruttoria;
c) fissare i termini entro i quali i presidi residenziali già
operanti debbono adeguarsi ai requisiti funzionali e
strutturali.
2. I requisiti funzionali e strutturali dei presidi debbono
concernere i seguenti aspetti:
- la tipologia edilizia ed igienico sanitaria, con particolare
riferimento alle barriere architettoniche;
- le caratteristiche degli arredi e delle attrezzature;
- l’utenza;
- l’organizzazione interna;
- il personale.
3. Le disposizioni della Giunta regionale debbono, altresì,
disciplinare le funzioni di vigilanza sul funzionamento dei presidi
socio-assistenziali.
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- Do lettura dell’articolo
3:
Articolo 3
(Dichiarazione d’urgenza)
1. La presente legge è dichiarata urgente ai sensi del terzo
comma dell’articolo 31 dello Statuto Speciale ed
entrerà in vigore il giorno successivo a quello della sua
pubblicazione nel Bollettino Ufficiale della Regione.
Presidente
- Pongo in votazione l’articolo
3:
Esito della votazione:
Presenti, votanti e favorevoli: 26
Il Consiglio approva all’unanimità
Presidente
- Pongo in votazione il testo di legge nel suo
insieme:
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- I lavori sono sospesi e riprenderanno nel
pomeriggio.
La seduta è tolta.
?-
La seduta termina alle ore 13,01.
