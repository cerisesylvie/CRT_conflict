Classificazione
CONSIGLIO REGIONALE
Attività consiliare d'aula



Oggetto del Consiglio n. 2115 del 11 gennaio 2023 - Resoconto
OBJET N° 2115/XVI - Communications du Président du
Conseil.
Bertin (Presidente) -
Alla presenza di 35 Consiglieri,
possiamo iniziare con l'analisi dell'ordine del giorno. All'inizio
di questa seduta desidero rivolgere a tutti voi, colleghi e
personale dell'Assemblea, i miei migliori auguri di un buon
2023.
Punto 1 all'ordine del giorno. Il 30 dicembre 2022, la Giunta ha
depositato due disegni di legge: il primo assegnato alla II
Commissione e alla IV "Disciplina dell'imposta di soggiorno"; il
secondo assegnato alla IV Commissione, riguarda gli adempimenti
amministrativi in materia di locazione per finalità turistiche.
Il 28 dicembre, il Presidente della Regione ha trasmesso la
sentenza della Corte costituzionale n. 267 sul ricorso del
Consiglio dei Ministri contro la Legge di Stabilità regionale del
2022-2024. In particolare, la Corte ha dichiarato non fondate le
questioni di legittimità costituzionale dell'articolo 5 e ha
prolungato la validità delle graduatorie per l'assunzione a tempo
indeterminato dei centralinisti dell'emergenza e dei Vigili del
Fuoco. Copia della sentenza è stata trasmessa alla I
Commissione.
La petizione popolare "Il riscaldamento non è lusso", presentata
il 25 ottobre 2022 e assegnata alle Commissioni III e IV, è stata
rinviata all'esame dell'Ufficio di Presidenza a seguito di quanto
dichiarato dai promotori durante l'audizione nelle Commissioni:
infatti, è emerso che il testo della petizione sarebbe stato
redatto dopo l'inizio della raccolta delle firme. Il 20 dicembre
2022 l'Ufficio di Presidenza ha, quindi, deliberato di considerare
valide soltanto le firme dei due firmatari poste in calce al testo
della petizione e non quelle contenute nei moduli allegati; dando
atto che l'istruttoria si esaurisce in Commissione in quanto la
petizione è corredata da un numero di firme inferiore a 500.
La Conferenza dei Capigruppo, nella riunione di ieri, ha
concordato di abbinare i seguenti punti all'ordine del giorno: i
punti n. 9.02 e 9.03 riguardanti la Saison culturelle; i punti 12 e
26, riguardanti i Vigili del Fuoco; i punti 21, 22 e 39 riguardanti
la Statale 26 nella zona di Pré-Saint-Didier, quella della frana,
per essere chiari.
La Conferenza dei Capigruppo ha anche deciso l'organizzazione
dei lavori di oggi, in particolare riferita al punto n. 4
dell'ordine del giorno, vale a dire il referendum consultivo. Il
Presidente della Commissione farà una relazione introduttiva
riguardo al lavoro svolto in Commissione, seguirà la discussione
generale, durante la quale ogni Gruppo consiliare avrà a
disposizione 20 minuti. I quesiti, o il quesito, riguardo al
referendum dovranno essere depositati prima della chiusura della
discussione generale. Ogni Consigliere avrà, inoltre, come sempre,
5 minuti per la dichiarazione di voto.
A nome del Consiglio regionale rinnovo, inoltre, il cordoglio
per la scomparsa del Papa Emerito Benedetto XVI, Papa che durante
il suo pontificato ha trascorso diversi soggiorni estivi nella
nostra regione. Lascio la parola ai colleghi che vogliano
intervenire su questo punto.
La parola al consigliere Manfrin.
Manfrin (LEGA VDA) -
Come descrivere, in poche parole, un
gigante come Benedetto XVI? Credo che quelle migliori siano state
pronunciate il 18 dicembre da Bergoglio ai margini di una sua
visita, in quell'occasione disse: "Lo visito spesso e vengo
edificato dal suo sguardo trasparente, vive in contemplazione, ha
un buon senso dell'umorismo, è lucido, molto vivo, parla piano ma
segue la conversazione. Ammiro la sua lucidità. È un grande uomo, è
un santo, è un uomo di alta vita spirituale. Un grande uomo, un
santo, uno straordinario teologo e una delle migliori menti del
nostro tempo, per il quale è sempre stato importante e mostrare la
ragionevolezza della fede e l'aiuto reciproco tra ragione e fede,
spiegando che la ragione aiuta la fede a non cadere nel
fondamentalismo e la fede aiuta la ragione a non cadere nel
totalitarismo".
Nonostante la sua grandezza, Benedetto XVI ha dovuto affrontare
parecchie dimostrazioni di ostilità come, ad esempio, il divieto di
partecipare all'inaugurazione dell'anno accademico alla "Sapienza",
in quel gennaio 2008 dove - se glielo avessero consentito - egli
avrebbe spiegato che esiste il pericolo che la filosofia non
sentendosi più capace del suo vero compito si degradi in
positivismo, che la teologia col suo messaggio rivolto alla ragione
venga confinata nella sfera privata di un gruppo, più o meno
grande. Se, però, la ragione - sollecita della sua presunta purezza
- diventa sorda al grande messaggio che le viene dalla fede
Cristiana e dalla sua sapienza, inaridisce come un albero le cui
radici non raggiungono più le acque che gli danno vita, perde il
coraggio per la verità e così non diventa più grande, ma più
piccola. Applicato alla nostra cultura europea ciò significa: se
essa vuole solo autocostruirsi in base al cerchio delle proprie
argomentazioni e a ciò che al momento la convince e, preoccupata
della sua laicità, si distacca dalle radici delle quali vive,
allora non diventa più ragionevole e più pura, ma si scompone e si
frantuma.
L'agire di Benedetto XVI, politico sì, ma nel senso alto ormai
perduto di chi governa perché è un progetto di civiltà, scopriva e
intaccava gli equilibri di un ordine mondiale di cui pazientemente
aveva ricostruito la genesi nelle riflessioni di una vita, dalla
crisi della teologia morale degli anni '60 al contemporaneo trionfo
di un violento libertarismo individualistico venuto d'oltreoceano,
fino al più pericoloso anarchismo etico, sostenuto dai disvalori
della finanza internazionale e del suo bieco utilitarismo. La
dittatura del relativismo, che non riconosce nulla come definitivo
e che lascia come ultima misura solo il proprio io e le sue voglie,
di cui il Cardinale Ratzinger parla nella celeberrima omelia del 18
aprile 2005 poco prima di salire sul soglio, è la stessa di cui
percorreranno la Genealogia, i suoi appunti sulla chiesa dati alle
stampe dopo le dimissioni.
La società occidentale, vi scriverà, è una società nella quale
Dio nella sfera pubblica è assente e per la quale non ha più nulla
da dire e per questo è una società nella quale si perde sempre più
il criterio e la misura dell'umano. Benedetto XVI è stato, in ogni
manifestazione della sua personalità, anacronistico come è tipico
dei Profeti: distonici con loro tempo tanto da poterne essere la
coscienza critica, proiettati in un futuro che nessuno vede perché
ancorati in una tradizione che nessuno vuole; rigoroso interprete
di una fede che non va di moda, coraggioso politico in un mondo in
cui la politica non esiste più, pensatore raffinato dentro una
società che ha perso il gusto per il pensiero, troppo vecchio o -
il che in questo caso può essere lo stesso - troppo nuovo. Di certo
questo non essere contemporanei mai al proprio secolo è virtù
cristiana quant'altre mai e del resto non è il cristianesimo
trionfo di valori che sono i disvalori per il secolo, perché senza
di essa non si può essere ciò che un servo di Dio deve essere:
pietra d'inciampo, pietra scartata che poi diviene pietra
angolare.
Tante sono state le briciole che negli scontri coi potenti
cadevano sulle ginocchia dei tanti spettatori inconsapevoli sotto
forma di propaganda orchestrata (come sempre) per dividere
conservatori e progressisti umani e non umani, fautori dei diritti
e nemici dei diritti, bigotti e gente alla moda. Solite storie di
cui non vale troppo la pena occuparsi, anche perché poi arriva la
storia. Le molte colpe che a Ratzinger non sono state perdonate
sarà la storia a voltare in meriti, ma ci vorrà del tempo prima che
anche il suo operato arrivi al proprio tempo. Ora, mentre trionfa
il catechismo in pillole del "vogliamoci bene", l'unica cosa che si
può fare è aspettare e come sempre vegliare.
Presidente -
Si è prenotato il consigliere Distort.
Distort (LEGA VDA) -
Si è spento in punta di piedi,
lontano dai riflettori dai quali aveva preso le distanze da un
decennio, con la discrezione e l'eleganza che l'hanno accompagnato
per tutti i suoi 95 anni. Appena dopo la morte, si sono attivati
tutti i media e ovviamente da quel momento tutti hanno espresso di
volergli bene, anche chi fino al giorno prima non lo poteva vedere.
Ratzinger, in questi giorni, è stato celebrato dei grandi media con
fiumi di parole ossequiose, peccato che fino al febbraio 2013 il
coro di questi stessi media fosse di segno opposto.
Le sue posizioni, i suoi discorsi, i suoi scritti sono costati
dure accuse a Benedetto XVI, già da prima che salisse al Soglio
Pontificio, per il semplice fatto di aver sempre scelto la verità,
di aver difeso e custodito il mandato evangelico, per non essersi
mai piegato alla mentalità del pensiero dominante, per aver seguito
alla lettera quelle parole evangeliche "Voi siete nel mondo, ma non
del mondo". E malgrado tutto quell'umile servo della Vigna del
Signore, come si era definito nel suo insediamento, ha saputo
rivelarsi un lottatore instancabile, e senza timore. Con il suo
insegnamento ha saputo accompagnare la chiesa coniugando sempre la
dolcezza del pastore con il rigore del teologo. Il suo magistero
rimane e rimarrà una guida per l'intera umanità e sicuramente per
quello occidentale che, credendo di acquisire libertà e
autoaffermazione, cerca ostinatamente di liberarsi dalla propria
coscienza cristiana e così facendo si rivela come un corpo che
volendo staccarsi dall'anima o muore o vive da zombie.
Fede e ragione, la sintesi dell'insegnamento di Benedetto XVI.
Mai come in questa particolare fase storica diventa fondamentale
saper declinare questi due elementi insieme, sapendo così
rispondere sia all'inganno del relativismo che al fanatismo
religioso matrice di terrorismo. Questo grande uomo, nella sua
immensa statura e nell'immensa statura della sua teologia, aveva
scritto: "In vista dell'ora del giudizio mi diventa chiara la
grazia dell'essere cristiano, mi dona la conoscenza, di più,
l'amicizia con il giudice della mia vita e mi consente di
attraversare con fiducia la parte oscura della morte". Quella morte
che Benedetto XVI non ha mai inteso come una fine, ma come un
incontro e questa immagine serena della morte e della vita è il più
recente insegnamento della sua immensa teologia.
Presidente -
Se non vi sono altre... Consigliere
Aggravi.
Aggravi (LEGA VDA) -
Sì, Presidente. Io non intervengo
sul punto riguardante il ricordo del Papa emerito Benedetto
XVI...
Presidente -
No, allora, consigliere Aggravi, se ci sono
altri che vogliono intervenire su quel punto, soltanto quello, poi
riprendiamo...
(intervento di un Consigliere, fuori microfono)
...ha ragione, anch'io pensavo fosse finita, ci sono state
prenotazioni, pertanto rimandiamo il suo intervento. Consigliere
Jordan, ne ha facoltà.
Jordan (AV-VdA Unie) -
La mort du pape émérite Benoît
XVI, est un deuil pour tout le monde chrétien, et pas seulement.
Comme groupe de Vallée d'Aoste Unie et Alliance Valdôtaine, nous
voulons, nous aussi, nous joindre à ceux qui l'ont commémoré ces
derniers jours et lui ont rendu hommage. Intellectuel et théologien
il a interprété avec finesse, avec la douce fermeté propre à son
caractère, les raisons du dialogue, de la paix, de la dignité de la
personne comme intérêt suprême des religions. Il a été capable de
proposer une impulsion particulière au dialogue entre fois et
raisons, entre actualisation et tradition de l'Église, en tant
qu'académique et homme de grande culture, Joseph Ratzinger a
profondément marqué la vie de l'Église pendant plus d'un
demi-siècle, se consacrant avec passion, constance et dévouement à
la réflexion sur les aspects fondamentaux du christianisme et son
rapport avec la modernité. Un attachement sincère pour cet immense
patrimoine culturel intimement lié aux racines et aux traditions
chrétiennes de notre pays. Le pape François a défini Benoît XVI
comme un homme noble et bon, mais aussi un gardien inflexible et
éprouvé de la foi. Et c'est toujours présenté comme un homme
modéré, désireux de comprendre les raisons des autres. Un homme de
prières, de silence, d'études. Les 3 encycliques sur la charité,
l'espérance et la foi resteront la grande porte par laquelle lire
toute son œuvre. À la fois dans l'expérience
passionnante du Conseil Vatican II, mais aussi dans l'enseignement
dans les universités allemandes les plus prestigieuses et dans son
activité pastorale, il a tracé un chemin intellectuel et de foi
depuis les années de sa longue intense collaboration avec Jean-Paul
II, il s'est mis sans réserve au service de l'Église universelle,
en tant que pape et il a continué ensuite avec sérénité et humilité
dans le rôle sans précédent de pape émérite. Mais son acte
courageux et révolutionnaire pris dans sa complète solitude et
responsabilité - pour lequel je crois qu'il rentrera dans
l'histoire - c'est sa renonciation au pontificat. Le caractère
extraordinaire de son dernier geste continuera à nous apprendre à
prendre conscience de nos limites et à obéir à nos limites. C'est
avec décision extraordinaire le pape Benoît XVI en effet a lancé
une grande saison de progrès avec l'élection du pape François avec
un gouvernement collégial de l'Église, renforçant ainsi le
pontificat de Bergoglio.
Je conclus, président, en rappelant les 3 séjours du pape Benoît
XVI en Vallée d'Aoste avec ces belles images du pape entre nos
montagnes et nos villages. Avec les chiots du chien du
Saint-Bernard au col du Saint-Bernard ou encore avec la célèbre
image du pape qui joue du piano dans le chalet de Les Combes à
Introd. Comme chrétiens, c'est avec admiration et gratitude que
nous avons eu l'opportunité de regarder son témoignage et son
exemple.
Presidente -
Si è prenotato l'assessore Marzi, ne ha
facoltà.
Marzi (SA) -
Papa Emerito Benedetto XVI, sicuramente, da
un punto di vista religioso, è stato ricordato in quest'aula in
maniera assolutamente degna da colleghi che hanno voluto connotarne
aspetti di matrice religiosa e di vita e quindi, di conseguenza,
per non essere ridondante, non mi collego a questo.
Quello che secondo me, invece, può essere assolutamente corretto
ricordare in un'aula eletta e politica come questa, sono alcuni
passaggi della sua storia legata al fatto che spesso dimentichiamo
che è stato il Papa che ha seguito Giovanni Paolo II, Santo, che di
fatto ha connotato un periodo storico rilevantissimo della storia
postbellica europea e mondiale. Giovanni Paolo II che arrivò a
cogliere, primo tra tutti, il male della nostra società e cioè
quello del relativismo etico e, quindi, un approccio assolutamente
privo, come dire, di cardini che di fatto possono connotare
sicuramente anche una discussione di matrice politica. Quindi non
soltanto per le sue qualità umane, religiose e sicuramente
teologiche, ma in un contesto storico e politico, a mio modesto
avviso, è giusto connotare un suo pensiero particolare che ebbe
modo di raccontare nella Sala Clementina nel dicembre del 2012,
dove, da un punto di vista storico, ebbe a dire quanto segue: "La
chiesa rappresenta la memoria dell'essere uomini di fronte a una
civiltà dell'oblio che ormai conosce soltanto se stessa e il
proprio criterio di misure. Ma come una persona senza memoria ha
perso la propria identità, così anche un'umanità senza memoria
perderebbe la propria identità. Nel dialogo con lo Stato e con la
società, la Chiesa certamente non ha soluzioni pronte per le
singole questioni, insieme con le altre forze sociali essa lotterà
per le risposte che maggiormente corrispondono alla giusta misura
dell'essere umano. Ciò che essa ha individuato come valori
fondamentali costitutivi e non negoziabili dell'esistenza umana lo
deve difendere con la massima chiarezza, deve fare tutto il
possibile per creare una convinzione che poi possa tradursi in
azione politica".
Il fatto che, da un punto di vista storico, nel corso degli
ultimi decenni - come è stato richiamato anche da molti colleghi -
si sia voluti arrivare a scindere - e mai come in un discorso
sempre aperto rispetto alle basi fondanti dell'Unione Europea - il
fatto di aver voluto privare la Costituzione e i documenti fondanti
dal ricordo del fatto che viviamo in una società storica con forti
matrici cristiani è un dato assolutamente contemporaneo in momenti
come questi.
Per cui, a mio modesto avviso e con la pochezza che posso
esprimere da un punto di vista religioso e storico nei confronti di
questa figura che è venuta a mancare, ritengo che in un'assise come
questa, di matrice politica, sia, invece, assolutamente
fondamentale ricordarci che anche con un approccio laico alla vita
è assolutamente fondamentale ricordarci come la nostra storia nasce
con radici di questa natura e il fatto che, nel corso degli ultimi
decenni e in questo momento, mai come in questo momento lo stiamo
vivendo in continuità dopo un periodo di pandemia, dopo un periodo
di crisi e di guerra, stiamo vivendo un momento nel quale si rende
evidente come il ricordo che Benedetto XVI Papa Emerito ha voluto
rappresentare nella sua vita abbia sempre cercato di riportare la
ragione a un approccio che faceva esistere Dio nella vita di tutti
e quindi anche nel comportarsi e nel vivere politicamente una parte
della propria esistenza.
Presidente -
Il Presidente della Regione, ne ha
facoltà.
Lavevaz (UV) -
Anticipo anch'io una parte delle mie
comunicazioni riguardo alla scomparsa di Papa Benedetto XVI.
La scomparsa del Papa Emerito suscita un sentimento più forte in
Valle D'Aosta che altrove, il ricordo delle sue vacanze nella
nostra regione è così vivo da far sembrare vicini quegli anni in
cui il Pontefice aveva scelto la Valle d'Aosta per un momento di
riposo estivo. La sua presenza, in continuità con quella di Papa
Giovanni Paolo II, è stata per la nostra comunità un momento di
forte identificazione e di grande orgoglio, un momento in cui la
capacità dei Valdostani di accogliere è stata onorata di una
presenza assolutamente straordinaria, che ha segnato un punto di
riferimento nella nostra storia recente.
L'eredità del papato di Benedetto lascia ai credenti la traccia
di un profondo insegnamento, di una grande apertura intellettuale e
di una lucidissima umiltà, capace anche di una coraggiosa rinuncia.
Per tutta la nostra comunità, inoltre, a questo si aggiunge il
privilegio di una vicinanza non solo spirituale, ma anche fisica.
La presenza di due Papi a Introd e nella nostra Regione ci ha dato
la possibilità di guardare al nostro territorio con uno sguardo
ancora più capace di coglierne la meraviglia. Tanti gli
insegnamenti, questo è quello che è più facile tenere vicino al
cuore, forte di un legame destinato a durare nel tempo e ad
accompagnare i ricordi delle nostre famiglie e della nostra
comunità.
Presidente -
Consigliere Marquis, ne ha facoltà.
Marquis (FI) -
In questa circostanza che ci vede riuniti
in rappresentanza della comunità valdostana, come gruppo consiliare
di Forza Italia ci preme ricordare anche solo per un attimo il
grave lutto che ha colpito il mondo cristiano e cattolico. La
dipartita del Papa Emerito Benedetto XVI, che si è spento il 31
dicembre, ci ha profondamente rattristati poiché rappresenta questo
un passaggio epocale. Uomo profondamente colto, è stato per il
mondo cristiano uno dei grandi teorici del nostro tempo.
Amante delle nostre montagne, in quanto luogo di silenzio,
meditazione e preghiera, è stato ospite della Casa dei Papi di
Introd per diversi periodi, nel 2005, nel 2006 e nel 2009. Egli
amava immergersi nella lettura e contemplare il paesaggio che lo
circondava, con ammirazione e gratitudine per il senso di pace che
la natura gli offriva. Come uomo e come massimo rappresentante del
mondo cristiano ci ha dato una grande lezione di coraggio e umiltà,
rinunciando al Soglio Pontificio nel 2013, come soltanto Gregorio
XII aveva fatto prima di lui nel 1415, circa 590 anni prima.
Concludo con una frase celebre del Papa Emerito Benedetto XVI,
che auspico possa guidare il nostro cammino, ovviamente anche
all'interno di quest'aula: "La speranza ci liberi dalla
superficialità, dall'apatia e dall'egoismo che modificano le nostre
anime e avvelenano i rapporti umani".
Presidente -
Si è prenotata la consigliera Minelli, ne ha
facoltà.
Minelli (PCP) -
Poche parole perché, come mi ha detto
ieri un amico sacerdote, Papa Benedetto preferiva il silenzio. Il
Papa è mancato l'ultimo giorno del 2022, di questo anno tormentato.
Un Papa che 9 anni fa aveva scelto, nello stupore e nello sconcerto
generale, di rinunciare al suo ministero. Non è stato l'unico, le
fonti storiche ci dicono che prima di lui altri sette Papi hanno
cessato il loro pontificato con motivazioni differenti.
Indubbiamente, la scelta di Papa Benedetto ha rappresentato per
la Chiesa, intesa come comunità di credenti, un momento di
turbamento e di difficoltà, una novità imprevista che non si sapeva
come sarebbe stata gestita. Ma poi, in questi anni, tutti -
credenti e non credenti - ci siamo abituati alla presenza di un
Papa Emerito e di un Papa regnante, che hanno saputo rispettarsi e
rappresentare plasticamente l'unità della Chiesa nella sua
diversità. Un Papa Emerito colto, ma umile, grande conoscitore
della dottrina della chiesa e convinto custode della tradizione e
un Papa venuto dalla fine del mondo, particolarmente attento agli
ultimi e sostenitore dell'esperienza concreta della carità,
dell'amore per il prossimo in tutte le sue sfaccettature. Due
modelli, due incarnazioni del cristianesimo che non dovrebbero
essere messi in contrapposizione ad arte, come è accaduto e sembra
ancora più accadere adesso che Papa Benedetto non c'è più.
Da credente, credente che da sempre si sente in ricerca, sono
fermamente convinta che la Chiesa debba essere accogliente nel
senso più profondo del termine, promuovere il dialogo tra le varie
posizioni e idee, essere aperta al mondo, ed è ciò che Papa
Benedetto e Papa Francesco hanno cercato di fare in questi anni,
ognuno a modo suo. Lo dimostra, ad esempio, la continua ricerca di
confronto che Papa Ratzinger ha promosso nei confronti della
comunità scientifica e filosofica, anche laica; lo conferma
l'impegno costante di Papa Bergoglio per l'apertura al dialogo
interreligioso e all'accoglienza di chiunque sia "altro da noi". Mi
sconcertano e mi preoccupano, quindi, il clima di contrapposizione
e le strumentalizzazioni anche politiche a cui assistiamo in questi
giorni e che certamente non fanno del bene a nessuno, non fanno del
bene alla Chiesa.
Papa Benedetto ha soggiornato in Valle D'Aosta tre volte: a me
piace pensare che la bellezza delle nostre montagne, la pace e la
tranquillità del villaggio di Les Combes abbiano rappresentato per
lui un vero momento di serenità.
Presidente -
Consigliere Rollandin, ne ha facoltà.
Rollandin (PA) -
Come altri colleghi, ho avuto l'onore di
conoscere personalmente Papa Benedetto XVI, più volte dalla sua
ascesa al Soglio Pontificio del 19 aprile 2005 alla sua rinuncia al
Ministero e, prima del 28 febbraio 2013, le nostre strade si sono
incontrate per ragioni ufficiali sia nella Città del Vaticano che
qui in Valle D'Aosta, offrendo l'indiscusso privilegio di
ascoltarmi con reverenza e umiltà alla figura complessa e profonda
di un Santo Padre che definì se stesso un semplice, umile
lavoratore nella vigna del Signore, facendone una missione di vita
ed esaltando quei momenti d'intenso significato sia religioso che
personale.
Di quei momenti preziosi i ricordi indelebili che serbo alla
memoria sono la sua naturale capacità di coniugare con spontaneità
un altissimo spessore teologico e culturale e dell'umanità attenta
e partecipativa. La sua fede folgorante suscitava ammirazione e
devozione e il suo sguardo, in cui la severità del ruolo si fondeva
armonicamente con un'intima e profonda serenità, lo rendeva capace
di comunicare anche senza parlare.
Papa Benedetto XVI amava la nostra terra, per tre anni - come è
già stato detto, 2005, 2006 e 2009 - è stato ospite presso la Casa
dei Salesiani di Les Combes, trascorrendo un breve tempo della sua
vacanza in maniera semplice, tra momenti privati, studio e
preghiera e momenti pubblici di condivisione. Durante l'Angelus di
domenica 16 luglio 2006, affermò di sentirsi perfettamente a suo
agio e realmente in vacanza in Valle D'Aosta, descrivendola come un
luogo dove il creatore ci dà quest'aria fresca, questa bellezza
riposante che dà la gioia di essere lì e che gli permetteva
d'immergersi nello stupendo panorama alpino che aiuta a ritemprare
il corpo e lo spirito.
Papa Benedetto XVI amava il nostro popolo e da esso era
ricambiato, ne sono testimonianza le folle accorse alle sue
celebrazioni e alle sue visite, ma anche il silenzioso rispetto con
cui la comunità della Valle avvolgeva e proteggeva la sua privacy e
la sua tranquillità e il suo riposo. I suoi insegnamenti di fede,
di fiducia e di speranza si sono impressi a fondo nella coscienza
dei fedeli valdostani, che ancora oggi sentono un legame speciale e
indissolubile con questo Papa dai modi gentili e dal sorriso caldo
e sincero.
Per tutto quello che Papa Benedetto XVI ha rappresentato per la
valle e i Valdostani, come gruppo consiliare di Pour l'Autonomie
avevamo sollecitato il Presidente del Consiglio e l'Ufficio di
Presidenza a organizzare una delegazione ufficiale in
rappresentanza della nostra regione, al fine di partecipare alle
esequie solenni che si sono tenute nella Piazza della Basilica di
San Pietro, giovedì 5 gennaio 2023.
Nelle nostre intenzioni, con questa iniziativa avremmo avuto
l'opportunità di manifestare compiutamente e concretamente il
dovuto rispetto a una personalità di elevata caratura e di
indiscusso valore e al contempo rafforzare i rapporti con la Santa
Sede.
Ringraziamo il nostro Vescovo Lovignana che, durante l'omelia
della messa organizzata in cattedrale il giorno prima delle esequie
del Papa Emerito, ha bene rappresentato lo spessore e l'importanza
della figura di Papa Benedetto XVI.
Presidente -
Non vedo richieste. Si era prenotato il
consigliere Aggravi, in precedenza, a cui passo la parola.
Aggravi (LEGA VDA) -
Volevo semplicemente richiamare la
sua attenzione, l'attenzione di tutto il Consiglio, riguardo un
tema che è oggetto di una lettera che ho inviato a lei ieri e che,
sostanzialmente, ripercorre un tema che è già stato oggetto sia
d'interlocuzione diretta con lei sia di rapporto, diciamo, anche
epistolare.
Semplicemente, penso che sia necessario definire una modalità
diversa, o più efficiente, per quello che riguarda la metodologia
di espressione dei pareri di compatibilità finanziaria in
Commissione; l'ho detto in II Commissione, ho cercato di riassumere
quello che ho detto in Commissione in questa lettera. Mi auguro -
visto l'attenzione che lei ha sempre rappresentato a questi temi e
soprattutto nell'idea di dare più efficienza alla produzione
legislativa, che poi finisca a favore o contro in Consiglio - che
si dia la possibilità al Consiglio di operare correttamente per
quello che riguarda una differenza sottile, ma molto importante che
vorrei sintetizzare così: "Il parere di compatibilità finanziaria
dato dagli Uffici - o anche dalla Commissione - deve essere tecnico
o politico? E, soprattutto, una proposta di legge, deve avere la
stessa dignità di un disegno di legge?". Sono degli elementi non da
poco e penso che debbano essere rivisti.
Su questo punto, anche i membri della Commissione Regolamento,
secondo me, dovrebbero prestare particolare attenzione ad
approfondire le previsioni già inserite all'interno del Regolamento
e che, forse, oggi necessitano di una mise à point. Dico questo
perché penso che la produzione legislativa - e non lo penso
soltanto io - abbia un luogo centrale che è il Consiglio. Poi, se
nel passato la storia ci ha detto che l'iniziativa legislativa era
più preponderante dalla parte governativa ben venga, ma il
Consiglio deve avere la stessa possibilità, ripeto: possa questa
produrre o poi non produrre un voto favorevole alle proposte di
legge che arrivano in Consiglio, perché quello è un altro discorso.
Perché altrimenti avere una confusione per quello che è un parere
tecnico rispetto ad una volontà politica, almeno, a mio modesto
parere, è sostanzialmente dare importanza o dare un peso alla
massima carica dell'istituzione, che, in questo caso, è il
Presidente che viene audito in Commissione. Ecco, forse questi sono
anche degli elementi che in una forma di governo devono, o di una
riforma di una forma di governo, devono essere considerati, perché
sono tutti bravissimi a fare dei grandi ragionamenti sui massimi
sistemi, poi se però le misure, le procedure e soprattutto questi
principi fondamentali di democrazia non sono rispettati, possiamo
fare grandissime lezioni di filosofia politica, ma poi la macchina
non funziona.
Presidente -
Ringrazio
il consigliere Aggravi per
la lettera - ne ho preso visione questa mattina - che solleva una
questione, a mio avviso, che va certamente affrontata  a
livello di procedure, affinché sia instaurato un rapporto chiaro,
in modo che si sappia bene, da parte di tutti, quali sono le
procedure e che i problemi evidenziati vengano pervenuti, insomma,
c'è la necessità di affrontare - abbiamo già iniziato, si ricorderà
- a livello più, come dire, pratico che non
normativo-regolamentare, la questione. Mi riservo di prendere
visione attentamente della sua lettera, in ogni caso è un argomento
che è all'ordine del giorno.
Carrel (PA) -
Semplicemente per esprimere soddisfazione
per la sentenza 267/2022 della Corte costituzionale, che ritiene
non fondate le questioni d'illegittimità sull'articolo 5, comma 9 e
10 della nostra Legge di Bilancio 2022-2024.
Come Gruppo consiliare abbiamo portato diverse iniziative su
questo tema, ci dispiace - e lo abbiamo detto più volte -  del
come è stata gestita questa situazione, sappiamo benissimo che vi
sono altre udienze già in calendario, perché come Regione avevamo
detto che saremmo andati ad assumere 15 persone, soprattutto per
quanto riguarda i Vigili del Fuoco, e poi l'atto, il provvedimento
dirigenziale prevedeva altre assunzioni, quindi sappiamo che questa
è una questione che purtroppo va ancora avanti per una gestione che
non ci vede assolutamente convinti e contenti, ma possiamo e
dobbiamo esprimere grande soddisfazione, perché è stato ribadito
dalla Corte costituzionale che questo Consiglio regionale può e
deve legiferare in merito a delle materie importanti e a delle
professioni che riteniamo fondamentali per il nostro sistema Valle
d'Aosta.
Presidente -
Non vedo altre richieste. Nella giornata di
oggi, tra l'altro, ricorre l'anniversario della morte di David
Sassoli che in quei giorni, l'anno scorso, sarebbe dovuto
intervenire ad un'iniziativa del Consiglio. È anche l'occasione per
ricordare una figura europea in un momento in cui le istituzioni
europee sono in difficoltà.
