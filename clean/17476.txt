Classificazione
ASSISTENZA SANITARIA E OSPEDALIERA
Servizio di emergenza sanitaria (118)


Resoconto integrale del dibattito dell'aula
Oggetto del Consiglio n. 863 del 6 ottobre 1999 - Resoconto
OGGETTO N. 863/XI Verifica della validità del modello
organizzativo del sistema di emergenza sanitaria.
(Interrogazione)
Interrogazione Preso atto della legge regionale n. 70 del 20
agosto 1983, "organizzazione del sistema di emergenza
sanitaria";
Constatato che l’art. 13 di detta legge prevede
che sia effettuata una verifica della validità del modello
organizzativo del sistema di emergenza sanitaria attuato, in
particolare per quanto riguarda "l’adeguatezza
qualitativa delle prestazioni fornite, nonché il rapporto
costo-beneficio del sistema";
Considerato che è trascorso il termine, fissato dalla legge, di
due anni dalla data di attivazione del servizio.
I sottoscritti Consiglieri regionali
Interrogano
l’Assessore competente per sapere:
1) quanto costa annualmente tale servizio e quante risorse umane
e tecniche richiede;
2) quanti sono stati gli interventi attivati in questi ultimi
due anni;
3) se, e quando, è stata attuata la verifica di cui
all’art. 13 della legge regionale 70/93;
4) quali sono i risultati di tale verifica e quali eventuali
variazioni al modello sono state apportate sulla base di tale
verifica.
F.to: Squarzino Secondina - Beneforti
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Quando si parla di sistema di emergenza
sanitaria, ho l'impressione che si tenti di ridurre il tutto al
118, il che così non è e vorrei anzitutto chiarire i contenuti
della legge 20 agosto 1993, n. 70 riguardante l'organizzazione del
sistema di emergenza sanitaria, legge voluta e predisposta ad onor
del vero - perché non siamo abituati a prenderci dei meriti quando
non è il caso - dalla Giunta "Lanivi" e dall'Assessore Cout,
approvata da quel Governo regionale, rinviata dal Presidente della
Commissione di Coordinamento, riapprovata tout court dalla Giunta
"Viérin" nel mese di luglio ed entrata in vigore nel mese di agosto
del 1993. Questo per dire di chi è la paternità di questa
legge.
La legge prevede l'organizzazione di un sistema di emergenza
sanitaria che è composto da tre aspetti: il sistema di allarme
sanitario, il sistema di assistenza traumatologica e territoriale e
il sistema di accettazione di emergenza sanitaria su cui poi
svilupperò alcuni aspetti. Penso che i consiglieri mi chiedano
informazioni sul complesso dei costi dell'emergenza sanitaria e
allora cercherò di dare delle risposte.
Indicativamente i centri traumatologici ci costano 700 milioni
all'anno, la parte relativa al 118 comprensiva di tutto: 13,330
miliardi, costi 1998. Le voci che riguardano queste spese sono così
dettagliate: 2,5 miliardi dell'elisoccorso in quanto tale che
concerne sia il 118 che la Protezione civile; 460 milioni di canoni
pubblici, Telecom, TIM e quant'altro; 300 milioni di bollette; 870
milioni di canone di manutenzione informatica del sistema telefonia
e radiofonia; 200 milioni per manutenzione ambulanze; 4,62 miliardi
per personale, infermieri, guardie mediche e tutto il personale sul
territorio; 3,8 miliardi autisti barellieri; 80 milioni per
aggiornamento del personale; 250 milioni di manutenzione della
struttura. Questo è il cosiddetto "centro di costo" dell'unità
budgetaria dove è compreso tutto anche i canoni di manutenzione e
quant'altro, non solo gli aspetti legati al costo del
personale.
Questi 13,330 miliardi diviso 120 mila abitanti, fanno 108 mila
lire all'anno per abitante, diviso 365 giorni, circa 300 lire al
giorno.
Ritenete, egregi consiglieri, che 300 lire al giorno sia un
costo eccessivo per un'assicurazione privata di fatto come singolo
cittadino perché il servizio pubblico possa garantire un'assistenza
adeguata di emergenza territoriale? A me pare che sia un costo
risibile tenendo conto della complessità del sistema.
Mi si chiede quali sono le risorse umane e la risposta è 857
operatori di cui 700 volontari che fanno capo a 18 associazioni di
volontariato e li ringrazio pubblicamente per la loro attività di
alto valore sociale e solidale che ci permette di tenere in piedi
un sistema che non riusciremmo sicuramente a garantire in modo
autonomo con personale dipendente.
I dipendenti sono 99 di cui: 81 ambulanzieri, 11 infermieri
professionali più una caposala, 5 medici e 1 amministrativo;
abbiamo poi 36 medici di continuità assistenziale distribuiti in 8
sedi territoriali, gli ex medici di guardia medica per intenderci;
10 medici di emergenza territoriale di cui 3 in centrale e 7 nelle
sedi periferiche di Donnas e Morgex per garantire l'assistenza h 24
in quei due territori, e questo anche in seguito ad innumerevoli
richieste che sono state evidenziate anche in quest'Assemblea, e 11
medici di elisoccorso. In più possiamo aggiungere il personale
della CRI che opera in regime di convenzione e svolge soprattutto
servizi di trasporto secondario richiesti dalla centrale, assicura
nelle ore notturne un equipaggio di soccorso in appoggio al
personale dipendente e sono attualmente 118 anche qui su base
prevalentemente volontaria.
L'organico previsto dalla legge n. 70 richiederebbe un ulteriore
potenziamento di personale di 6 operatori tecnici ambulanzieri, di
1 infermiere professionale e di 1 medico, cosa che non si intende
per il momento fare proprio perché si vuole fare il punto della
situazione.
Le risorse tecniche: la Centrale operativa Valle d'Aosta
Soccorso dal 1996 ad oggi è stata gradualmente messa a punto sia
relativamente al sistema informatico e alle telecomunicazioni
radiotelefoniche che all'organizzazione.
Attualmente questa è la situazione: operatività completa delle
due postazioni "dispatchers" con cartografico aggiornato per la
gestione degli eventi, è un termine inglese che significa che c'è
una cartografia che dà la possibilità all'operatore di vedere in
tempo reale dove sono le ambulanze in servizio e quale delle
ambulanze posso chiamare per avere un intervento migliore;
l'operatività del posto operatore filtro per la raccolta e
smistamento delle chiamate; l'operatività di una terza postazione,
che non era prevista nel progetto originario, dedicata alla
prenotazione e gestione integrata dei trasporti secondari, cioè dei
trasporti da ospedale ad ospedale; l'operatività delle postazioni
periferiche CSAI con allertamento informatico e telefonico
dedicato; l'operatività della Centrale Back up, sita presso la sede
della Protezione civile, per cui in caso d'interruzione di una
centrale entra in funzione l'altra.
Non è ancora stato implementato l'applicativo "Medical priority
dispatch" per difficoltà nell'acquisizione del programma americano
da parte dell'Olivetti; questo è un sistema complesso che consiste
nel poter valutare dal punto di vista del protocollo operativo e
terapeutico quale tipo d'intervento migliore, quale tipo di
risposta migliore si deve dare all'interlocutore che è dall'altra
parte del telefono o dell'apparecchio radio.
Non è ancora stato implementato l'identificativo automatico del
chiamante, utile per ridurre i tempi di raccolta dei dati nella
prima fase d'interrogazione. È avviato invece il piano per la
gestione e la manutenzione del sistema tecnologico mediante
convenzione con l'IN.VA., l'unificazione delle chiamate con il
numero unico 118 anche per quanto riguarda le richieste
d'intervento del medico di continuità assistenziale ed emergenza
territoriale, tutti ormai fanno capo al 118, non più alla singola
sede periferica dell'ex guardia medica, vi fanno capo anche i
servizi veterinari, i servizi dell'emergenza e il carico di lavoro
è molto aumentato nell'ultimo anno.
La dotazione di apparati ricetrasmittenti del 118 è la seguente:
apparati portatili 43, apparati veicolari 55, apparati datecom
54.
Il parco mezzi dispone di 63 mezzi terrestri di cui si chiede il
potenziamento anche per l'usura e il grosso utilizzo dei mezzi
stessi, di cui: 37 ambulanze, 14 automediche che sono quelle che
fanno i rendez-vous con le ambulanze o che comunque vengono
utilizzate anche per altri servizi, 2 di queste sono attrezzate per
soccorso avanzato, i rendez-vous appunto, e 3 nelle sedi dei MET e
in più 4 pulmini per il trasporto dei pazienti alla Radioterapia
presso l'Ospedale di Ivrea; trasporto per dialisi e handicap per un
massimo di 9 posti, sono mezzi che fanno una serie di servizi anche
per il settore relativo al sociale, l'handicap appunto.
È inoltre operativo un elicottero "Augusta Bell 312" ad uso
sanitario per il servizio di eliambulanza ed è inoltre operativa
un'unità di trasporto avanzato neonatale gestita dall'unità
operativa di Pediatria in collaborazione con il 118. Quest'unità di
trasporto neonatale è stata richiesta mi pare due anni fa dalla
Neonatologia per i trasporti urgentissimi di bambini presso centri
specializzati, generalmente a Torino.
Per quanto riguarda il secondo punto dell'interpellanza, abbiamo
i dati dell'attività del 1997 e del 1998. I trasporti secondari con
mezzi terrestri, che sono quelli definiti taxi sanitari o su
prenotazione effettuati sia con ambulanze che con veicoli non
sanitari, rappresentano ben il 53 percento dell'attività per circa
10.005 chiamate (dati 1997), trasporti primari urgenti 8.222, i
servizi urgenti di elisoccorso 584 per un totale complessivo di
servizi nell'anno 1997 di 18.811 con una media giornaliera di 52
servizi al giorno. I dati nel 1998 sono 10.823 trasporti secondari,
sono aumentati di 800 circa; trasporti primari 12.307, sono
aumentati di ben 4.000; interventi di elisoccorso 565 con una
diminuzione di 19 rispetto al 1997, per un totale nel 1998 di
24.209 servizi.
Qui poi ho l'analisi del trend di attività degli ultimi anni che
non sto a leggere per non tediare i colleghi; c'è tutta la
suddivisione fra i trasporti in codice rosso, giallo, verde, i
trasporti primari, i trasporti secondari e quant'altro, ma sono a
disposizione. Su questo faccio un inciso: stiamo lavorando per
regolamentare i trasporti secondari che sono il 53 percento perché
abbiamo l'impressione che ci sia una domanda a volte esagerata di
prestazioni non di competenza delle ambulanze; vi sono le
microcomunità per anziani che chiedono l'utilizzo di ambulanze per
trasportare l'anziano a una visita medica o per altri
interventi.
Questo sistema di emergenza sanitaria svolge solo per il 50
percento scarso della sua attività un'attività di emergenza
sanitaria, tutto il resto è attività di trasporti secondari, da
ospedale a ospedale, da casa a ospedale e da ospedale a casa e
tutta una serie di attività che potrebbero essere fatte in modo più
razionale per dare la possibilità di non trovarsi in difficoltà nel
momento in cui vi siano più chiamate urgenti come purtroppo molte
volte succede.
Relativamente al punto 3 dell'interrogazione, la verifica è
stata fatta ed è un documento corposo. La relazione, ex articolo
13, legge regionale n. 70/93, è una relazione complessiva,
dettagliata, redatta dai settori interessati e tira delle
conclusioni che possono essere poi prese in considerazione.
È una relazione mi pare dello scorso anno perché è un documento
che riguarda la verifica dell'articolo 13 ed è stata siglata dai
medici interessati ovvero dal Primario del 118, dal Primario
dell'Anestesia e Rianimazione, del Pronto soccorso, o meglio di
Medicina emergenza ed accettazione, ed è un documento che è a
disposizione.
Cosa dice questa verifica? Rispetto all'articolo 13 della legge
n. 70, che proponeva di fare sperimentalmente questo servizio in
modo tale che si potessero fare delle valutazioni di tipo politico,
la valutazione da parte dei diretti interessati è una valutazione
sicuramente positiva. Non sto a leggervi tutta la documentazione,
ma viene fatta una premessa e vengono fatte delle considerazioni
conclusive di carattere generale che dicono in sostanza quanto
segue. Il 118 si è inserito nel panorama sanitario regionale come
un sicuro punto di riferimento territoriale nei confronti
dell'utenza che necessita di risposte tempestive e qualificate sia
per interventi di primo soccorso preospedaliero che di trasporto
non urgente come ambulanza.
Il sistema di allarme, così come definito dalla legge n. 70,
rappresenta un complesso problema organizzativo che vede coinvolte
professionalità di diverso "background", medici specialisti in
rianimazione, medici di ex guardia medica, medici di formazione
generalista, infermieri con esperienza ospedaliera, ambulanzieri
volontari che devono ancora trovare compiutamente la giusta
collocazione e il giusto riconoscimento all'interno di una realtà,
l'emergenza, in continua evoluzione sia per quanto riguarda la
validazione delle procedure che l'acquisizione di nuove tecnologie
e la definizione di adeguate normative.
L'operatività della Centrale 118, nelle sue componenti tecniche
integrate di telefonia, radio, informatica, può considerarsi
realizzata rispetto al progetto sperimentale pur con i necessari
aggiornamenti legati all'evoluzione della tecnologia ed al
consolidamento organizzativo.
Tutto il personale dell'unità budgetaria 118, dimostrando una
lodevole capacità di adattamento alle continue innovazioni
organizzative che hanno caratterizzato la prima fase operativa, e
un altrettanto lodevole disponibilità a partecipazione critica, ha
contribuito a far decollare questo sistema di soccorso
territoriale.
Considerazioni particolari sono molto più tecniche:
l'immediatezza della risposta, il "free therapy interval", che è il
tempo entro il quale è possibile far diminuire i danni subiti dalla
vittima, il massimo consentito è un'ora in cui si dimostra che ci
siamo entro questi limiti previsti, l'attività di rendez-vous a cui
ho già fatto cenno, il coordinamento delle risorse territoriali, i
trasporti secondari tipo taxi sanitario di cui ho già parlato,
l'azione di filtro rispetto all'accesso in Pronto soccorso di cui
bisogna assolutamente parlare perché quest'azione non sta avvenendo
secondo la percentuale che avevamo previsto. C'è poi tutta la
tempistica relativamente all'intervento sugli eventi traumatici,
codici rossi, gialli, verdi e bianchi, il tempo medio d'intervento
e quant'altro.
Questo è il documento che è stato predisposto dai diretti
responsabili e che dovrà essere preso in considerazione perché la
valutazione globale sull'attività di emergenza è molto
complessa.
Uno degli aspetti che rimane da prendere in considerazione è il
Dipartimento di emergenza e accettazione perché, rispetto ai
dispositivi della legge, alcuni punti sono stati applicati in modo
non dico diverso, ma in modo più conforme alle necessità e alla
realtà, per esempio il 118 non gestisce il triage in Pronto
soccorso e questo è stato concordato con il Responsabile di
Medicina di emergenza e Pronto soccorso malgrado la legge
prevedesse quest'ipotesi. I medici di guardia medica non svolgono
attività di 24 ore, però è stato altresì avviato il Servizio di
emergenza territoriale con medici h 24 inquadrati come
convenzionati MET (medici emergenza territoriale).
La centrale operativa non svolge servizio di telesoccorso,
abbiamo deciso di non farlo fare perché quest'attività è a scavalco
fra una teleassistenza e il telefono amico, per intenderci;
diventerebbe delicatissimo dover rispondere alle domande degli
anziani che si sentono soli e allo stesso tempo dover alzare la
cornetta per un'emergenza assoluta.
Rispetto all'allegato B, sono da rivedere le delibere attuative
in merito sia ai trasporti gratuiti che ai trasporti a pagamento -
se ne parlerà anche nel disegno di legge di regolamentazione del
servizio sanitario - perché a livello generale, laddove i 118
funzionano - e sono ancora pochi - si sta pensando di far pagare il
servizio. Nella Provincia autonoma di Bolzano, ad esempio, stanno
pensando di far pagare il servizio anche ai residenti e di graduare
il pagamento dei servizi a seconda della pericolosità della vita
individuale, se uno fa l'alpinista in roccia o se uno scende i
torrenti in modo spericolato, secondo certe impostazioni, visto che
mette a rischio la sua vita e che impegna molto di più
percentualmente i servizi di elisoccorso rispetto al cittadino
comune, si vorrebbero inserire dei ticket per fargli pagare una
quota parte.
È una materia molto complessa, il principio generale della legge
n. 70 è che il servizio sanitario è gratuito, se il servizio
sanitario è gratuito, tutti i trasporti primari di certo sono
gratuiti a tutt'oggi. Sui trasporti secondari ci sono già delle
tariffe stabilite e così si sta lavorando.
Rispetto all'allegato E è stato approvato un progetto e inviato
al ministero, ma non abbiamo avuto nessun riscontro preciso. Questa
è la situazione generale relativa all'articolo 13.
Termino citando due documenti fondamentali che riguardano il
decollo dell'attività dell'emergenza sanitaria e sono il DPR 27
marzo 1992, atto d'indirizzo e coordinamento alle regioni per la
determinazione dei livelli di assistenza sanitaria di emergenza a
cui ha fatto seguito un DM dell'aprile 1996 che definisce l'atto
d'intesa fra Stato e regioni di approvazione di linee guida sul
sistema di emergenza sanitaria in applicazione del DPR 27 marzo
1992.
Questi due documenti sono quelli che dicono come vanno
organizzati i servizi di emergenza e l'articolo 4 dice che la
responsabilità medico-organizzativa della centrale operativa è
attribuita nominativamente anche a rotazione ad un medico
ospedaliero con qualifica non inferiore ad aiuto corresponsabile,
preferibilmente anestesista, in possesso della documentata
esperienza operante nella medesima area di emergenza.
La centrale operativa è attiva 24 ore al giorno e si avvale di
personale infermieristico adeguatamente addestrato nonché di
competenze mediche di appoggio. La responsabilità operativa è
affidata al personale infermieristico professionale della centrale
nell'ambito di protocolli decisi dal medico responsabile e qui il
DPR del 1992 obbliga le regioni a dare attuazione al sistema di
emergenza secondo questi indirizzi. Ad onor del vero, noi l'abbiamo
applicato in "diminutio", se così si può dire, avendo formato tutta
una serie di personale ambulanziere molto preparato di cui vado
fiero perché sono chiamati da tutti i colleghi d'Italia ad andare a
fare la formazione, ultimamente sono stati a Sorrento a formare gli
altri colleghi ambulanzieri perché sono molto preparati. In virtù
di questa scelta, abbiamo deciso di non inserire - anche per
risparmio sia in termini di risorse finanziarie, ma soprattutto in
termini di risorse umane e questo per fare capire qual è
l'impostazione generale - infermieri professionali secondo il
numero previsto per la turnazione 24 ore su 24, ma utilizziamo gli
ambulanzieri perché sono in grado di farlo. Gli unici infermieri
professionali vi rendete conto non sarebbero in grado di gestire 24
ore su 24 una centrale operativa per 365 giorni all'anno.
Questo per precisare, quando molti chiacchierano senza avere
contezza della situazione esatta, e questo è ribadito dall'atto
d'intesa che è un documento molto tecnico che va a definire
l'organizzazione del sistema di emergenza, la centrale operativa,
le funzioni della centrale operativa, le risorse tecnologiche, il
sistema di telefonia, il sistema informativo, il sistema di
radiocollegamenti ed entra nel dettaglio di come devono essere
strutturati i medici dipendenti e i medici convenzionati, di come
deve essere costruita ed attrezzata un'ambulanza di soccorso di
base piuttosto che un'ambulanza con l'autista soccorritore a bordo
secondo il tipo di trasporto dove devono essere presenti sia
l'infermiera sia il medico e quant'altro.
Questa è la situazione aggiornata, mi pare di aver dato delle
risposte alle domande che sono state avanzate.
Concludo invitando tutti ad approfondire meglio queste
tematiche; è un servizio che ci fa onore e che riusciamo a dare
malgrado le difficoltà operative del nostro territorio grazie al
supporto indispensabile dei volontari; cito a caso l'Associazione
dei volontari di Brusson che ha ben 140 volontari a disposizione 24
ore su 24 ed è l'unica associazione ad avere una presenza nella
sede della microcomunità, mentre altri sono organizzati sul sistema
di telefonia, di chiamata urgente, ma fanno un servizio di
emergenza che sicuramente non saremmo in grado di fare partendo da
Donnas o da Châtillon o da Morgex e salendo sulle valli laterali
soprattutto nel momento del traffico in certi momenti della
giornata.
Concludo dicendo che il sistema funziona, anche se va tarato
soprattutto nell'aspetto dei trasporti secondari perché non
possiamo utilizzare impropriamente le ambulanze che siano di
dipendenti che siano di volontari.
Va rivisto e va ritoccato tutto l'aspetto della medicina di
emergenza e accettazione relativamente alle presenze del chirurgo
di urgenza; è una tematica grossa che affronteremo nel prossimo
piano sanitario quando dovremo definire questi aspetti perché la
medicina di emergenza e accettazione sulla legge n. 70 prevede la
copresenza del chirurgo di urgenza nella medicina e del medico di
emergenza. È una materia delicatissima che andrà affrontata e che
stiamo già attentamente analizzando.
Président
La parole à la Conseillère Squarzino
Secondina.
Squarzino (PVA-cU)
Chiedo anzitutto all'Assessore di avere
copia dei dati che ha letto perché è quasi impossibile, vista la
dovizia d'informazioni che ha dato, riuscire a registrarli
tutti.
Da questi dati che lui ha fornito emerge però un dato
interessante. Questo servizio è utilizzato per gli scopi per cui è
stato creato al 50 percento perché il 50 percento degli interventi
che fa non sono finalizzati all'emergenza sanitaria, allora il
costo di 13 miliardi e più che richiede questo servizio potrebbe
essere, se i dati forniti dall'Assessore sono esatti, quasi
dimezzato.
Sarebbe inoltre interessante verificare i costi di questo
servizio a confronto dei costi di altri servizi perché ogni
servizio va preso non a sé stante, ma insieme a tutti gli altri,
per esempio sarebbe interessante prendere in considerazione un
servizio che costa 15 miliardi per 24 mila interventi con tutto
quell'apparato che abbiamo sentito, a fronte di altri servizi,
prendo per esempio il Pronto soccorso che fa più di 36 mila
interventi con un apparato molto più ridotto.
Ogni servizio va anche posto in relazione con gli altri; ora se
tutta questa dovizia di servizi che l'emergenza fornisce non viene
poi utilizzata - perché sappiamo con sicurezza che i protocolli con
cui vengono registrate le situazioni degli ammalati dei servizi di
emergenza sono totalmente diversi rispetto a quelle del Pronto
soccorso -, vuol dire che io spendo 13 miliardi per l'emergenza e
poi, nel momento in cui porto l'ammalato al Pronto soccorso,
l'anamnesi ricomincia da capo tutta come se niente fosse avvenuto
prima. C'è qualcosa qui che non va.
Prendo atto, Assessore, e mi stupisco ogni volta, delle
competenze che lei ha, ma l'articolo 13 dice che il sistema di
emergenza sanitaria di cui alla presente legge, in relazione alla
sua complessità, è definito in via sperimentale e sarà oggetto di
verifica da parte del Consiglio regionale sulla base di una
relazione presentata dalla Giunta regionale alla scadenza di due
anni dalla data di effettiva attivazione; che la verifica dovrà
riguardare l'adeguatezza qualitativa delle prestazioni fornite
nonché il rapporto costo - beneficio del sistema; che sulla base di
tale verifica potranno essere apportate eventuali variazioni al
modello organizzativo o alla dotazione organica previsti dalla
presente legge. L'Assessore ha concluso il suo intervento dicendo
che il sistema funziona; c'è una relazione fatta dai dirigenti che
hanno fornito i dati, la valutazione l'ha poi fatta l'Assessore che
ha detto che il sistema funziona, va tarato, va rivisto in alcune
cose. Allora io prendo atto che in questo momento l'Assessore alla
sanità assume in sé, nella sua persona, la verifica che la legge
affida al Consiglio regionale sulla base di una relazione
presentata dalla Giunta regionale.
E ancora, qui c'è chiaramente un'omissione da parte
dell'Assessore nei confronti del rispetto di questa legge.
Infine, l'Assessore ha concluso parlando dei due decreti
legislativi che definiscono il sistema, a questo punto faremmo
prima a rifare tutta la legge mettendo un solo articolo: il sistema
di emergenza sanitaria in Valle d'Aosta rispecchia e riproduce i
requisiti previsti dai seguenti decreti legislativi, punto e
basta.
Allora non abbiamo bisogno di ricorrere a una legge regionale se
il nostro compito è solo di prendere tale e quale una norma
nazionale.
