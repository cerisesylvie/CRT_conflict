Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2741 del 24 luglio 2002 - Resoconto
OGGETTO N. 2741/XI Presa d'atto della petizione concernente:
"L'attuazione dello Statuto speciale per la Valle d'Aosta".
(Reiezione di risoluzione)
Petizione Le modificazioni introdotte nello Statuto speciale per
la Valle d'Aosta dalla legge costituzionale 31 gennaio 2001 n. 2
rendono necessario ed urgente un importante intervento legislativo
del Consiglio regionale per ridisciplinare le regole della
democrazia in Valle d'Aosta.
I sottoscritti elettori valdostani chiedono al Consiglio
regionale di provvedere, entro il mese di luglio del corrente anno,
ad approvare una legge regionale che:
1) disciplini le modalità di svolgimento dei referendum popolari
abrogativi, consultivi e propositivi ed individui altri strumenti
di democrazia diretta che valorizzino al massimo la partecipazione
popolare alle decisioni politiche.
2) consenta agli elettori di votare conoscendo in anticipo le
alleanze o coalizioni fra le forze politiche, il programma di
governo dell'alleanza o coalizione, la persona che ogni lista o
coalizione indica come Presidente della Regione.
3) salvaguardi il pluralismo delle posizioni politiche.
4) introduca principi atti a rendere effettivo il riequilibrio
fra sessi nelle rappresentanze elettive.
5) preveda una limitazione ed un controllo delle spese delle
campagne elettorali per le elezioni regionali, analogamente a
quanto già avviene per tutte le altre elezioni.
Seguono le firme di 723 cittadini
Pétition Suite aux modifications introduites dans le Statut
spécial de la Vallée d'Aoste par la loi constitutionnelle n° 2 du
31 janvier 2001, une importante intervention législative du Conseil
régional pour redéfinir les règles de la démocratie en Vallée
d'Aoste s'impose.
Les électrices et les électeurs valdôtains signataires de la
présente pétition demandent au Conseil régional d'approuver, au
plus tard le mois de juillet de l'année en cours, une loi régionale
qui:
1) fixe les modalités de déroulement des référendums populaires
d'abrogation, de consultation et de proposition et définisse
d'autres instruments de démocratie directe susceptibles de
valoriser au maximum la participation populaire aux décisions
politiques.
2) permette aux électrices et aux électeurs de connaître, avant
d'exprimer leur suffrage, les alliances ou coalitions entre les
forces politiques, le programme de gouvernement desdites alliances
ou coalitions, ainsi que le nom de la personne que chaque liste ou
coalition désigne pour remplir les fonctions de Président de la
Région.
3) sauvegarde le pluralisme des positions politiques.
4) introduise des principes susceptibles de rendre réel
l'équilibre des sexes dans les représentations électives.
5) prévoie un plafond et un contrôle des dépenses des campagnes
électorales pour les élections régionales, ainsi qu'il est déjà
établi au titre de toutes les autres élections.
Suivent les signatures de 723 citoyens
Président
Collègues conseillers, le 3 mai 2002
une pétition signée par 723 citoyens, demandant la mise en
application du Statut spécial de la Vallée d'Aoste, a été présentée
à la Présidence du Conseil aux termes de l'article 36 du Règlement
intérieur. Conformément au dit article, le Bureau de la Présidence
a statué sur la recevabilité et l'admissibilité de cette pétition
et a envoyé une requête d'informations au Président de la Région,
en tant que représentant de la Région elle-même et compétent en
matière de fonctions institutionnelles, ainsi qu'à la Commission
permanente du Conseil "Institutions et autonomie".
Le 19 juin 2002 le Président de cette commission a fait parvenir
à la Présidence du Conseil le rapport de la commission elle-même
et, aux termes du 4
ème
alinéa de l'article 36 du
Règlement intérieur, la pétition est actuellement soumise à
l'examen du Conseil, le Gouvernement n'ayant pas fait parvenir à
cet égard ses propres considérations.
La parole au Conseiller Curtaz.
Curtaz (PVA-cU)
Ho chiesto la parola per manifestare il
mio apprezzamento nei confronti di questa iniziativa. Credo che
l'iniziativa del comitato che ha organizzato la petizione e di
coloro che l'hanno sottoscritta abbia un merito oggettivo: quello
di ricordare a questo Consiglio che lo Statuto speciale della
nostra Regione è cambiato ormai da un anno e mezzo, consentendo, e
per certi versi imponendo, alla nostra Regione di disciplinare
tutte le forme di referendum; consentendo alla nostra Regione di
scegliere la propria forma di governo e conseguentemente di
modificare la legge elettorale; imponendo al legislatore regionale
di attivare dei meccanismi che consentano la parità di opportunità
fra i rappresentanti dei due sessi al momento della vicenda
elettorale.
Su questi temi, su queste modifiche pure così rilevanti, è
calato nella nostra Regione un silenzio per oltre un anno, un
silenzio che è stato interrotto solo recentemente, in primo luogo
grazie a questa petizione e secondariamente grazie a due iniziative
legislative: una del nostro gruppo e un'altra successiva a cura di
alcuni consiglieri della maggioranza, iniziative che dovrebbero
dare una risposta ai quesiti che vengono posti con la petizione.
Credo che sia giusto convenire con gli autori, con il comitato
promotore e con coloro che hanno sottoscritto la petizione sulla
necessità di intervenire, ritengo che ognuno debba prendersi la
responsabilità di dare attuazione al nuovo articolo 15 dello
Statuto.
Trovo per certi versi paradossale che, a un anno e mezzo
dall'approvazione di questo nuovo articolo e dalla presa d'atto che
la Valle d'Aosta ha nuove competenze in materia costituzionale,
debbano essere dei cittadini a sollecitare il Consiglio regionale
ad attuare dei diritti che a questo punto sono costituzionalmente
garantiti; soprattutto in materia di referendum al cittadino deve
essere garantita la possibilità di utilizzare gli strumenti
giuridici di partecipazione diretta che il nuovo Statuto consente
ai cittadini valdostani.
Lo vedremo presto se questi contenuti così condivisibili della
petizione verranno accolti o verranno rigettati o verranno solo
parzialmente fatti propri dal Consiglio, lo vedremo subito perché
domani il Consiglio si occuperà di due proposte di legge e tutti i
consiglieri potranno confrontarsi sulle proposte contenute nei due
testi. Vedremo se quella potrà essere l'occasione per dare risposta
a queste sollecitazioni che provengono da una parte della
popolazione sensibile a questi temi o se invece ci troveremo di
fronte a un ulteriore rinvio per la non volontà da parte di qualche
forza politica o da parte della maggioranza delle forze politiche
rappresentate in questo Consiglio di affrontare questi temi di
carattere istituzionale.
Président
La parole au Conseiller Perron.
Perron (UV)
In I Commissione abbiamo audito questo
comitato che ha, attraverso una raccolta di firme, posto una serie
di richieste. Fra le altre cose ha posto il problema del
referendum, la questione di ridefinire l'attuale sistema elettorale
in modo che i cittadini sappiano in anticipo chi sarà il Presidente
della Regione e le coalizioni che lo sostengono; ha domandato
inoltre di tutelare il pluralismo delle posizioni politiche
affinché tutte le forze politiche presenti nel panorama politico
siano rappresentate in Consiglio, di prevedere delle norme che
creino le condizioni per un riequilibrio fra i sessi; in ultimo ha
chiesto di limitare e controllare le spese della campagna
elettorale.
Non so se i colleghi consiglieri che hanno audito questo
comitato abbiano la stessa opinione; penso che sia legittimo che
ogni forza politica faccia la sua campagna elettorale, faccia la
sua azione politica, quindi si ponga come meglio crede: o
presentando direttamente le proprie proposte oppure avvalendosi di
comitati elettorali o di comitati costituiti ad hoc - questa è una
premessa di carattere generale -, cioè penso che ognuno abbia la
possibilità di fare quello che vuole, di affrontare le questioni
che meglio crede.
In commissione però ho notato da parte di questo comitato un
filo conduttore negativo, cioè il linguaggio stesso usato pone una
serie di questioni o evidenzia una realtà negativa sulla Valle
d'Aosta che, personalmente, ma credo di poter parlare anche a nome
di altri colleghi, non possiamo condividere.
Mi riferisco a quanto è stato detto circa le forze politiche
della maggioranza regionale che devono legiferare in materia delle
riforme istituzionali, si è detto che non stanno facendo nulla di
concreto per modificare un sistema che non è democratico, che non è
trasparente, che alimenta clientelismo e determina mal governo.
Se questo è un modo di porsi per sollecitare ad un Parlamento
una modifica in questo senso... Facendo queste premesse, ci
troviamo evidentemente su delle posizioni che sono diametralmente
opposte, come non possiamo condividere tutta una serie di
affermazioni effettuate dal comitato per presentare queste
richieste, che hanno una loro legittima aspirazione: si è detto che
gli elettori della Valle d'Aosta sono traditi; che abbiamo in
questa materia una normativa arcaica e superata; che esiste un
quadro generale di non chiarezza; che esiste un aspetto grave,
distorto, preoccupante, che è quello delle tre preferenze,
eccetera, eccetera.
Ora, io penso che gran parte di queste proposte troveranno delle
risposte concrete nella legge elettorale che discuteremo più tardi,
come diceva il collega Curtaz. Sono convinto però, collega Curtaz,
che non era necessario, pur riconoscendo la libertà e la
possibilità a questo comitato di porre una serie di questioni, che
il comitato ponesse delle richieste alle forze politiche di
maggioranza per far sì che esse determinassero una loro proposta in
materia, non era necessario. Abbiamo fatto un percorso autonomo. Ci
siamo presi la responsabilità di portare prima della scadenza
elettorale dell'estate una proposta e così è stato, quindi l'azione
del comitato non ha assolutamente influito sull'azione politica
delle forze di maggioranza.
Per fare un'analisi breve delle proposte che vengono fatte, il
primo punto che viene proposto è l'aspetto del referendum. Pur
riconoscendo che questo strumento di democrazia diretta dei
cittadini svolge un'importante funzione, vediamo che a livello
italiano è uno strumento di democrazia che viene sempre meno
utilizzato dalle persone e ritengo che questo vada anche imputato
al fatto che certe forze politiche ne hanno abusato.
Noi su questa materia abbiamo preferito tenere separate le due
questioni, cioè non inserire in un unico testo una riforma
elettorale, che pure era necessaria, e una riforma in materia
referendaria, quindi le forze politiche della maggioranza stanno
studiando una legge che disciplinerà la materia complessa del
referendum e prossimamente la proporranno. Un altro aspetto
proposto è la materia elettorale. Credo che altri colleghi
interverranno per illustrare, nel momento in cui si parlerà della
legge elettorale, le posizioni della maggioranza e i motivi per cui
abbiamo scelto di mantenere il sistema elettorale attuale e di non
operare scelte diverse. Molte volte si sente proporre il sistema
maggioritario contestuale all'elezione diretta del Presidente della
Regione un po' come il sistema elettorale perfetto. Io su questo
esprimo delle considerazioni personali, ma che questo sistema
elettorale faccia una parte di chiarezza è in parte vero:
l'elettore conosce prima chi sarà il Presidente della Regione e, se
viene votato, qual è la maggioranza che lo sostiene, però questo
sistema non è una soluzione a mali che non esistono, con questo
sistema viene caricato il potere dell'elettore di un'enfasi
esagerata, viene fuorviato un potere che l'elettore non ha. Vorrei
capire in questo sistema, secondo le proposte che vengono fatte,
l'elettore cosa sceglie, l'elettore determina veramente chi sarà il
Presidente della Regione?
L'elettore si trova nella condizione di dire se è d'accordo
oppure no, è un modo di ragionare ben diverso dalla filosofia che è
stata proposta nella legge e nel comitato perché si è detto più
volte che l'elettore determina lui chi sarà il Presidente della
Regione ma, diciamoci la verità, non è così, infatti, secondo
questo sistema, il Presidente della Regione e le relative alleanze
elettorali saranno comunque gestite da partiti e movimenti che si
troveranno a proporle. Penso che se a livello italiano si pensa
così seriamente ad un ritorno al proporzionale, un motivo ci sarà e
la stessa elezione dei sindaci non ha introdotto nessun elemento in
più di democrazia, di libertà, di effettivo potere di scelta del
cittadino; ha introdotto un sistema diverso che ha i suoi pregi, ma
che ha anche i suoi difetti.
A questo proposito penso che ci siano anche dei partiti
nazionali che predicano bene e poi razzolano male o meglio:
predicarono bene e poi razzolarono male. Penso all'Ulivo quando
venne votato il "Governo Prodi"; è vero, quel Governo fu sostenuto
dalla maggioranza degli Italiani, ma se questo sistema doveva
essere adottato fino in fondo, credo che sarebbe stato coerente,
nel momento in cui il Governo non aveva più i numeri per governare,
che si dimettesse e si tornasse alle urne e non cercasse
escamotages parlamentari, come invece è stato. In questo senso
bisogna essere onesti e coerenti fino in fondo. Questo per dire che
non esistono sistemi elettorali perfetti.
Ci sono dei sistemi elettorali che hanno delle visioni diverse
fra di loro e termino su questo punto dicendo che il sistema
elettorale che abbiamo scelto conserva principi sani: la libertà di
scelta del partito, la possibilità di scegliere tra più candidati,
donne comprese, e conserva al suo interno elementi di democrazia,
di tutela, di rappresentanza e di libertà. È un sistema elettorale
che garantisce stabilità politica - questo noi come "Union
Valdôtaine" lo rivendichiamo insieme ad altri - e credo che in
questa Regione, anche grazie a questo sistema, non si sono
verificati fenomeni di instabilità politica che abbiamo visto
altrove e che hanno avuto bisogno di interventi legislativi per
correggere questa mancanza politica.
Terzo punto: il pluralismo delle posizioni politiche. Credo che
sia curioso sentir affermare in commissione che vi è una grave
carenza di libertà e un'assenza di democrazia - e tutte le
"colorazioni" che si vogliono - visto che in questa aula non sono
presenti tutti i partiti che sono presenti a livello nazionale, ma
cosa vuol dire? Se non sono presenti è perché non sono stati
votati, è perché non hanno avuto il sostegno dagli elettori, non
hanno avuto un quorum che permettesse di raggiungere un minimo di
rappresentanza, diciamoci la verità fino in fondo.
In questo Consiglio ci si è spesso lamentati di partiti che non
avevano una reale base elettorale, ma che venivano eletti con degli
escamotages poco corretti; tutti in quest'aula allora hanno
sostenuto la necessità di prevedere dei correttivi, seppur minimi,
per garantire che una forza politica che ha dei seggi in Consiglio
avesse anche un'effettiva e reale presenza all'interno della
società valdostana. Non credo che questo sia un assoluto
indebolimento della democrazia o che con questo si tolga potere
all'elettore. Vorrei capire chi può sostenere che in quest'aula non
vi è un pluralismo politico: vi sono 35 consiglieri e cinque -
prima sei - gruppi politici.
Altro aspetto: quello delle donne. Questo è un argomento un po'
curioso. Fossi una donna, chiedo scusa alle due Signore presenti, a
sentirmi rappresentata da certe posizioni, come quelle che sono
state espresse in commissione, sarei non dico offeso, ma
sicuramente non mi riconoscerei nelle proposte che vengono
fatte.
Sono d'accordo sul principio generale che impone il rispetto del
pluralismo dei due sessi, quindi sono d'accordo che nelle liste
elettorali vi sia la presenza dei due sessi, posso essere d'accordo
che nelle forme di pubblicità elettorale ci sia la presenza dei due
sessi, che vi siano anche dei sostegni economici per i soggetti
politici che promuovono un equilibrio dei due sessi, bisogna però
uscire da questa logica che vede la donna come un qualcosa che ha
bisogno di essere tutelato.
Il meccanismo di quota che viene proposto secondo questa
petizione quindi non ha né capo né collo, io mi rifiuto di pensare
che la presenza della donna in politica debba essere considerata
come un problema a cui si deve trovare una soluzione. Non è così.
Penso che questa logica sminuisca fortemente il ruolo e la figura
della donna perché la pone su un piano di inferiorità e di non pari
dignità rispetto all'uomo e non è così; ritengo che la donna
all'interno della nostra società abbia tutte le condizioni per
poter operare anche in politica su un piano di parità rispetto
all'uomo e di pari dignità.
Lo stesso articolo 15 dello Statuto è stato fortemente
strumentalizzato perché quell'articolo chiede di promuovere
condizioni di parità per l'accesso alle consultazioni elettorali,
ora qui si chiede di inserire dei meccanismi di quota di
rappresentanza, personalmente considero questa una logica che non
va accolta. Noi dobbiamo vedere se ci sono degli elementi che
ostacolano giuridicamente che questo principio di parità per
l'accesso venga messo in atto, se ci sono degli ostacoli da
rimuovere, facciamolo perché così garantiamo delle condizioni di
parità, ma penso che sia già così: le condizioni di pari accesso
per le donne ci sono, qui nessuno nega niente a nessuno, se una
donna vuole candidarsi, ha la libertà di farlo.
Penso che questa stessa Assemblea dimostri che, laddove ci sono
delle donne capaci professionalmente e politicamente, abbiamo la
possibilità di riuscire tanto quanto un uomo. I nostri comuni
vedono un gran numero di donne in veste di sindaco o di
amministratore comunale che non sono elette con questo meccanismo
di quota, che è una logica perversa che sminuisce fortemente il
ruolo della donna nella società valdostana.
Un'altra cosa curiosa che viene sottolineata da alcuni esponenti
del comitato come un meccanismo perverso e che alimenta chissà
quale clientelismo è quello delle tre preferenze. Qui parliamo ad
un elettorato che è diverso, perlomeno il nostro elettorato chiede
di poter contare di più e di poter
scegliere…
(interruzione del Consigliere Curtaz, fuori
microfono)
… probabilmente lo proporremo. Cosa
curiosa invece il meccanismo delle cordate non va più bene quando
si tratta di votare una donna, allora o le preferenze multiple sono
un meccanismo che crea delle distorsioni oppure, a seconda dei
casi, viene visto come un meccanismo sano oppure come un meccanismo
che crea del clientelismo e chissà quali turbe politiche. Se
permettete, la proposta di prevedere o una preferenza personale o
di aumentare il numero delle preferenze nel caso in cui si voti un
uomo o una donna è assolutamente ridicola.
Ultimo punto. Viene sollevata una questione di democrazia e di
trasparenza, cioè la limitazione e il controllo delle spese nella
fase elettorale. Anche qui, ma ne riparleremo quando affronteremo
la legge elettorale, una risposta concreta viene data dalle forze
di maggioranza che hanno firmato questa legge, anzi ritengo che si
sia andati ben oltre quello che era necessario perché la legge
prevede delle sanzioni per partiti, movimenti e liste che violano
queste prescrizioni.
Vengono previsti dei limiti generali per quelle che sono le
spese elettorali, viene previsto l'obbligo di rendicontare tutto
quanto viene sostenuto in materia di spesa elettorale, viene
prevista una commissione di garanzia che controlla, viene previsto
un controllo delle spese elettorali, oltre che l'obbligo di
comunicazione delle stesse, sono state previste addirittura delle
sanzioni per i candidati che sforino la spesa elettorale ammessa.
Penso che anche in questa materia, al di là di quello che si può
dire, siano state date risposte concrete.
Concludendo, penso che molti degli aspetti sollevati dal
comitato siano presi in considerazione, anche se non sono il tipo
di risposta che il comitato si aspettava, ma questa è una facoltà
che le forze politiche hanno finché governano e in questo senso,
collega Curtaz, ripeto che ci siamo assunti fino in fondo le
responsabilità di dare a questa materia delle risposte concrete, si
tratta di risposte che vanno in un'ottica diversa dall'impostazione
data da alcune forze politiche, soprattutto quelle che hanno messo
in piedi questo referendum, ma di questo ce ne assumiamo fino in
fondo la responsabilità. Crediamo di aver affrontato questa materia
in modo serio, non demagogico, rispettando la libertà del cittadino
e la sua possibilità di scelta, anche se con visioni diametralmente
diverse che comunque sono legittime e meritano di essere
rispettate. Difendo la bontà delle scelte effettuate e credo che
gli argomenti sollevati e le richieste fatte a questo Consiglio
regionale vengano a cadere perché ampiamente superate dalle norme
contenute nella modificazione alla legge elettorale che, come forze
di maggioranza, abbiamo proposto al Consiglio.
Président
La parole à la Conseillère Squarzino
Secondina.
Squarzino (PVA-cU)
I due interventi che mi hanno
preceduto si sono soffermati in modo particolare sui contenuti di
questa petizione.
Il collega Curtaz ritiene paradossale che siano i cittadini a
ricordare al Consiglio quanto deve fare, mentre il collega Perron
dichiara che il suo movimento politico ha già operato senza
aspettare che i cittadini si pronunciassero. Io vorrei invece
soffermarmi proprio sullo strumento che stiamo analizzando, al di
là dei contenuti, in quanto mi sembra che stia sfuggendo a tutti
che stiamo entrando in un momento anche politico in cui gli
strumenti di partecipazione popolare della società civile si fanno
sentire.
Di fatto sono finite le grandi ideologie, prevale il cosiddetto
"pensiero debole", sono venuti meno quei sistemi grandi di valori,
di opzioni che costruiscono una corrente, un pensiero,
un'interpretazione della realtà, una visione del mondo,
un'aggregazione politica, un partito.
Siamo una società complessa in continuo mutamento e
continuamente sollecitata da eventi che accadono e in questa
società nessun partito, nessuna maggioranza, nessuna coalizione
eletta democraticamente e scelta dai cittadini è in grado di
rappresentare le esigenze della popolazione continuamente
sollecitate da fatti diversi. Abbiamo visto recentemente come l'11
settembre abbia impresso un'accelerazione a fenomeni latenti, come
abbia cambiato le priorità e reso più acuto il senso di
appartenenza e il bisogno di sicurezza. Le opzioni politiche su cui
è chiamato a pronunciarsi l'elettorato avvengono in genere su
grandi scelte che riguardano grandi temi, ne ricordo alcuni:
l'ambiente, il Welfare, i sistemi di tassazione, il rapporto fra
pubblico e privato, ma negli anni di governo - quattro o cinque
anni di governo - succedono fatti che mutano la sensibilità e la
percezione dei problemi.
Pensiamo soltanto negli ultimi due anni come noi in Valle
d'Aosta siamo stati sollecitati da fatti che nessuno aveva
previsto: l'alluvione, la chiusura del tunnel, la modifica dello
Statuto, la riforma della scuola, la riforma del Welfare, la mucca
pazza, le Twin Towers, la guerra in Medio Oriente, la siccità,
fenomeni tutti che sollecitano la popolazione ad interrogarsi, ad
esprimere opinioni, richieste, esigenze che, nel momento della
scelta elettorale, non era possibile prevedere.
Non solo, la stessa difficoltà di definire il senso della
rappresentanza politica non più legata a grandi ideologie, rende
più fluido il corpo elettorale. Da tutto questo emerge con forza il
ruolo nuovo che assolvono le aggregazioni di cittadini e di
associazioni. Basti pensare al ruolo di organismi come "Amnesty",
basti pensare all'emergere e al consolidarsi di movimenti fluidi
come i cosiddetti "globals", di comitati che si riconoscono attorno
ad uno scopo.
Queste voci, le voci dei cittadini, che non sono in contrasto
con le voci dei partiti, della rappresentanza politica, non sono
neppure riconducibili tout court ad un movimento politico: sono
voci vitali per la democrazia perché consentono di alimentare
continuamente un dibattito, perché dettano all'agenda politica
anche questioni che esprimono problemi e tensioni nella gente. I
temi che la gente sente in genere vengono affrontati sui mezzi di
informazione, sui media, si esprimono in cortei, in girotondi, in
riunioni, ma raramente sono accolti e riconosciuti dalle sedi
istituzionali.
La petizione, come quella che stiamo esaminando, è una delle
modalità con cui la voce dei cittadini giunge in sede
istituzionale, questa è la cosa importante da sottolineare. Questa
petizione fra l'altro, a differenza di altre che abbiamo qui
esaminato - l'ultima riguardava l'attraversamento viario di
Etroubles -, affronta problemi della stessa democrazia, affronta
quei nodi che vanno sciolti se si vogliono garantire regole
democratiche, trasparenti, chiare, regole necessarie perché solo in
loro presenza è possibile che si organizzi un confronto politico e
si esprima una rappresentanza politica.
La risposta a questa petizione può essere data prendendo sul
serio i temi proposti e attuando iniziative che li traducano in
norme e in leggi.
Vorrei soffermarmi solo su due aspetti affrontati da questa
petizione che in modo esplicito si riferiscono a quanto prevede lo
Statuto, modificato con la legge costituzionale del 31 dicembre
2000. Primo aspetto: disciplinare altre forme di espressione di
democrazia diretta.
Sono necessarie - lo ribadiva prima il collega Curtaz - riforme
con le quali i cittadini possono esprimere la loro opinione, le
loro proposte e le possono far diventare norma, se queste proposte
rispondono a determinate caratteristiche che la legge deve
precisare.
La riforma dello Statuto indica questi strumenti, essi sono
l'iniziativa popolare delle leggi regionali, il referendum
regionale abrogativo, propositivo e consultivo. Con questi
strumenti si riconosce al cittadino il diritto di esercitare la sua
facoltà di assumere iniziative finalizzate a proporre, ad abrogare
norme, a chiedere il parere su una determinata questione; senza
questi strumenti si priva il cittadino del diritto che la
Costituzione gli riconosce. Mi stupisce che venga affermato in
questa sede che questi sono strumenti poco utilizzati, quindi poco
importanti, tanto da dire: "È quasi inutile che noi li
regolamentiamo", come se ci fosse una censura preventiva; intanto
regolamentiamo questi strumenti, sarà poi la realtà dei cittadini
ad utilizzarli o meno.
Il secondo aspetto su cui voglio soffermarmi riguarda il tema
dell'effettivo riequilibrio fra i sessi nelle rappresentanze
elettive. È un tema su cui tornerò in un secondo momento quando
analizzeremo le leggi. Lo Statuto è molto chiaro al riguardo,
indica infatti chiaramente l'obiettivo che va perseguito:
"conseguire l'equilibrio della rappresentanza dei due sessi". Non
parla di pluralismo dei due sessi, come il collega Perron ha detto,
non esiste il pluralismo dei sessi, questo è un termine che non
riguarda il genere. I generi sono due: o sono presenti entrambi in
modo paritario oppure non si può parlare di pluralismo. Qui si
parla di equilibrio della rappresentanza, mettete voi un'asticciola
e trovate il punto di equilibrio, questo è subito percepito: si
situa al centro, metà da una parte e metà dall'altra. Ancora, lo
Statuto propone dei mezzi per raggiungere questo equilibrio:
promuovere condizioni di parità per l'accesso alle consultazioni
elettorali, ma su questo ritornerò. Mi dispiace che venga detto che
il problema è la donna: "C'è un "problema donna", bisogna allora
risolverlo". La donna non è il problema, è in questione il problema
della democrazia, è la democrazia che è deficitaria se non ci sono
le donne, è la democrazia che va resa paritaria con la presenza
delle donne! Il problema allora non è delle donne, ma è della
democrazia, della società e della collettività, ma su questo
torneremo con calma.
C'è un altro punto che non avevo evidenziato, ma che
l'intervento del Consigliere Perron ha sollecitato. Si è criticata
la questione del sistema elettorale che chiede di conoscere in
anticipo le coalizioni fra forze politiche. Sapere in anticipo
quali partiti si metteranno insieme, quali saranno le coalizioni,
chi governerà, saperlo nel momento in cui l'elettore va a votare,
questo è stato il punto più "gettonato" dalla gente nel momento
della raccolta delle firme per la petizione. Quando le persone
cercavano di chiedere informazioni su questa petizione, il punto su
cui aderivano immediatamente era questo:
"Noi chiediamo di
sapere nel momento delle elezioni quali saranno le aggregazioni,
proprio per una questione di chiarezza e trasparenza"
.
Riteniamo che le richieste presenti in tale petizione siano
accettabili in quanto riassumono gli adempimenti che il Consiglio
regionale è chiamato a compiere rispetto alle modifiche dello
Statuto. Il Consiglio, accettando le richieste della petizione,
riconosce il compito importante che lo aspetta: intervenire con
proposte legislative nelle materie nuove indicate nella riforma
dello Statuto. Per questo insieme ai colleghi del mio partito
presento una risoluzione con la quale il Consiglio si impegna a
realizzare i compiti indicati dallo Statuto e si impegna ad
intervenire proprio sulle materie che la petizione ha posto
all'attenzione.
Si dà atto che dalle ore 12,04 presiede il Vicepresidente
Lattanzi.
Presidente
La parola al Consigliere La Torre.
La Torre (SA)
Noi abbiamo apprezzato e condiviso
l'intervento del Consigliere Perron che è stato dettagliato
nell'analizzare la petizione del comitato. Vorremmo solo aggiungere
che noi abbiamo il massimo rispetto per i 723 cittadini che hanno
firmato questa petizione, abbiamo meno simpatia politica per il
Consigliere Riccarand che è un abile navigatore della politica e
che non perde occasione per utilizzare anche strumenti di questo
tipo per sostenere la necessità di un ampio pluralismo della
partecipazione politica, visto che lui non è all'interno di questo
Consiglio, probabilmente la richiesta di allargare il pluralismo è
data dal fatto che lui non è eletto in questo Consiglio e quindi fa
politica dall'esterno.
Credo che il Consigliere Curtaz abbia detto due cose importanti
nel suo intervento, quando ha fatto riferimento allo Statuto
speciale e al fatto che sono quindici mesi che è stato approvato,
perché da questo derivava il dovere e l'impegno di questo Consiglio
ad esprimersi su un argomento importante come quello della legge
elettorale, ma abbia anche detto una cosa non giusta quando ha
sostenuto che questa petizione ha il pregio di ricordare a questo
Consiglio il suo dovere. Questa petizione non ricorda a questo
Consiglio il suo dovere perché si usa ricordare qualcosa a qualcuno
che si è dimenticato, noi non ci siamo dimenticati, tant'è vero che
questa petizione dice:
"I sottoscritti elettori valdostani
chiedono al Consiglio regionale di provvedere, entro il mese di
luglio"
, questo è il mese di luglio, ed abbiamo presentato due
proposte di legge…
(interruzione del Consigliere Curtaz, fuori
microfono)
… una è anche sua, lei è un
Consigliere regionale come lo sono io e quindi la rispetto e
ritengo che la sua proposta di
legge…
(nuova interruzione del Consigliere Curtaz, fuori
microfono)
… ho troppa simpatia per lei, per
questo non riesco a polemizzare. Sui referendum sa benissimo qual è
la nostra posizione. Se vogliamo affrontare gli argomenti con
serietà e vogliamo che tutte le forze politiche dibattano e diano
un contributo credendoci e realizzando qualcosa che esprima
realmente una volontà politica e che abbia un senso, allora
dobbiamo fare anche un dibattito, dobbiamo fare in modo che le idee
circolino ed è questo l'apprezzamento che voglio fare al comitato e
ai 723 cittadini: non di aver ricordato, ma di aver portato i loro
legittimi punti di vista su una problematica importante, condiva da
tutti per questo c'è apprezzamento per la petizione.
Come ho detto, poi, c'è meno simpatia politica per l'ex
Consigliere Riccarand che capiamo voglia allargare il pluralismo e
la partecipazione visto che lui non è presente in Consiglio.
Si dà atto che dalle ore 12,19 riassume la presidenza il
Presidente Louvin.
Président
La parole au Vice-président
Lattanzi.
Lattanzi (FI)
Una riflessione si impone anche a noi su
questo ordine del giorno, una riflessione sul metodo, una
riflessione politica che ci è venuta spontanea quando abbiamo visto
che fra i firmatari di questa petizione, che ha raccolto 723 firme,
che chiede tutta una serie di cose sulle quali dopo faremo una
riflessione di contenuto, c'è il Coordinatore regionale del vostro
partito. Io - detto sinceramente - se il mio coordinatore andasse
in giro a raccogliere firme per farmi fare una cosa che devo venir
qui a fare apposta perché sono stato eletto, mi sentirei quanto
meno sfiduciato. Riccarand però ci ha abituato a superare il suo
gruppo in Consiglio regionale perché lo ha fatto sul Bianco, forse
non fidandosi che i suoi paladini della democrazia in Consiglio non
fossero sufficientemente capaci di presentare risoluzioni sul
Bianco, piuttosto che in questo caso a difesa dell'autonomia e
della democrazia. Noi ringraziamo Riccarand per il suo impegno a
difesa di quasi tutto quello che c'è in Valle d'Aosta, eccetto un
concetto di democrazia che è molto diverso dal nostro.
Noi infatti riteniamo che il nostro movimento politico abbia
eletto con i voti e in modo democratico i suoi rappresentanti in
Consiglio, chi è rimasto fuori non si "sbatte" in mezzo alle piazze
per superare i propri colleghi eletti e, se il nostro Coordinatore
regionale lo facesse, sarebbe un atto di sfiducia nei confronti del
gruppo consiliare che porterebbe o il gruppo o il Coordinatore a
dimettersi visto che l'attività politica dovrebbe democraticamente
essere svolta qui. Ognuno poi nella propria libertà e nella propria
gestione della libertà può agire come meglio crede, ma questa è una
riflessione politica e mi si consenta di dire che la nostra è una
visione politica diversa.
Per quanto riguarda i contenuti, sebbene generici, su uno
possiamo anche essere d'accordo ed è quello di ridefinire l'attuale
sistema elettorale in modo che il cittadino possa conoscere in
anticipo le coalizioni delle forze politiche, i rispettivi
programmi e le persone che ogni coalizione indica come Presidente
della Regione, in forza di quel famoso concetto di "presenzialismo"
a cui noi siamo - da tempi non sospetti e in maniera sicuramente
più coerente dell'Ulivo - legati.
Anche noi a livello nazionale stiamo riflettendo su questo
sistema perché, se è vero che con certi presupposti garantisce la
stabilità, è altresì vero che quel sistema non può essere partorito
senza un forte controbilanciamento del ruolo dei Consigli e magari
con l'eliminazione di quelle procedure che permettono la nascita di
"liste civetta", con cui poi vengono a crearsi nei sistemi
proporzionali tutta una serie di presupposti che tutto danno, meno
che una trasparente elezione diretta del Presidente della
Regione.
Siamo assolutamente d'accordo, quindi, che il Consiglio si
occupi della questione relativa all'elezione diretta del Presidente
della Regione, invece ci sentiamo di essere, sotto l'aspetto della
sostanza, assolutamente contrari laddove si parla di tutelare il
pluralismo delle forze politiche. Intanto bisognerebbe capire cosa
si intende perché se tutelare il pluralismo delle forze politiche,
cioè la rappresentanza in questo Consiglio, significa abbassare il
quorum dell'attuale legge proporzionale, è una contraddizione
perché o si vuole il presidenzialismo, quindi non c'è il
proporzionale, oppure ci venga detto cosa vuole questo comitato, se
ce lo spiegasse, saremmo contenti! Noi, essendo per il
presidenzialismo, evidentemente siamo perché le rappresentanze ci
siano, ma perché siano costruite prima, presentate prima le
coalizioni, i programmi, gli amministratori e i governatori, nel
massimo della chiarezza.
Per quanto riguarda la previsione della condizione di un
effettivo riequilibro fra i sessi nelle rappresentanze elettive, mi
consenta la collega Squarzino - con tutto il bene che le voglio e
lei lo sa che l'affetto ce l'ho - di dire che, quando comincia ad
affermare che l'equilibrio è la metà della rappresentatività, mi si
accappona la pelle perché ho preso atto che non solo qui ci sono
solo due donne, ma non c'è neanche un venticinquenne. Mi viene
spontaneo dire che se non consideriamo i sessi, consideriamo le
persone e allora dovremmo andare a creare una condizione di quorum
di garanzia per cui anche i giovani, che qui non sono rappresentati
come persone, dovrebbero avere all'interno delle liste una "riserva
indiana", quindi dovremmo garantire la presenza dei giovani under
25, degli over 65, degli omosessuali, delle lesbiche, di tutte
quelle persone che, per un disagio sociale, culturale della nostra
società, non hanno le condizioni per emergere nella vita
politica.
La mancanza di rappresentanza delle categorie che ho citato non
è frutto di un impedimento all'iscrizione ad una lista, alla
candidatura di un sesso o di una persona, ma è il limite che c'è
nella nostra società per il quale le donne non riescono a
candidarsi, ma non perché gli è impedito dalla legge - perché in
quel caso sarei d'accordo con la Consigliera Squarzino ad eliminare
questo impedimento -, ma perché la nostra è una società fondata sul
ruolo della donna nella famiglia e lei lo sa che è questo il
problema vero che impedisce alla donna non solo di avere un ruolo
attivo in politica, ma anche nel mondo del lavoro e gli interventi
devono essere fatti laddove si può mettere in condizione la donna
di avere un ruolo centrale come persona e non come sesso.
Per quanto concerne questo tema, abbiamo ragionamenti
completamente diversi perché mi chiedo cosa intenda lei,
Consigliera Squarzino, quando dice che l'equilibrio si raggiunge
nella rappresentatività al 50 percento: se avessimo solo dieci
candidate, mi spiega cosa dovremmo fare? Se ci fossero cinque
eletti, dovremmo garantire che le cinque ultime arrivate devono
essere garantite per forza? Ma quale concetto di inferiorità della
donna avete: così, come è stato espresso da lei? Perché, finché lo
dice un uomo, posso capirlo, c'è una cultura di tremila anni che
dice che l'uomo considera inferiore la donna, anche se io non sono
d'accordo. Sono convinto che le persone capaci e in grado nella
loro vita sociale di potersi candidare nella vita politica, così
come nel lavoro quotidiano di qualunque tipo di professione,
abbiano pari condizioni, è lì che culturalmente siamo su due fronti
completamente diversi. Io credo che rispettare le donne significhi
trattarle da persone, esattamente come lo sono gli uomini, come lo
sono i venticinquenni, come lo sono i sessantenni, come lo sono le
persone che hanno le loro abilità.
Non credo che sia giusto creare delle riserve indiane perché se
iniziamo con questo concetto, allora di altre persone disagiate,
non rappresentate, che la società non mette in condizioni di
potersi candidare, ce ne sono tantissime.
Il concetto della rappresentanza che lei ha in testa quindi non
mi vede d'accordo perché è anomalo, perché non c'è libertà. Se mia
moglie si vuole candidare, cara Consigliera Squarzino, dobbiamo
discutere in casa chi segue i figli, ma non le è vietato per legge.
Promuoviamo allora una società che dia più spazio alla donna per
poter sviluppare la propria potenzialità nel mondo lavorativo,
compresa la politica, perché questa non è altro che un'attività
lavorativa che ognuno di noi si è assunto nel momento in cui ha
deciso di candidarsi e gli elettori gli hanno dato fiducia. Cosa
vuol dire creare le riserve indiane per le condizioni di
inferiorità? Io non credo che le donne siano inferiori, sono
convinto che non lo siano e anzi, se così è, lotto perché non lo
siano.
Per quanto riguarda le spese elettorali, condivido l'intervento
del collega Perron che dice che la legge che si sta discutendo
prevede una serie di controlli e di limiti, che troviamo
addirittura eccessivi perché decadere per aver speso 1.501 euro mi
sembra fuori dal mondo, ma se questa è la legge che viene portata
in questo Consiglio, vedremo in fase di dibattito come comportarci.
Un limite alla spesa per le campagne elettorali ci deve essere,
deve essere un limite ragionevole per i partiti e per i singoli
candidati e ne discuteremo al momento della discussione in aula
della legge.
Un limite alla spesa, ripeto, ci deve essere, ma è anche vero -
in questo senso il Parlamento ha praticamente all'unanimità votato
una modifica dei rimborsi elettorali - che la vita dei partiti è un
problema della democrazia e non è eludendo il problema che la
politica non costa perché la politica è comunicazione e la
comunicazione costa centinaia di milioni. Qualcuno mi dovrebbe
spiegare come potremmo trovare un equilibrio fra comunicare le
proprie idee e i propri programmi e non spendere neanche una lira,
perché questo è quello che in maniera demagogica molte forze
politiche dicono quando sostengono che non ci deve essere nessun
finanziamento ai partiti, ma se i partiti non hanno finanziamenti
né pubblici né privati, come fanno a comunicare le loro idee e i
loro programmi? È questo il nodo che ha portato il Parlamento
all'unanimità a votare un aumento dei rimborsi elettorali: perché
le risorse per comunicare non sono sufficienti.
Mi permetto di ribadire che questa petizione è molto demagogica,
ho idea che sia molto strumentale all'immagine di qualche
personaggio che non perde occasione, come diceva il Consigliere La
Torre, per mettersi in mostra perché non può farlo da quest'aula,
quindi lo fa da fuori, perché non è possibile che un Coordinatore
di un partito qui rappresentato abbia bisogno di fare comitati
sistematici per tutte le questioni che riguardano la nostra Regione
by-passando il suo gruppo. Questo comportamento - ripeto - lo
considero un atto di sfiducia al gruppo consiliare dei Verdi.
Président
Y a-t-il d'autres interventions? La
discussion générale est close.
Je rappelle qu'une résolution a été présentée par les
Conseillers du groupe Valle d'Aosta - con l'Ulivo, dont je donne la
lecture:
Risoluzione Il Consiglio regionale
Preso atto delle richieste avanzate dal Comitato "Attuare lo
Statuto Più democrazia in Valle d'Aosta";
Considerato che esse sollecitano l'intervento del Consiglio
stesso per legiferare in merito ad alcune modificazioni introdotte
nello Statuto Speciale della Valle d'Aosta dalla legge
costituzionale del 31 gennaio 2001, n. 2;
Si impegna:
1) a disciplinare l'intera materia referendaria ed individuare
altre forme di espressione della democrazia diretta oltre al
referendum abrogativo;
2) a ridefinire l'attuale sistema elettorale in modo che il
cittadino possa conoscere in anticipo le coalizioni tra le forze
politiche, i rispettivi programmi e la persona che ogni coalizione
indica come Presidente della Regione;
3) a tutelare il pluralismo delle posizioni politiche;
4) a prevedere norme che creino le condizioni per un effettivo
riequilibrio fra i sessi nelle rappresentanze elettive;
5) a controllare e limitare le spese della campagna elettorale
in modo tale che non prevalga la capacità di fare comunicazione a
scapito delle idee e dei programmi.
F.to: Squarzino Secondina - Curtaz - Beneforti
La parole à la Conseillère Squarzino Secondina.
Squarzino (PVA-cU)
Volevo tornare sul punto che ho
affrontato nel mio intervento, cioè sull'importanza degli strumenti
di democrazia popolare e come questi strumenti non siano in
contraddizione con il lavoro istituzionale dei rappresentanti dei
partiti.
Non è che lo strumento della petizione, lo strumento del
referendum siano contrari all'azione dei partiti; possono essere
una sollecitazione; l'ho detto chiaramente; esplicitiamo una
richiesta pressante di iscrivere nell'agenda politica un
determinato argomento. Questa è la funzione della petizione
popolare, come strumento di democrazia popolare. Io non accetto che
qui si vengano a contrapporre strumenti che hanno finalità diverse
e che concorrono insieme, seppure in ambiti diversi, a raggiungere
lo stesso obiettivo che è quello di riflettere sul bene pubblico e
di proporre soluzioni per il bene pubblico. Questo è il punto
essenziale su cui volevo tornare rispondendo a certe affermazioni
del Vicepresidente Lattanzi che, secondo me, sono da rinviare al
mittente.
Président
La parole au Conseiller Perron, pour
déclaration de vote.
Perron (UV)
Abbiamo già illustrato insieme ad altri
colleghi le ragioni per cui siamo su posizioni diverse rispetto a
quanto sostenuto e chiesto dal Comitato per il referendum, che ha
delle posizioni sue che sono legittime, ma che come forze
politiche, quanto meno di maggioranza, non consideriamo.
Laddove si chiede al Consiglio di impegnarsi, è stato detto
prima, le impegnative che sono chieste sono ampiamente contenute e
disciplinate laddove parleremo di legge elettorale, per cui si
tratta di rimandare la discussione a dopo, ma, a nostro giudizio,
quanto chiesto viene a decadere perché gli argomenti vengono
trattati in una bozza di legge che discuteremo dopo, per cui il
nostro gruppo si asterrà su questa risoluzione.
Président
La parole au Conseiller La Torre.
La Torre (SA)
Non abbiamo una grande abitudine a votare
le risoluzioni del "margulivo" verde (Margherita-Ulivo) e anche in
questo caso ci asterremo perché riteniamo che questo Consiglio
regionale abbia sufficiente coscienza e responsabilità per non
impegnarsi a fare quello per cui è già impegnato. Non ha bisogno di
ripetere a sé stesso quello che sta facendo e che faremo anche
domani, spero, con un'ampia discussione sulla legge elettorale; di
conseguenza la nostra posizione di voto sulla risoluzione...
Président
La parole au Vice-président
Lattanzi.
Lattanzi (FI)
Voteremo contro questa risoluzione, per un
aspetto di sostanza che ho già ampiamente illustrato, ma anche
perché mi sembra una risoluzione che rincorre un tema politico
sollevato dal vostro Coordinatore, quindi mi sembra che siate un
po' spiazzati da questa petizione.
È uno spiazzamento che voi cercate di coprire, in termini
tattici, con la presentazione in termini di urgenza di questa
risoluzione che non va che a ripetere le stesse cose che la
petizione dice. Non condividiamo né il metodo, né tanto meno la
sostanza di questa risoluzione.
Président
La parole au Conseiller Fiou.
Fiou (GV-DS-PSE)
Di questa risoluzione mettiamo in
evidenza una serie di aspetti che possiamo anche condividere per la
posizione che abbiamo sempre avuto in materia elettorale, però ne
rileviamo allo stesso tempo la strumentalità, pertanto anche noi ci
asterremo.
Président
Je soumets au vote la résolution du
groupe Valle d'Aosta - con l'Ulivo:
Conseillers présents: 30
Votants: 7
Pour: 3
Contre: 4
Abstentions: 23 (Agnesod, Bionaz, Borre, Charles Teresa, Comé,
Cottino, Cuc, Ferraris, Fiou, La Torre, Louvin, Marguerettaz,
Martin, Nicco, Ottoz, Perrin, Perron, Piccolo, Praduroux, Rini,
Vallet, Viérin D. et Viérin M.)
Le Conseil n'approuve pas.
Le Conseil dans son ensemble prend acte de la
pétition pour la mise en application du Statut spécial de la Vallée
d'Aoste.
