Classificazione
ENERGIA
Risparmio energetico e fonti alternative



Oggetto del Consiglio n. 2098 del 27 luglio 2006 - Resoconto
OGGETTO N. 2098/XII - Finanziamenti per la produzione di
energia eolica. (Interpellanza)
Interpellanza
Considerato che nel Convegno: "Produci il tuo risparmio"
tenutosi il 9 e 10 giugno u.s. organizzato dalla Chambre Valdôtaine
e dall'Assessorato alle Attività produttive, da alcuni interventi
sono emerse critiche per l'esclusione ad accedere ai finanziamenti
ammessi per le fonti energetiche rinnovabili alla produzione
dell'energia eolica;
Verificato che effettivamente la delibera in questione, la n.
1619 del 1 giugno 2006, non prevede ammissibilità a finanziamento
di tale tipo di energia da fonte rinnovabile;
il sottoscritto Consigliere regionale
Interpella
L'Assessore alle Attività produttive per conoscere:
1) quali sono le motivazioni di tale esclusione;
2) se non ritiene opportuno, ove sia possibile, dare la
possibilità di produrre energia eolica senza creare discriminazioni
sull'accesso ai finanziamenti.
F.to: Bortot
Presidente
- Consigliere Bortot, la dà per letta?
La parola all'Assessore alle attività produttive e politiche del
lavoro, La Torre.
La Torre
(FA)
- Il Consigliere Bortot mi marca
stretto, ma sa che su questi argomenti c'è una grande condivisione
e trova terreno fertile con le sue interpellanze. È vero, nel
nostro convegno "Produci il tuo risparmio" abbiamo cominciato a
introdurre alcuni ragionamenti sull'energia eolica, che è possibile
produrre con l'energia eolica. Ho cercato di tornare indietro nel
tempo, di andare a vedere se c'erano degli studi, qualcosa c'è, ma
in un lontano passato e non adeguato alle tecnologie moderne che
oggi vengono applicate all'energia eolica. Ritengo che sia
opportuno andare a valutare se è possibile anche in Valle d'Aosta
individuare alcune zone, che poi a livello nazionale sono quelle
che vengono definite "parchi eolici", per verificare se è possibile
utilizzare l'energia del vento.
L'interpellanza, in sé, è quindi una sollecitazione che
accogliamo, nel senso che è già nella nostra operatività andare a
valutare se è possibile sfruttare eventuali energie eoliche e
quindi individuare delle zone definite "parchi eolici". Stiamo
lavorando in tal senso con l'Assessore Cerise e speriamo, in tempi
brevi, di avere qualche indicazione più precisa. Sulla base di
questo valuteremo come incrementare questo tipo di utilizzo.
Presidente
- La parola al Consigliere Bortot.
Bortot (Arc-VA)
- Va bene che c'è un "feeling" fra me e
l'Assessore La Torre, però stavolta è un po' poco, perché le
chiedevo se non ritiene opportuno che l'eolico venga recepito nelle
deliberazioni di attuazione della legge regionale 3 gennaio n. 3. È
vero che abbiamo un problema di ambiente, però, accidenti, se è
successo un episodio a La Thuile...
(interruzione dell'Assessore La Torre, fuori
microfono)
... in quel convegno ho conosciuto una signora ingegnere che ha
fatto un progetto di eolico a La Thuile; i criteri con i quali la
Sovrintendenza le ha imposto di non installare l'eolico in una
determinata zona fa sì che l'eolico non funzioni o funzioni male.
Vorrei che si stesse attenti a questa rigidità nell'individuare i
siti, altrimenti si rischia di fare tutti gli impianti di risalita
dappertutto e invece, poi, cerchiamo di salvarci la coscienza
dicendo: "ma lì l'eolico disturba, e allora lo mettiamo in un luogo
dove non funziona"... era solo quello....
(nuova interruzione dell'Assessore La Torre, fuori
microfono)
... benissimo, grazie.
