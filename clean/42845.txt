Classificazione
SPORT E TEMPO LIBERO
Enti e Società sportive
Sport invernali



Oggetto del Consiglio n. 336 del 11 febbraio 2021 - Resoconto
OGGETTO N. 336/XVI - Interpellanza: "Definizione di una
misura di sostegno specifica per le attività degli sci
club".
Marguerettaz (Presidente)
-
Punto 40 all'ordine
del giorno.
Per la presentazione la parola al collega
Aggravi.
Aggravi (LEGA VDA) -
Questa interpellanza ha due
obiettivi: fare il punto su quella che era stata la misura votata
da questo Consiglio nel dicembre, riguardo alla concessione di
contributi a favore di aziende esercenti impianti a fune sul
territorio regionale, con l'aggiunta che fu fatta nella legge dei
debiti fuori bilancio, e capire quale è la prospettiva che il
Governo regionale intende portare avanti riguardo alla successiva
azione che è stata fatta per permettere agli atleti di potere
sciare, di poter allenarsi.
Quella misura aveva un orizzonte temporale limitato, perché
tutti ci auguravamo di poter riaprire i nostri impianti già a
gennaio. Purtroppo, così non è avvenuto e quindi poi
successivamente le varie società esercenti impianti a fune, dovendo
limitare la fruibilità dei comprensori ai soli atleti, si sono
organizzate definendo porzioni limitate del proprio comprensorio,
sulla base delle misure di contenimento del contagio da Covid, e
soprattutto si sono poi interfacciate con gli operatori che si
occupano della gestione degli allenamenti. In particolare, le varie
società si sono poi interfacciate con gli sci club locali, al fine
di definire le modalità di compartecipazione alle spese di apertura
dei vari comprensori. Abbiamo avuto penso, tutti un po' a vario
titolo, delle segnalazioni, perché ovviamente le varie società
hanno costi diversificati, ma in alcuni casi ci sono state delle
situazioni in cui singoli ragazzi e singole ragazze - così sono per
le pari opportunità, sennò poi dall'altra parte dei tavoli magari
mi accusano di pensare solo agli uomini - e singole famiglie, hanno
avuto ovviamente delle ripercussioni differenziate di spesa, perché
poi ogni realtà si è organizzata un po' a sé.
L'interpellanza punta a capire quale sia lo stato di erogazione
dei contributi di cui alla DGR 1304, che poi ha attuato la legge
che ho citato, quale sia stato il grado di coinvolgimento
dell'Amministrazione nella definizione degli accordi di
compartecipazione alle spese, nonché di relativa suddivisione tra
le varie società e sci club, se vi è stata, e soprattutto in
prospettiva se sia intenzione del Governo regionale definire una
specifica misura di sostegno all'attività degli sci club nel
prossimo intervento di assestamento al bilancio a fronte delle
spese da questi sostenute, perché sicuramente le società, le
associazioni, gli sci club hanno dovuto sostenere dei costi, hanno
dei costi. Io credo anche che l'azione che tutte queste realtà
fanno sia di duplice natura: sia cercare di sfornare dei futuri
campioni che possano, come è già successo, anche dare in realtà un
ritorno di immagine alla nostra realtà, sia soprattutto un ruolo
anche sociale, perché come spesso diciamo lo sport ha una valenza
sia in ambito sociale, ma anche di salute, perché sport è salute,
quindi attuano un'azione importante.
Perché pensare a una misura di sostegno? Perché purtroppo stiamo
oggi discutendo di riapertura, ma la stagione è andata molto avanti
e quindi le spese sono state notevoli e soprattutto hanno gravato
sia sulle famiglie ma anche sulle singole società; quindi capire se
in prospettiva c'era questa intenzione.
Io quello che mi auguro su questo aspetto - già lo dico prima di
ascoltare la risposta dell'Assessore competente - è che qualsiasi
misura si adotti sia una misura in cui l'impatto burocratico sia il
meno pesante possibile, perché poi sappiamo che queste società sono
strutturate per fare il loro mestiere e non ovviamente per perdersi
nei meandri della carta pubblica.
Presidente -
Per la risposta l'assessore Bertschy.
Bertschy (AV-SA) -
Grazie collega Aggravi.
L'interpellanza credo sia utile per fare il punto e anche proprio
per lanciare un po' una prospettiva e chiarire a nome di tutti che
la volontà da parte nostra è di dare la risposte a questo momento,
nel quale è mancata la possibilità di costruire programmazione e di
lavorare con un certo ordine, perché se noi avessimo saputo in
quella discussione della legge dei debiti fuori bilancio che la
prospettiva di chiusura sarebbe stata così lunga, avremmo aggiunto
delle risorse a quel contributo agli impianti e probabilmente
avremmo mitigato questa situazione. Questo è un po' il risultato di
quel lavoro fatto dal Governo nazionale a
step
e le ricadute
che ha avuto sono state piccole o grandi, ma alla fine anche sui
cittadini.
Rispetto a quanto viene richiesto, ai tre quesiti. Il primo
quesito, quale sia a oggi lo stato di erogazione dei contributi: a
oggi con la delibera 1304 sono stati definiti i criteri e le
società hanno rendicontato la loro attività; vanno completati
questi rendiconti e l'obiettivo nostro è di riuscire a erogare nel
mese di marzo il contributo alle società, che ovviamente è riferito
a quella prima parte di stagione che scadeva al 27 dicembre e che
per buona parte è stato utilizzato dalla società che ha avuto un
maggiore periodo di apertura fino a quel periodo. Su questo nei
prossimi giorni si completerà l'iter e poi si riuscirà a erogare
queste risorse.
Per quanto riguarda invece il secondo quesito, quando ci siamo
trovati tutti quanti a dover dare una risposta a quella fase di
incertezza, che doveva essere tra il 27 dicembre e il 7 gennaio e
che poi invece è diventata dal 27 fino ad oggi, avevamo dato
mandato alle società di cercare di trovare una buona risposta per
gli sci club, per evitare di vedere uno spostamento continuo degli
sci club dell'alta e della bassa Valle verso un unico punto, con i
rischi che in quel momento a livello sanitario tutti correvano,
quindi spostamenti con rischio di assembramento, con rischio di
contagio, e con l'obiettivo anche di rendere nel limite del
possibile la vitalità necessaria ad alcune zone, ad alcuni paesi e
dare la risposta ai nostri giovani sciatori e agli organizzatori,
quindi maestri sci e dirigenti, nel luogo più vicino a loro. Per
farlo c'è stata la disponibilità delle società a lavorare in questa
direzione e abbiamo coinvolto da subito l'ASIVA, per evitare di non
avere un regolatore di questi protocolli che poi sono stati
definiti. L'Amministrazione regionale quello che ha chiesto è di
cercare di andare incontro alle esigenze degli sci club con la
richiesta di dare apertura a porzioni di comprensori e ha cercato
anche come indirizzo di dire: utilizziamo criteri uguali per tutti,
non nel riparto dei costi tra sci club, ma nel costo della gestione
delle infrastrutture delle piste. Oltre a questo non siamo andati,
anche perché poi ogni realtà ha la sua situazione, numero di
iscritti, posizioni storiche, costi di trasporti da uno sci club
all'altro, quindi sotto questo profilo abbiamo lasciato che
società, ASIVA e sci club trovassero un giusto rapporto, con
l'obiettivo comunque finale di avere poi un resoconto e di fare una
valutazione complessiva, per valutare che tutti fossero soddisfatti
o quantomeno che tutti possano aver avuto il loro spazio.
Sappiamo bene che in alcuni casi ci sono stati costi maggiori
per alcune famiglie rispetto ad altre, quindi rispetto a questo
anche una valutazione finale si farà. Devo dire che però tutte le
famiglie hanno riconosciuto la possibilità che è stata data ai loro
figli di poter, in un momento molto particolare, uscire, sciare,
stare all'aria aperta, continuare ad allenarsi. Sappiamo che lo sci
è un'attività costosa e che sicuramente in questo periodo è
diventata ancora più costosa, però tante famiglie sono riconoscenti
per questa possibilità che è stata data.
Rispetto al terzo punto invece si sta lavorando. Questo è un
lavoro che sta già facendo l'assessore Guichardaz con l'ASIVA per
definire, ai sensi dell'articolo 9 comma 2 della legge 3 del 2004,
un contributo straordinario all'ASIVA con le risorse già
attualmente in bilancio, per provare appunto a dare una risposta a
questi maggiori costi che gli sci club hanno avuto, ed è
assolutamente raccolta anche la sensibilità della richiesta che
perviene con l'interpellanza di lavorare a una misura da inserire
in questa fase di assestamento al bilancio, a compensazione
eventuale delle risorse che non sono a disposizione attualmente.
Avere un resoconto finale da parte dell'ASIVA per conto degli sci
club ci permetterà anche di misurare un po' questo intervento, che
dovrà essere visto come straordinario. Giustamente cercheremo di
avere un rapporto diretto con l'ASIVA, di modo che poi si continui
il solito flusso che già utilizzano nel dare i contributi, con i
criteri che saranno da valutare rispetto a questa situazione
straordinaria.
Chiudo dicendo che speriamo che dal 18 febbraio tutto questo sia
finito, nel senso che con l'apertura dei comprensori si ritorni,
almeno per gli ultimi 30-40 giorni di stagione, nei comprensori che
saranno aperti alla normalità e quindi a eliminare questa parte di
maggiori costi.
Presidente -
Per la replica il collega Aggravi.
Aggravi (LEGA VDA) -
Grazie Assessore delle risposte,
delle specifiche. Penso che il ruolo centrale di ASIVA sia molto
importante, al di là dell'attività che già svolge anche in questa
fase, perché permette anche di interfacciarsi in maniera più
puntuale nei confronti delle varie società. Sono anche contento che
si stia lavorando a una misura di contributo e di aiuto: non vedo
l'assessore Guichardaz, ma sono sicuro che da lontano ci ascolta e
segue anche il dibattito e ci sarà occasione di valutare in maniera
più approfondita la misura.
Io quello che vorrei anche sottolineare, al di là di quello che
ho detto in premessa e mi sembra di condividere anche con lei,
quindi il ruolo importante dello sport, è che queste società hanno
anche un ruolo, spesso ce lo dimentichiamo, di incremento
turistico, perché comunque sono una occasione, chi più chi meno,
perché ovviamente sappiamo che ci sono delle realtà più giovani,
delle realtà più consolidate che hanno soprattutto un ruolo
importante nella crescita di atleti. È bene che insomma ci sia
comunque tra tutte una concordanza e un'alleanza che permetta la
crescita delle nostre comunità e delle nostre realtà e non si
creino delle spiacevoli situazioni che spesso potrebbero crescere
nel mondo della concorrenza.
Dalle premesse mi sembra che l'impatto di complicazione della
misura sia minore, perché passando da un unico soggetto è già una
prima misura, però è importante anche considerare la funzione
chiamiamola turistica o di attrattività che le nostre società danno
rispetto ad altre località e quindi possono permettere di attirare
in loco
non soltanto giustamente i nostri ragazzi residenti,
ma anche chi viene da fuori e sceglie le nostre località per
allenarsi e per crescere nel mondo dello sci.
