Classificazione
ENERGIA
TRASPORTI E VIABILITÀ
Trasporti



Oggetto del Consiglio n. 966 del 13 gennaio 2010 - Resoconto
OGGETTO N. 966/XIII - Interpellanza: "Studio di fattibilità
per la realizzazione di un sistema di trasporto pubblico
sotterraneo ("Metro") combinato con il sistema di teleriscaldamento
per la Città di Aosta".
Interpellanza
Ricordato
lo studio di fattibilità per realizzare un
sistema di trasporto pubblico in sotterranea ("Metro") combinato
con il sistema di teleriscaldamento commissionato dalla Giunta
regionale alla società Geodata spa nel maggio del 2009;
Appreso
che al momento la Giunta regionale sarebbe
ancora in possesso solo di una parte dello studio, già consegnata
al mese di settembre, e che il servizio commissionato sarebbe stato
"sospeso" al fine di consentire l'illustrazione della parte
preliminare dello studio alle amministrazioni interessate e di
consentire alle stesse di fornire eventuali indicazioni;
Rilevata
la prospettata connessione delle due opere
(teleriscaldamento e "Metrò") e l'evidente ritardo che l'ipotesi di
contestuale realizzazione comporta rispetto all'attuazione del
teleriscaldamento secondo il convenzionamento in atto con la Città
di Aosta;
i sottoscritti Consiglieri regionali
Interpellano
la Giunta regionale per sapere:
1) se la parte disponibile dello studio sia stata illustrata
alle amministrazioni interessate e con quale esito;
2) se si intenda mantenere aperta l'ipotesi di contestuale
esecuzione delle due opere e quale ritardo ciò comporti per la
realizzazione del teleriscaldamento;
3) se sia stato effettuato un confronto economico con altri
sistemi di trasporto pubblico urbano alternativi a quello
ipotizzato e con quale esito;
4) se intenda comunque far precedere la decisione finale
circa l'esecuzione del sistema di trasporto sotterraneo da un
pubblico confronto sull'opportunità o meno di dare corso alla sua
concreta progettazione e realizzazione.
F.to: Louvin - Patrizia Morelli
Président
- La parole au Conseiller Louvin.
Louvin (VdAV-R)
- Grazie, Presidente.
Abbiamo avuto modo già di porre all'Assessore Marco Viérin
alcuni quesiti due mesi fa sulla questione del rapporto fra
l'ipotizzato metrò per la città di Aosta e la rete di
teleriscaldamento; ci torniamo, perché abbiamo avuto modo di
sollecitare dai suoi uffici l'informazione circa il completamento
dello studio di fattibilità, che era stato demandato alla società
Geodata nel maggio 2009. Era uno studio che aveva un carattere
urgente per il quale erano stati dati tempi molto brevi alla
società incaricata e abbiamo appreso che, in realtà, solo una parte
dello studio è stata consegnata il mese di settembre, ed è quella
di cui lei ha avuto la gentilezza di farci avere copia già in
allora, ma che in seguito questo studio sarebbe stato in qualche
modo congelato, sospeso e ne ipotizzano i suoi servizi (lei è a
conoscenza della risposta che ci è stata data) la conclusione,
forse, per il mese di febbraio.
Intanto saremmo interessati a sapere se qualcosa si muove sul
tema, in particolare per quanto riguarda il rapporto con il Comune
di Aosta, questa città che è doppiamente interessata dai lavori e
credo sia anche interessata prima o poi a dire la propria opinione
sulla questione della costruzione o meno di un sistema
metropolitano di trasporto interrato nella città di Aosta.
C'è poi, Assessore... questo è un motivo per il quale noi siamo
a seccarla, abbia pazienza, ma ci interessa sapere se teniamo ferma
la realizzazione del teleriscaldamento, che era già indicato come
opera di estrema urgenza e per la quale - ricordo - fummo convocati
al mese di agosto in Comune di Aosta due anni fa, perché era
assolutamente imprescindibile dare un via libera immediato al
teleriscaldamento; a distanza di 2 anni non si è mossa una pietra e
tutto sembra essersi collegato proprio per la necessità di
utilizzare la canna da un metro e mezzo del teleriscaldamento con
un leggero ampliamento fino a 6 metri di canna, per poter fare
direttamente il passaggio del metrò.
Le chiediamo, Assessore, se ci sia stata intanto
un'illustrazione di questi studi preliminari nella parte finora
disponibile nei confronti del Comune di Aosta, cosa ne pensi il
Comune di Aosta. Siccome la popolazione non può pensare niente
perché non ha nessuna informazione, almeno gli amministratori se le
hanno detto qualcosa, se vi siete detti qualcosa, ci interessa
sapere se è avviato un dialogo con l'Amministrazione locale. Se si
mantiene da parte vostra - questa è una risposta politica,
Assessore, che chiediamo molto precisa dalla Giunta - questa idea
di collegamento delle due opere, cioè
simul stabunt simul
cadent
, o le facciamo insieme oppure le abbandoniamo, oppure
una può andare avanti anche senza l'altra. Se avete poi effettuato
- questo è molto importante che sia messo sul tavolo di discussione
di fronte all'intera comunità - un confronto economico sui costi
dei sistemi di trasporto a fronte di numeri che abbiamo già avuto
modo di discutere, che sono estremamente bassi di mobilità urbana.
Se si è studiata l'alternativa di superficie, l'alternativa
elettrica, l'alternativa a metano, l'alternativa di non so quale
altra natura, che possa essere ipotizzata prima di andare a partire
con i buchi che sappiamo essere sempre piuttosto costosi,
soprattutto quelli percorsi da rotaia.
Infine, ribadiamo una nostra richiesta, che avevano già avanzato
a suo tempo e che non era stata per niente condivisa: quella che si
faccia oggetto di un pubblico confronto sulle ipotesi che sono in
campo, prima di darvi corso.
La ringrazio, Assessore, per quanto vorrà chiarirci in
proposito.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Diciamo che il collega Louvin ha fatto una cronistoria della
situazione ad oggi, che è da riportare nei giusti binari; pertanto
risponderò in maniera precisa sui 4 punti dell'interpellanza
tenendo conto che lap roposta fatta pervenire necessita ancora di
alcune verifiche.
La prima parte dello studio di fattibilità, recapitata dalla
società Geodata alla Regione il 31 agosto 2009, è stata illustrata
alla Giunta regionale il 2 ottobre 2009 e alla Giunta comunale di
Aosta il 22 ottobre 2009. La Giunta regionale, nella seduta del 13
novembre 2009, ha disposto che la seconda parte dello studio
approfondisca in particolare le problematiche relative all'asse
nord-sud, cosa di cui avevamo già parlato. Il Sindaco del Comune di
Aosta ha inviato successivamente all'illustrazione, in data 12
novembre 2009, una nota nella quale indica interessante e
praticabile, contestualmente all'attuazione dell'intervento per il
teleriscaldamento, la costruzione dell'asse nord-sud, del sistema
di trasporto, con fermata piuttosto in via Croix de Ville; in più,
ha esplicitato chiaramente in questa lettera la richiesta di
sospendere il tratto est-ovest, decisione che collimava con quanto
deciso come Giunta regionale, aspettando gli esiti dello studio
della ferrovia.
Per rispondere al punto 2, nella comunicazione del Coordinatore
del Dipartimento opere pubbliche ed edilizia residenziale del 27
novembre 2009, è stato richiesto alla società Geodata di sviluppare
una dettagliata analisi delle possibili sinergie metropolitane -
teleriscaldamento o, in altri termini, dei vantaggi e svantaggi
dell'esecuzione di un unico tunnel ospitante entrambi i servizi.
Pertanto, solo in esito di tali approfondimenti sarà possibile
svolgere definitive valutazioni sull'opportunità di realizzare un
unico manufatto idoneo ad ospitare ambedue le opere; che potrebbe
essere contestuale o anche con tempistiche diverse.
Punto 3, una valutazione più esaustiva delle alternative ed un
confronto con altri sistemi di trasporto saranno effettuati nella
parte B dello studio di fattibilità, come richiamato dal
sottoscritto prima ed enunciato anche dal collega, quindi nella
parte A dello studio, che titola: "Studio concettuale delle
infrastrutture di trasporto", è stato effettuato un confronto
sintetico tra i vari sistemi di trasporto per il caso di Aosta.
Sulla base di una decina di parametri di cui alcuni assunti
empiricamente, già nella prima fase dello studio si legge:
"Dalle riflessioni sviluppate emerge che il sistema che meglio
assomma economicità, potenzialità di servizio, espansibilità,
semplicità d'uso, affidabilità, è un sistema People Mover a
fune"
e quindi non metrò, ma un sistema a fune già testato in
altre situazioni.
Al punto 4 possiamo dire che prima di assumere una decisione
finale, la Giunta regionale, e
in primis
l'Assessorato ai
trasporti, d'intesa con il Comune di Aosta, definiranno i logici
confronti prima di dar corso alla realizzazione di tale opera.
Président
- La parole au Conseiller Louvin.
Louvin (VdAV-R)
- C'è ancora molta nebbia che avvolge
questa vicenda... l'unica cosa che ci pare di capire è che ci si
sta portando avanti con i lavori senza voler dare troppo
nell'occhio, senza voler agitare troppo le acque.
Il Comune di Aosta sta già facendo delle valutazioni sul fatto
se sia meglio un asse di Croix de Ville piuttosto che l'asse di
piazza della Repubblica, e ancora la popolazione non sa nulla
dell'opera nel suo complesso: non si sa quanto potrà costare, non
si sa nulla del confronto, se non che da un approccio a me pare
molto spannometrico si è individuato un sistema più opportuno come
il People Mover a fune.
Assessore, stiamo sempre parlando di valutazioni che avete fatto
al vostro interno e tecnicamente fra sistemi interrati; noi le
chiediamo una valutazione di confronto con i sistemi di superficie.
Rispetto alla costruzione di un metrò a fune, è un sistema di
trasporto metropolitano a fune invece che essere ad altro tipo di
trazione, ma rispetto a questo sistema quanto ci costerebbe avere
un sistema di superficie di trasporto che sia equivalente? So di
persone che si stanno interessando già se avranno o meno l'uscita
del metrò sotto la porta di casa, perché sta già circolando una
piantina qui ad Aosta, tratta probabilmente dallo studio di
fattibilità, in cui ci sono i pallini, e allora dice: ma come, avrò
l'uscita del metrò sotto casa e ancora la comunità non ha diritto
di aprire il capitolo di questa scelta di fondo? Il Comune di Aosta
ha sicuramente delle valutazioni in corso a livello di Giunta
comunale, non mi risulta che il tema sia stato dibattuto in sede
consiliare, anche lì vige la stessa regola, lo stesso regime che si
imposta, qui, a livello regionale.
Queste indicazioni che lei cortesemente ci fornisce, sono del
tutto insoddisfacenti rispetto alla necessità di prendere
rapidamente una decisione di fondo sulla questione; continuiamo a
chiedere che le questioni che coinvolgeranno per decine di anni,
finanziariamente, questa regione e che potranno sconvolgere
completamente l'assetto della città capoluogo, ma anche di tutto il
sistema di viabilità, e che in questo momento stanno frenando la
nascita di un sistema di riscaldamento comune e centralizzato, come
il progetto di teleriscaldamento, che questo possa essere discusso
pubblicamente, e non sulla base di documenti che ancora hanno un
carattere provvisorio e riservato!
Assessore, anche quello che abbiamo in mano... ci prendiamo cura
di non diffondere il materiale che abbiamo perché è un materiale a
carattere provvisorio, di cui abbiamo conoscenza come consiglieri,
ma... volete mettere sul tavolo qualcosa di pubblico e di
ufficiale? Sono passati ormai 9 mesi dall'incarico e 4 mesi dal
momento in cui vi è stata rimessa la prima documentazione. Fate
sapere alla comunità qualcosa e non aspettate di tirare fuori dal
cappello il progetto bello e fatto, perché se state già valutando
se l'asse di piazza della Repubblica è più opportuno dell'asse di
Croix de Ville o viceversa, vuol dire che siete molto avanti nei
lavori e nell'approfondimento tecnico della questione! A questo
punto... a che cosa stiamo mirando?
La decisione voi probabilmente l'avete già presa, non volete
renderla pubblica per dei motivi che sono forse collegati a ragioni
di tipo elettorale e al confronto che si aprirà sul Comune di Aosta
fra poco. Non ci pare un approccio dal punto di vista politico, e
non mi rivolgo, qui, all'Assessore ai lavori pubblici che fa il suo
lavoro tecnico, mi rivolgo alla Giunta regionale nel suo complesso
e al suo Presidente, che dovrà farsi carico di questo problema, di
parlarne in questo periodo, perché è adesso che devono essere prese
le decisioni e non al mese di giugno, quando ci sarà una nuova
Amministrazione comunale non portatrice di un mandato a fare o non
fare una cosa nell'interesse della città di Aosta! I cittadini di
Aosta rischiano di votare al buio, rispetto al problema che sarà il
problema più sconvolgente della loro città nei prossimi 20 anni!
Grazie.
