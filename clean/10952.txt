Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1945 del 7 marzo 1991 - Resoconto
OGGETTO N. 1945/IX - Applicazione della legge che disciplina
l'attività di cava nella Regione Valle d'Aosta.
(Interpellanza)
Presidente
- Do lettura dell'interpellanza presentata dal
Consigliere Riccarand:
INTERPELLANZA
Richiamata la legge regionale 19 ottobre 1989, n. 67 che ha
disciplinato l'attività di cava della Regione Valle d'Aosta;
al fine di avere un quadro definito dell'applicazione della
citata legge, in particolare per quanto riguarda il regime
transitorio disciplinato dal titolo IV della legge;
il sottoscritto Consigliere regionale del Gruppo Verde
Alternativo
interpella
l'Assessore regionale ai Lavori Pubblici per sapere:
1) se la Giunta regionale ha provveduto a regolarizzare la
situazione delle cave in atto al momento dell'entrata in vigore
della legge 67/89 e nei tempi stabiliti dal comma 2 dell'art. 20
della legge;
2) quali sono le ditte o imprese che, dopo l'entrata in vigore
della legge, hanno presentato domande per avviare una nuova
attività di cava e quali decisioni sono state assunte dalla
Giunta;
3) per quale motivo non si è provveduto a definire e concludere
l'iter del Piano regionale delle attività estrattive, adottato dal
Consiglio regionale nel dicembre 1989, recependo le osservazioni e
le richieste di modifica avanzate dai Comuni e dai cittadini;
4) che cosa si intende fare per dare applicazione concreta alla
legge regionale 67/89 che e rimasta finora ampiamente
disattesa.
Presidente
- Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
- Lo scopo di questa interpellanza è di
fare il punto sullo stato di applicazione della legge regionale 19
ottobre 1989, n. 67, che ha disciplinato l'attività di cava nella
nostra Regione. In particolare, la legge 67/89 aveva previsto una
disciplina transitoria nel titolo IV per quanto riguarda le cave
che già erano in funzione al momento dell'entrata in vigore della
legge.
Si prevedeva nella legge che tutti coloro che coltivavano una
cava al momento in cui è entrata in vigore la legge, dovessero fare
domanda, per proseguire l'attività, entro sei mesi dall'entrata in
vigore della legge, scadenza che era stata poi fissata nel primo
maggio 1990.
Successivamente, la Giunta, ai sensi del II comma dell'art. 20,
provvede in merito entro 60 giorni dal ricevimento del parere della
commissione tecnica consultiva, di cui all'art. 5, ed in ogni caso
entro 180 giorni dalla presentazione della domanda. Quindi entro 6
mesi dal primo maggio 1990 la Giunta doveva provvedere ad
autorizzare o meno, e dicendo anche a quali condizioni, la
continuazione dell'attività di cava. Non mi risulta che queste
scadenze siano state rispettate e che siano stati emessi i
provvedimenti autorizzativi ai sensi della legge in vigore per
quanto riguarda le cave che hanno presentato domanda; sono state
trentanove le ditte che hanno presentato regolare domanda per
continuare l'attività entro il primo maggio 1990.
Questa è la prima domanda che poniamo nella interpellanza: quali
decisioni sono state assunte dalla Giunta rispetto a queste
domande.
L'altro aspetto che solleviamo nella interpellanza è quello del
piano regionale delle cave, che è disciplinato da una legge del
1987, la n. 108. Si tratta di un provvedimento di legge molto
discutibile, che sarebbe opportuno rivedere e che comunque ha
portato all'adozione, da parte del Consiglio regionale, di una
prima bozza di piano nel dicembre 1989. Questa bozza di piano è
stata successivamente trasmessa ai comuni perché esprimessero i
loro pareri; sono pervenuti i pareri dei comuni ed entro l'estate
del 1990 si sarebbe dovuto riportare il piano cave all'esame del
Consiglio per la definitiva approvazione. Anche qui è passato quasi
un anno e questo piano cave è scomparso; non so se è intenzione
della Giunta di revocarlo, se è intenzione di portarlo all'esame
del Consiglio per completarne l'iter, se nel frattempo lo si
considera in vigore e quindi utilizzabile ai fini
dell'autorizzazione della legge sulle cave, comunque vorrei sapere
cosa ne è di questo piano regionale dell'attività estrattiva.
L'ultima domanda riguarda più in generale l'applicazione
complessiva della legge 67/89 che allo stato attuale è rimasta
ampiamente disattesa.
---
Si dà atto che dalle ore 10,40 presiede il Vicepresidente
Stévenin.
---
Presidente
- Ha chiesto di parlare l'Assessore ai Lavori
Pubblici Martin, ne ha facoltà.
Martin (ADP)
- Vorrei partire proprio dall'ultimo punto
dell'interpellanza presentata dal Consigliere Riccarand, per dire
che ci sono state effettivamente delle difficoltà nell'applicazione
di questa legge, però non penso che la legge sia stata
completamente disattesa. Difficoltà ci sono state perché era una
legge nuova, innovativa, una legge che istituiva un servizio, ma
per esempio non adottava l'organico, in quanto si era rimandata
l'attuazione dell'organico per questo servizio alla discussione di
una futura pianta organica, che in effetti è adesso in
discussione.
Quindi si è dovuto ricercare del personale all'interno
dell'Assessorato, si è dovuto preparare questo personale, tant'è
vero che quattro o cinque persone stanno facendo un corso didattico
di otto ore settimanali; ci sono stati dei problemi per quanto
riguarda gli elaborati tecnici che le imprese presentano e che non
sempre sono completi proprio perché la legge è da poco che è in
vigore; ci si è dovuti dotare di una commissione tecnica
consultiva, di un regolamento interno che questa commissione si è
data; hanno dovuto essere definiti i metodi di valutazione per
applicare delle sanzioni agli inadempienti e per poter mettere dei
vincoli nelle concessioni delle cave; ci sono i pareri degli enti
interessati che devono essere richiesti e che naturalmente portano
via del tempo, come quelli della Soprintendenza, del Servizio della
tutela dell'ambiente, del Corpo delle miniere, dei comuni
stessi.
Quindi c'è stata una serie di cose che hanno fatto sì che non si
potessero rispettare alla lettera i tempi previsti dalla legge 67.
Però dire che è completamente disapplicata la legge, mi pare che
sia una esagerazione.
Venendo nello specifico alle domande del Consigliere Riccarand,
vi è da dire che domani la Giunta regionale esaminerà tre progetti
che sono stati presentati in commissione, che la commissione ha già
valutato e che riguardano la cava di inerti in località Dailley in
Comune di Morgex, la cava di pietrame in località Fressoniaz in
Comune di Valpelline, la cava di inerti in località Champagne in
Comune di Verrayes.
Dopo l'entrata in vigore della legge 67 sono pervenute invece le
seguenti istanze relative a nuove cave:
- in data 7 maggio 1990 una richiesta per una cava di pietrame
in località Gimiod in Comune di Pontey;
- in data 25 giugno 1990 una richiesta di una cava di pietrame
in località Fressoniaz in Comune di Valpelline;
- in data 19 settembre una cava di lose in località Courtil in
Comune di Hône e Pontboset;
- in data 27 settembre 1990 una cava di pietrame in località
Clapey in Comune di Brusson;
- in data 21 febbraio 1991 una cava di inerti in località
Prefleurs in Comune di Pollein.
Per le cave di Courtil e di Clapey è previsto che la Giunta
adotti i relativi provvedimenti nell'adunanza di domani, perché
queste istanze sono già state valutate dalla commissione tecnico
consultiva.
Per quanto riguarda l'argomento più in generale, ricordo che il
piano cave era stato adottato nel 1989 e che non teneva conto,
perlomeno in alcuni casi, dei pareri dei comuni. La Giunta ha
inteso rivedere con i comuni interessati questo piano;
personalmente ho contattato tutti i comuni che avevano dato dei
pareri discordanti rispetto al piano presentato in Consiglio,
abbiamo discusso con i comuni di possibili varianti, siamo stati
sul posto a discutere nei consigli comunali e con i tecnici
interessati per spiegare esattamente il problema. Aspetto ancora
un'ultima risposta da parte del Comune di Brissogne, dopo di che
tutti i comuni avranno risposto nuovamente a questo piano e quindi
il piano potrà essere portato in commissione e poi in Consiglio
regionale.
E' nostra intenzione cercare di rispettare al massimo le
richieste fatteci pervenire da parte dei comuni, che in larga
misura tengono anche conto di analoghe richieste presentate da
singoli cittadini che l'amministrazione comunale aveva fatto
proprie.
Quindi non dovrebbe tardare di molto la presentazione di questo
piano, che dovrebbe tener conto delle istanze presentate dai
comuni.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Sono molto perplesso rispetto a quello
che ha detto l'Assessore, soprattutto rispetto a queste decisioni
che la Giunta dovrebbe prendere nella giornata di domani, perché la
legge dice molto chiaramente che le autorizzazioni della Giunta,
sia per quanto riguarda le cave in atto, ma soprattutto per quanto
riguarda le cave nuove, possono essere date soltanto in presenza di
un piano regionale delle cave approvato.
Mi chiedo come è possibile che la Giunta possa deliberare delle
autorizzazioni sia per cave già esistenti, ma ancora di più per
nuove cave, in assenza del piano regionale delle cave. E'
esplicitamente previsto dalla legge che non è possibile autorizzare
delle nuove cave e formalizzare la situazione delle cave già
esistenti, se non c'è il piano cave in adozione, quindi mi chiedo
in base a quale tipo di interpretazione della legge può mai la
Giunta regionale, nella giornata di domani, autorizzare tre cave
già in atto e addirittura due cave nuove, di cui quella di Hône non
è presente neanche nella bozza di piano adottata dal Consiglio
regionale.
Anche se sono cave di lose rientrano nella disciplina della
legge. L'unico materiale che non è compreso nella legge è il marmo
e le pietre ornamentali, ma nella stessa circolare fatta a suo
tempo dall'Assessorato ai Lavori Pubblici e diffusa a tutti i
comuni era chiaramente indicato che le lose erano comprese
all'interno della disciplina della legge. Quindi, a meno che non si
tratti di cave di marmo, non possono essere oggetto di
deliberazione fino a quando il piano regionale delle cave non è
stato definito ed approvato dal Consiglio regionale. E' per questo
che chiedevo per quale motivo questo piano non è stato
definito.
Chiaramente si trattava di fare delle scelte, di recepire le
indicazioni dei comuni, ma bisogna formalizzarlo; tutta la
procedura prevista dalla legge è molto chiara: non è possibile nè
definire la situazione delle cave esistenti, nè soprattutto
provvedere all'autorizzazione di nuove cave. Addirittura il comma 4
delle disposizioni transitorie dell'art. 20 dice: "
Qualora le
cave in atto alla data di entrata in vigore della presente legge
siano in un ambito territoriale per il quale non sia stato ancora
approvato il piano regionale delle attività estrattive,
l'autorizzazione è rilasciata sino alla data di approvazione del
relativo piano estrattivo e può proseguire previa verifica di
compatibilità e conformità alle prescrizioni del piano
?. Ma non
c'è possibilità di autorizzare un'attività in assenza di piano
regionale delle cave; questo soprattutto per quanto riguarda le
nuove cave.
Quindi sono abbastanza stupito di quello che stava dicendo
adesso l'Assessore, e da parte nostra chiediamo che si vada ad una
applicazione della legge. Non abbiamo detto che è stata
completamente disattesa, abbiamo scritto che è ampiamente disattesa
perché non solo sono saltati alcuni termini previsti dalla legge,
ma anche tutta una serie di procedure mi sembra che si stiano
interpretando in modo abbastanza difforme da quello che è previsto
dalla legge.
Quindi mi riservo di ritornare al più presto su questo argomento
e invito la Giunta a fare molta attenzione nell'assumere dei
provvedimenti che siano conformi a quello che prevede la legge. In
particolare, se si tratta di autorizzare nuove cave, questo non può
avvenire - a meno che non si tratti della parte stralciata che è il
marmo - in assenza di un piano approvato e che comprenda questi
nuovi ambiti territoriali.
***
