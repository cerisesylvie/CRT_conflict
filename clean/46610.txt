Classificazione
ALPINISMO
AMBIENTE
Parchi, riserve naturali, aree protette e attrezzate



Oggetto del Consiglio n. 3018 del 23 novembre 2023 - Resoconto
OGGETTO N. 3018/XVI - Reiezione di mozione: "Impegno per la
realizzazione di un sentiero ufficiale per la salita al Mont
Avic".
Bertin (Presidente) -
Punto n. 87. Per l'illustrazione,
la parola al consigliere Brunod.
Brunod (RV) -
Chiedo in anticipo scusa se sarò un po'
lungo. Se la passate, la diamo per letta e passiamo subito
all'impegnativa, altrimenti giustamente, vista l'importanza del
tema...
Presidente -
Consigliere proceda, non dia troppo peso,
proceda.
Brunod (RV) -
...prendendo atto che sul sito
Internet
dell'Ente Parco Mont Avic, nella parte intitolata:
"Attività, cosa puoi fare nel Parco" all'interno della sezione
"Escursioni, il meglio degli itinerari, passeggiate ed escursioni a
piedi da percorrere in famiglia, con amici e in solitaria " viene
indicata e descritta la salita Chevrère/Mont Avic. La salita del
Mont Avic è possibile lungo due itinerari, tutti e due con tratti
di semplice arrampicata, quello descritto è il più semplice,
l'itinerario non è segnalato in quanto presenta alcuni tratti un
po' esposti, va effettuato con il consiglio di essere accompagnati
da persone esperte e con buone condizioni della montagna.
Difficoltà di questi due itinerari è EE sulla scala del CAI
Escursionisti Esperti. Un dislivello di 1.700 metri, cinque ore
indicative di salita. Lasciata l'auto nel parcheggio della
Veulla
, si segue l'itinerario che sale nel Fondovalle per
una decina di minuti. Adesso salto la prima parte per arrivare dopo
i ruderi, all'alpeggio Fie si prosegue seguendo i segnavia 7 sino a
raggiungere la stessa quota di un pianoro invaso da pietraie ben
evidente circa 150 metri a sinistra del sentiero, 2430 metri di
quota. Lasciato il sentiero per il Col Varotta si attraversa il
suddetto pianoro sino a imboccare un ripido canale roccioso, posto
immediatamente a destra della parete est del Mont Avic; procedendo
per grossi massi si raggiunge faticosamente la cresta di confine
del Parco. Si prosegue verso sinistra sempre tra massi sino a
raggiungere il ripido tratto terminale, parliamo di 90-100 metri di
dislivello per arrivare dai 2.900-3.000 metri della vetta. L'ultima
parte del percorso richiede alcune nozioni di arrampicata e va
effettuata con cautela. La discesa si svolge sullo stesso
itinerario di salita.  Per ridurre al minimo il disturbo della
fauna, al di sotto dei 2.400 metri di quota si raccomanda di non
uscire dai sentieri segnalati e dall'itinerario sopra descritto e
tenere i cani al guinzaglio.
Evidenziamo che negli ultimi anni sono sempre maggiori gli
appassionati di montagna e delle varie attività
outdoor
che
manifestano grande interesse nel voler scegliere come meta la
salita del Mont Avic, montagna simbolo del Parco con i suoi 3.006
metri di altezza. Purtroppo, pur essendo consentita la salita, il
fatto di non esservi un sentiero ufficiale ben segnalato, molti
frequentatori che tentano di raggiungere la vetta, devono
abbandonare quest'obiettivo, in quanto arrivati ad una certa quota,
non riescono più a individuare il tracciato per arrivarvi e, di
conseguenza, oltre alla delusione di non essere riusciti a
completare l'itinerario, accade spesso che nel tentare di ritrovare
il percorso si perdono, generando potenziali situazioni di pericolo
per sé stessi, per gli altri e con il rischio di inoltrare anche
richieste di soccorso.
Abbiamo riscontrato che nella
homepage
del sito
istituzionale dell'ente, nella parte relativa alle norme di
comportamento, vengono riportati i seguenti contenuti: "Non uscire
mai da sentieri segnalati, segnali gialli e neri, allegato 13 del
piano di gestione territoriale". Ciò consente di evitare un diffuso
disturbo degli animali e il danneggiamento della vegetazione dovuto
al calpestio; ci sono oltre 100 chilometri di sentieri segnalati e
seguendoli puoi visitare tutto il parco senza il rischio di
perderti. Per raggiungere la cima del Mont Avic, dal Mont
(incomprensibile)
e Bec Costazza, puoi uscire dai
sentieri segnalati per seguire le vie normali a queste vette. Anche
d'inverno segui i sentieri segnalati per non disturbare gli animali
che lottano contro il gelo e la fame". Tenendo conto che nella
parte introduttiva del piano di gestione territoriale, approvato
con delibera di Giunta regionale 794, si apprende che: finalità del
piano di gestione, il piano del parco, oltre a rispondere alle
finalità specifiche a esso attribuite dalla legge regionale 10
agosto 2004, si propone, come strumento di raccordo tra le
politiche di salvaguardia delle risorse naturali e le più ampie
strategie di valorizzazione del territorio e dell'economia locale,
promosse da altri enti e soggetti istituzionali e privati.
Il ruolo del Parco per lo sviluppo locale della Bassa Valle: il
Parco intende contribuire in modo fattivo allo sviluppo del
territorio dell'economia della Bassa Valle e dell'intera Valle
d'Aosta mettendo a disposizione il suo potenziale di attrattività
turistica e di capacità di attività didattiche e scientifiche nel
quadro di piani e programmi che coinvolgono sia i Comuni della
Valle centrale, sia le Valli di Champdepraz e di Champorcher. Nello
specifico il Parco intende partecipare a tavoli di lavoro, progetti
integrati, programmi di sviluppo dal settore agricolo a quello
turistico, mettendo a disposizione in ciascuna iniziativa i propri
mezzi, le proprie risorse, le proprie competenze, sempre nel
rispetto delle finalità istituzionali e senza un aggravio dei costi
complessivi di gestione.
Le reti di relazioni con altre istituzioni: in particolare
l'ente intende promuovere la cooperazione interistituzionale a
livello della Regione Autonoma Valle d'Aosta, finalizzata
all'attuazione di strategie che possano accrescere la
performance
e la competitività dell'intero sistema Regione.
Rileviamo che nella parte relativa alla gestione delle attività
antropiche si apprende: modalità di accesso e compatibilità del
disturbo antropico, modalità pedestre con animali da sella e con
biciclette. Nel territorio del Parco la mobilità pedestre è
consentita sull'intera rete sentieristica, visualizzata con
segnaletica orizzontale e verticale conforme alle vigenti norme
regionali. La selezione dei sentieri è realizzata in modo da non
compromettere i siti di maggior pregio naturalistico. Al fine di
rendere compatibile, con la tutela dell'ambiente, la presenza di un
consistente flusso di visitatori, è vietato uscire dalla rete
sentieristica e delle altre aree sopra menzionate, fatte salve le
seguenti eccezioni: nel caso in cui la copertura nevosa celi in
tutto o in parte la segnaletica orizzontale, l'accesso e la pratica
dello sci sono consentiti lungo i corridoi individuati
nell'allegato cartografico 25 praticabile a rischio e pericolo
degli utenti. I visitatori possono raggiungere, a loro rischio e
pericolo, la vetta del Mont Avic seguendo le vie con difficoltà
alpinistiche riportate nell'allegato 26 prive di segnaletica
ufficiale. Gli scalatori possono altresì utilizzare a loro rischio
e pericolo le vie di arrampicata attrezzate che è possibile
realizzare nel sito cartografate nell'allegato 30. La pratica di
specifiche attività sportive, l'effettuazione di visite guidate,
possono essere effettuate anche al di fuori della rete
sentieristica di cui all'allegato 13, seguendo le prescrizioni
precisate al paragrafo "Didattica, escursionismo, sport e altre
attività di tempo libero". Rimarchiamo che nel paragrafo
"Manufatti, strutture e infrastrutture" sono riportati i seguenti
contenuti: strade, sentieri, impianti a rotaia e a fune.
All'interno del Parco non sono ammesse né la realizzazione di
strade o piste oltre a quelle esistenti elencate al paragrafo,
accessibilità veicolare, trasporti su rotaia o a fune nell'apertura
di sentieri, oltre a quelli ufficialmente segnalati inclusi
nell'allegato 13 o la loro trasformazione funzionale all'uso di
mezzi meccanici. L'Ente Parco può derogare a tali limitazioni nel
caso in cui risulti necessario effettuare interventi con
trascurabile impatto ambientale e funzionali a una migliore
fruizione dell'area protetta.
Segnaletica e gestione dei flussi: è vietato collocare cartelli
o realizzare segnalazioni permanenti sia orizzontali, sia
verticali, fa eccezione la segnaletica predisposta dall'Ente Parco,
dall'Amministrazione regionale e dai Comuni di Champdepraz e
Champorcher in accordo con le vigenti normative, finalizzate ad
attrezzare le strade e la rete sentieristica o a fornire
informazioni di pubblica utilità.
Tenendo conto che, per quanto riguarda la parte infrastrutture
per la fruizione dell'area protetta, nuove infrastrutture destinate
al rafforzamento della fruizione dell'area protetta potranno essere
realizzate dall'Amministrazione regionale o dall'Ente Parco Mont
Avic. L'iter progettuale approvativo di tali opere dovrà
comprendere la redazione preliminare di uno studio di fattibilità
che analizzi in modo approfondito la sostenibilità economica,
energetica, ambientale e inoltre la compatibilità con il sistema
territoriale dei Comuni di Champdepraz e di Champorcher e ne
verifichi la coerenza con gli strumenti di programmazione
territoriale, urbanistica, a livello regionale e comunale.
Rifugi alpini, punti tappa e bivacchi: il Parco Mont Avic
intende promuovere un'azione anche con l'eventuale concorso di
altri enti, volta alla sempre maggiore qualificazione del sistema
di ricettività all'interno dell'area protetta. Il Parco intende
promuovere la qualificazione in termini di servizio offerto e
l'eventuale certificazione delle strutture presenti e future
affiancando proprietari e gestori in un percorso d'innovazione.
Evidenziamo quanto riportato nel DEFR 2024-2026 nella sezione
Assessorato agricoltura e risorse naturali; come già segnalato, per
il triennio 2024-2026 l'Assessorato continuerà a favorire la
promozione e la manutenzione della rete escursionistica regionale
nell'ottica dell'implementazione della sua fruibilità. Inoltre
rimarchiamo quanto riportato nel DEFR 2024-2026 nella sezione
Assessorato del turismo, sport e commercio dove, relativamente alla
strategia da adottare per affrontare la destagionalizzazione,
occorre proseguire con le azioni guidate dalla visione che mette al
centro dello sviluppo turistico regionale e della comunicazione
della destinazione Valle d'Aosta la sua autenticità. Il
perseguimento di questa direttrice si attua, tra le altre cose, con
la differenziazione dell'offerta, assegnando un'importanza
prioritaria allo sviluppo e alla promozione delle componenti che
afferiscono alla categoria del turismo lento, del turismo culturale
in senso ampio e del turismo enogastronomico. Un rilievo
significativo dovrà anche essere attribuito al
wellness
e a
proposte tipiche delle stagioni di spalla, come gli itinerari per
l'osservazione dei colori autunnali. Occorre anche indirizzarsi
verso una diversificazione delle destinazioni a tutto vantaggio di
una maggiore sostenibilità e resilienza del sistema turistico
regionale nel suo complesso.
Riteniamo che la realizzazione ufficiale del percorso di salita
al Mont Avic da entrambi i versanti consentiti, come è previsto dal
piano di gestione territoriale, diventerebbe sicuramente una
potenziale integrazione dell'attuale offerta turistica che andrebbe
a vantaggio di tutti i Comuni facenti parte dell'area protetta,
quindi anche l'ultimo Comune che è rientrato nella perimetrazione
del Parco, quindi anche per il Comune di Fenis consentirebbe una
nuova offerta e maggiore sinergia delle attività ricettive situate
nell'area protetta e nei suoi pressi. Consideriamo che una di
queste attività ricettive è proprio su una struttura di proprietà
dell'Ente Parco, quindi dell'Amministrazione regionale, oltre alle
altre strutture private che si trovano nell'area protetta. Inoltre
il poter disporre di un percorso ben segnalato e ufficiale
offrirebbe maggiori condizioni di sicurezza per i frequentatori,
diminuirebbe sicuramente anche il disturbo della fauna selvatica
presente e il danneggiamento della vegetazione all'interno
dell'area naturalistica, così come ben rimarcato in diversi punti
del piano di gestione territoriale.
Dopo queste lunghe premesse, il Consiglio regionale impegna gli
Assessori competenti - perché in questo caso sicuramente vi è
l'Assessorato dell'agricoltura, quello all'ambiente e anche quello
al turismo - a portare avanti, in collaborazione con il Comune di
Champdepraz e l'Ente Parco Mont Avic, tutte le necessarie azioni
affinché vengano individuati e programmati, nel corso dell'anno
2024, i lavori per rendere la salita al Mont Avic da entrambi i
versanti consentiti e un sentiero ufficiale come è previsto dalla
relativa normativa regionale.
Presidente -
Dopo quest'ampia e dettagliata
presentazione, apriamo la discussione generale. La discussione
generale è aperta. Chi vuole intervenire? La discussione generale è
chiusa. Per il Governo replica l'assessore Carrel.
Carrel (PA) -
Grazie collega Brunod per la presentazione,
ma sicuramente il tema che stiamo trattando è un tema importante e
cercherò di spiegarle perché quello che propone, seppur
condivisibile dal punto di vista della valorizzazione di
quest'importante sentiero e di questa importante vetta che
rappresenta ed è il simbolo di un Parco naturale, per noi non è
accoglibile in questo momento. Innanzitutto credo che si debba
partire dalla necessità di convivenza all'interno di un Parco,
quindi bisogna andare a citare l'articolo 29 del piano di gestione
del Parco, il quale riporta un approccio che non è assolutamente di
divieto ma è estremamente prudente rispetto ai nuovi sentieri,
facendo riferimento... e questo lo dico grazie alla collaborazione
anche con la dottoressa Tutino del Dipartimento ambiente, la quale
mi ha sottolineato che vi sono comunque 100 chilometri di sentieri
all'interno del Parco che sono utili a raggiungere tutte le più
importanti zone d'interesse dell'area protetta.
Dal punto di vista invece del Dipartimento risorse naturali, le
segnalo che questa salita si configura come una salita alpinistica,
come tante altre ne abbiamo in Valle d'Aosta, ed è praticamente
impensabile poter effettuare i lavori che lei sta proponendo per il
Mont Avic per tutte queste vette, perché capisce bene che sarebbe
necessario un importante drenaggio sia di denaro ma soprattutto
anche di risorse naturali. Ci tengo a sottolineare che vi sono
anche delle valutazioni tecniche e geologiche fondamentali che
bisognerebbe andare a fare su quel tratto di sentiero che è molto
impervio e molto difficile da gestire. È una salita alpinistica e
deve rimanere tale; ovviamente andando a creare un sentiero,
andremmo a creare anche delle aspettative a delle persone che
magari non hanno le capacità tecniche per affrontare questa via e
potremmo creare dei problemi. Capisco bene che lei, in quanto
atleta, sicuramente non ha di questi problemi ma potremmo crearne
ad altri e questo credo che non sia l'obiettivo né suo che ha
proposto giustamente quest'iniziativa, né di nessun altro.
Proprio per la difficoltà tecnica di andare a chiudere quel
percorso che lei ci ha richiesto, e quindi di approfondimenti anche
geologici necessari per delle risorse che richiederebbero tutto
questo percorso molto importante di cui oggi non abbiamo contezza e
non possiamo prenderci quest'impegno, ma soprattutto per lanciare
anche un segnale che non tutte le vette possono essere
raggiungibili con un sentiero, ma vi sono dei sentieri alpinistici,
e abbiamo dei professionisti della montagna che possono
accompagnarci lungo queste vette.
Crediamo che sia opportuno richiedere a lei di valutare di
ritirare quest'iniziativa oppure, come maggioranza, ci
asterremo.
Presidente -
Ha chiesto la parola il consigliere Brunod,
ne ha facoltà.
Brunod (RV) -
Sono molto dispiaciuto della risposta
dell'Assessore in quanto, senza dare nessuna colpa a lui, diciamo
che chi le ha fornito questa risposta o non ha ben presente di come
è fatto quel territorio lì, o non c'è proprio la volontà di
impegnarsi per raggiungere il risultato proposto attraverso questa
mozione, perché se viene indicato come una salita alpinistica
andare al Mont Avic, forse ci si sbaglia un po', e soprattutto mi
piace riprendere non una cosa che dico io ma nell'itinerario che,
come ho letto bene nelle premesse, si parla di difficoltà EE
(Escursionisti Esperti). Quando si parla di alpinismo, c'è la A
sulla scaletta, questo non lo dico io ma c'è scritto sulle cose
regolamentari, quindi non mescoliamo le cose e non facciamo passare
delle cose per una difficoltà che poi invece è un'altra.
Se vogliamo dire che l'ultimo tratto è un po' più difficoltoso
di quello precedente, perfetto, ci sta e infatti nella mia
impegnativa io non ho specificato né la lunghezza del tratto da
effettuare, né le sue modalità d'intervento da un punto di vista
tecnico, che ovviamente sono modalità da concordare con il Comune,
con l'Ente e con la Regione in base alle caratteristiche perché,
come ho detto bene prima, qua stiamo parlando di andare a fare un
intervento che non è sicuramente uno spreco di denaro come è stato
detto, anzi, dispiace aver sentito queste parole, ma realizzare una
parte di sentiero senza nessun'opera che va a devastare l'ambiente
ma semplicemente introducendo una palina segnaletica e le frecce
come sono messe nella sentieristica regionale, per arrivare dal
punto dove c'è quella grande criticità a 2.400 metri di quota,
quindi siamo presenti a bordo di un sentiero su una parte dove c'è
alcuna difficoltà, per arrivare, come ho detto, almeno all'attacco
della base dell'ultimo punto, ai 2900 metri, stiamo parlando quindi
di 550 metri di dislivello da una parte e altri 300 metri di
dislivello dall'altra parte. Questo è quanto. Io credo che
probabilmente non ci sia la volontà politica di andare a cercare di
realizzare l'impegno di questa mozione, che non è un dispetto a me,
perché come lei ha ben detto, io lo conosco quel sentiero, non ho
problemi, però quando parliamo di valorizzare questi territori, in
modo particolare parliamo sovente di Parco del Mont Avic per tutte
le sue peculiarità, in modo particolare viene evidenziata la parte
ambientale, la parte di tutela, però abbiamo sempre detto che
accanto a questo ci va anche la parte di promozione e di
valorizzazione.
Come lei ha detto, qualcuno le ha suggerito che dall'articolo
29, mi pare, sia vietata la realizzazione di questo sentiero; qua
invece si parla bene al punto 1: "Realizzazione di strade e
sentieri salvo deroghe rilasciate dall'ente per interventi
trascurabili d'impatto ambientale", quindi credo che una palina nel
punto critico e le frecce che ti portano fino all'attacco, con
un'indicazione specifica di quello che è quest'itinerario, quindi
EE, fino a dove è un sentiero. Poi è anche giusto citare alcuni
sentieri che ci sono sul geonavigatore della Regione Valle d'Aosta
come andare al rifugio Quintino Sella è segnato sul portale della
sentieristica regionale con EEA e c'è, tra il rifugio Mezzalama e
il rifugio Guide Val d'Ayas, stessa cosa, EEA ed è indicato, salita
al Bivacco di Gervasutti idem, salita al rifugio Monzino la stessa
cosa, il tratto della Platta de Grevon verso Punta Valletta, tutta
la cresta, non ci sono rifugi, quindi lei potrebbe dirmi: "Lì ci
sono i rifugi" e allora è giustificato, c'è anche qui un itinerario
EEA.
Da Arnad per salire al Santuario di Machaby che viene usato in
salita e in discesa anche dagli alpinisti c'è anche qui un tratto
di EEA. Stiamo parlando di un sentiero che sul sito istituzionale
dell'Ente Parco è definito con EE, quindi escursionisti esperti, e
ci dispiace constatare che non ci sia una possibile apertura. Ci
sono potenzialmente alcune criticità e nessuno lo mette in dubbio,
però che tra tutti gli Assessorati coinvolti, come ho detto io, ci
fosse un attimo una riflessione di dire: "Aspetta un attimo, ne
parliamo bene", per vedere almeno d'arrivare fino all'attacco con
la realizzazione di un semplice sentiero come è fatto
dappertutto.
L'anno scorso ho fatto la competizione al Monte Emilius e
nell'ultima parte non credo che sia una strada come in mezzo in
Piazza Chanoux, stiamo parlando del Monte Emilius a 3.500
metri.
Quello che noi chiediamo è che ci sia da parte vostra una
riflessione in merito a quest'impegnativa, anche rivedendola. Come
ho detto, le tempistiche sono troppo brevi? Modifichiamole, ma che
ci sia l'impegno di voler prendersi a carico un aspetto che
riguarda sentieristica, ambiente e turismo in senso concreto.
Presidente -
Se non vi sono altri interventi, metto in
votazione... la parola all'assessore Carrel per dichiarazione di
voto.
Carrel (PA) -
Solo per una brevissima delucidazione e
specifico: non ho mai detto che è stato uno spreco di denaro o
sarebbe uno spreco di denaro. Ho detto però che, a fronte delle
risorse che abbiamo e dei progetti che abbiamo già in cantiere,
questi ovviamente non rientrano, quindi in questo momento, non
sapendo quante risorse questo richiederebbe, è inutile prendersi
delle responsabilità e dire sì a un progetto a cui non sappiamo se
possiamo far fronte.
Presidente -
Consigliere Brunod, a lei la parola.
Brunod (RV) -
Un brevissimo intervento; probabilmente non
ha detto in quel modo lì, ha detto delle parole diverse, ma che in
sostanza volevano dire quello, ma quello non importa, perché ci può
stare. Quello che dispiace un po' è che questo è un intervento come
vengono fatti tanti interventi nel piano lavori che voi
programmate, è solo quello che ci dispiace, perché vuol dire che
non c'è l'attenzione.
Quello che lei ha detto prima dei 100 chilometri di sentieri,
okay
, ci sono, però forse lei non lo so se lo sa, ma per
tanti sentieri che per anni sono stati presenti in quella zona lì
adesso dall'Ente Parco è stato messo il divieto d'accesso e quindi
diciamo che si sta un po' andando indietro con questa visione di
chiudere i sentieri, non impegnarsi per realizzare qualcosa che
potrebbe valorizzare maggiormente il sistema turistico, ma non do
delle colpe a lei, semplicemente faccio delle riflessioni che ci
sia almeno la disponibilità e l'impegno di voler affrontare certi
temi, perché ovviamente, anche nelle cose più difficili, quando c'è
l'attenzione, si può ottenere il risultato. Vuole essere una
critica costruttiva non solo rivolta a lei, ma anche agli altri
Assessori competenti, anzi, mi dispiace anche un po' sapere che tra
di voi in maggioranza c'è anche qualcuno che a Champdepraz è molto
legato, il consigliere Cretier arriva da lì e sa bene di quello che
sto parlando e ci sarebbe piaciuto che comunque avesse anche lui
posto attenzione a questo tema.
Aggiungo ancora una cosa, che probabilmente non avete avuto modo
di discutere meglio in maggioranza su questo tema, perché
l'assessore Sapinet che ha preceduto lei in quell'Assessorato lì
era ben a conoscenza della necessità dell'Amministrazione comunale
in merito a questo tema.
Presidente -
La parola al consigliere Cretier per
dichiarazione di voto.
Cretier (FP-PD) -
Non volevo intervenire ma ringrazio il
collega Brunod che mi ha dato l'occasione.
Sulla base delle mie conoscenze e lecitamente in fase di
discussione, cosa che si può fare sulle interpellanze perché lei
spesso mi cita, noi lo sappiamo ma chi è fuori non lo sa, invece in
una mozione posso esprimermi sulla questione. I tempi di
percorrenza sono notoriamente piuttosto lunghi, come lei sa
benissimo, a partire dal piazzale di Chevrère, per una persona
normale non allenata ci vogliono 4 ore, per quelli un po' più
allenati 2 e mezzo e lei sicuramente ce ne metterà meno, quindi le
do merito e atto anche per la sua attività. A volte viene segnalato
il rinvio della salita finale, in particolare per la scarsa
preparazione e affaticamento, questo l'ho letto sui siti, e questo
induce a volte all'abbandono della scalata, altre volte per il
cambio repentino delle condizioni meteo. La zona inoltre ha
caratteristiche di percorribilità spesso modificate per eventi
meteorologici anche a causa di scariche elettriche e, come
riportato dal sito Gulliver che penso conosciate tutti, cito
testualmente: "Temporale improvviso e violento e con piccozza e
ramponi nello zaino a fare da parafulmine". Questo è un rischio
grosso per chi arriva lì affaticato e con tempi lunghi di
percorrenza, quindi sostengo il fatto che quel sentiero lì deve
essere segnalato ma non è praticabile da tutti. Penso che la sua
sia una lodevole iniziativa per l'attenzione al territorio che
abbiamo sicuramente tutti, ma non ci sono le condizioni come ha
descritto bene l'Assessore. Porti pazienza, questo è il mio
pensiero e, visto che mi ha citato, la ringrazio.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Ho ascoltato con interesse l'esposizione
del consigliere Brunod, che sicuramente conosce molto bene quella
zona e ha delle competenze direi non soltanto perché è un atleta,
ma anche perché ha seguito tutta la questione, partecipando anche
al Consiglio d'amministrazione del Parco.
Noi su questa mozione ci asterremo per una questione soltanto:
per l'impegno specifico. Lei ha parlato di "Individuare tutte le
necessarie azioni per individuare gli interventi nel corso
dell'anno 2024 e i lavori per rendere la salita al Mont Avic un
sentiero ufficiale". Noi crediamo che, da un punto di vista della
tempistica, non ci si stia in questo momento, perché crediamo che
la questione sia abbastanza complessa, da quello che so io, possono
esserci anche dei problemi per il tipo di percorso del
sentiero.
Credo che, come lei auspicava, sarebbe stato opportuno un
emendamento su questa mozione. Non essendoci la disponibilità di
emendare, con quest'impegno noi ci asteniamo: per esempio, io credo
che sarebbe stato utile inserire un comma nell'impegnativa che
chiedeva di avere un'interlocuzione con il Presidente e con il
Direttore soprattutto del Parco che hanno contezza della
situazione, oltre che con le Amministrazioni. Così mi spiace ma ci
asteniamo.
Presidente -
Non vedo altri interventi, metto in
votazione. La votazione è aperta. La votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet, Testolin)
La mozione non è approvata.
