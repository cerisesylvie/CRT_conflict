Classificazione
TRASPORTI E VIABILITÀ
Trasporti
TURISMO E INDUSTRIA ALBERGHIERA



Oggetto del Consiglio n. 2632 del 23 febbraio 2017 - Resoconto
OGGETTO N. 2632/XIV - Interpellanza: "Posizione del Governo
regionale sulla proposta di legge riguardante l'istituzione di
ferrovie turistiche mediante il reimpiego di linee in
disuso".
Rosset (Presidente)
- Con 30 Consiglieri presenti
possiamo riprendere i lavori. Riprendiamo dai punti rinviati questa
mattina e precisamente dal punto n. 10. Per l'illustrazione, ha
chiesto la parola la collega Certan, ne ha facoltà.
Certan (ALPE) -
Assessore Marguerettaz, con questa
interpellanza vorremmo sapere qual è il posizionamento del Governo
regionale riguardo a questa proposta di legge - a mio avviso,
interessante - che è stata approvata all'unanimità alla Camera e
che adesso è passata al vaglio del Senato. La Camera dei deputati
ha approvato all'unanimità la proposta di legge che istituisce in
Italia le ferrovie turistiche; l'obiettivo è recuperare per uso
turistico le linee ferroviarie abbandonate in disuso che
attraversano aree di particolare pregio naturalistico e
archeologico, creando degli itinerari diversi da quelli più
frequentati. Per ora sono 18 le tratte previste in questa proposta
di legge e sono tratte da valorizzare, però è ancora possibile che
se ne aggiungano altre nei prossimi mesi perché l'obiettivo è
proprio quello di portare i flussi turistici fuori dagli itinerari
più battuti, di mettere in valore anche quei luoghi che magari non
hanno particolari mezzi di trasporto. In particolare, poi
nell'articolato si vede che è una proposta di legge che vuole
andare in qualche modo a recuperare quelle linee ferroviarie
abbandonate.
Il nostro quesito su qual è la posizione del Governo regionale
riguardo a questa proposta di legge è chiaramente inerente al
trenino di Cogne, perché non voglio ancora considerare il tratto di
ferrovia Aosta/Pré-Saint-Didier una linea abbandonata e ancor meno
chiaramente la linea Torino/Aosta, anche se, soprattutto per il
dibattito e le iniziative di raccolta firme che ora sono al vaglio
di questa nuova commissione, e le iniziative che si stanno portando
avanti dopo la raccolta firme, direi che abbiamo una speranza di
vedere di nuovo la linea Torino/Pré-Saint-Didier un po'
rivitalizzata. Le chiederei veramente se non può essere in qualche
modo previsto il recupero di questa tratta ferroviaria, che è vero
è una tratta particolare, una tranvia, ha delle caratteristiche,
delle particolarità sulle quali abbiamo già dibattuto e che
sappiamo essere caratteristiche proprie di questo tratto, però
crediamo che possa rientrare nelle caratteristiche di questa
proposta di legge, perché penso che questa linea attraversi aree di
particolare pregio naturalistico e archeologico e crediamo che
potrebbe davvero creare itinerari diversi, itinerari in qualche
modo ancora da scoprire, che sicuramente potrebbero essere di
interesse. Ricordo che, ad esempio, questo tratto di tranvia è
stato ripetutamente valorizzato dal FAI: ci sarà a maggio
un'iniziativa riguardo a questo percorso che continua lungo la
miniera, nel cuore della montagna, crediamo quindi proprio che
sarebbe interessante da mettere in valore. È vero che la proposta
di legge pone alcuni paletti, vorremmo capire intanto dal
Governo...e poi eventualmente anche quali sono stati gli interventi
su questa proposta di legge, quale sarà l'intervento del Senatore e
qual è stato l'intervento del Deputato.
Presidente -
Per la risposta, chiede la parola
l'Assessore Marguerettaz, ne ha facoltà.
Marguerettaz (UV) -
L'illustrazione della collega Certan
ha introdotto un elemento che dalla lettura dell'interpellanza non
era evidente, anche perché nell'iniziativa proprio richiamava il
dibattito decennale della ferrovia valdostana. Lei capisce che,
parlando di ferrovia valdostana, credo che pochi riconducano il
ragionamento alla Cogne/Pila. Assolutamente quindi condivido con
lei, ed era questa la risposta che allo stato attuale in virtù
della legge che abbiamo approvato in Consiglio le volevo dare: le
attività non sono quelle di recuperare delle linee abbandonate, ma
quelle di mettere a norma, di adeguare una linea per il trasporto
ordinario, dopodiché "l'intensità" delle cose è un altro discorso,
però questa è una proposta di legge che oggi è in Senato, che è
seguita dal nostro Senatore, che riguarda la valorizzazione di
percorsi abbandonati. Credo sia veramente difficile poter far
rientrare in questo discorso la Cogne/Pila, perché in un passo
della proposta di legge si parla di linee che sono abbandonate per
motivi economici, ma che sono percorribili. Voi sapete benissimo
che noi abbiamo uno studio che in allora ci portò ad assumere una
delibera di interruzione del progetto, perché, per renderla agibile
e per poter fare gli interventi minimi, erano necessari
investimenti molto importanti. La proposta di legge in questione
quindi è per valorizzare delle linee esistenti con delle attività
di valorizzazione turistica. Siamo in una situazione non di
abbandono, ma di non entrata in funzione per motivi proprio
strutturali: le gallerie, le vie di fuga, la sicurezza, quindi, da
questo punto di vista, noi la proposta di legge comunque la
seguiamo con attenzione. Lei ha detto bene: c'è un primo elenco di
18 linee, ma in prospettiva c'è la possibilità di inserirsi.
Qualora quindi sarà individuabile un'utilità per la Valle d'Aosta,
ci attiveremo, ma ad oggi non ci sono le condizioni per poter
inserire nelle tratte abbandonate una linea che non è mai entrata
in funzione e che ha bisogno di milioni e milioni di euro per
essere dichiarata agibile.
Presidente -
Per la replica, chiede la parola la collega
Certan, ne ha facoltà.
Certan (ALPE) -
Grazie Assessore. Sappiamo che
sicuramente necessiterebbe di risorse per poter essere messa di
nuovo in funzione, però è vero anche che, se contestualizzata e se
inserita in un progetto, anche eventualmente europeo, visto che
sappiamo anche che ci sono delle risorse europee per dei progetti
chiaramente se vengono sostenuti da Amministrazioni locali e da
Amministrazioni regionali, potrebbe sicuramente avere anche una sua
funzionalità e sicuramente una sua ragione; ci fa piacere quindi
che seguiate questa proposta di legge. L'Ingegner Ricci, quando era
venuto in commissione qualche anno fa, aveva dato delle
suggestioni, delle idee, proprio riguardo alla tranvia aveva detto:
"è stata presentata dalla Regione, quindi in questo modo, in questo
contesto è stata valutata come un sistema di trasporto pubblico,
una tranvia. Tutto quello che è avvenuto come autorizzazioni
ministeriali e procedimenti è stato visto con questa logica. Da
qualche parte l'ho segnalato - dice l'ingegnere - che questo vale
nella logica in cui è stata pensata". Se invece diventa uno
strumento all'interno dell'attività ricreativa turistica, ma non è
un sistema di trasporto pubblico, ma è all'interno di un progetto,
una linea che serve e diventa parte del progetto, parte di un
percorso turistico...cioè dice che è qualcosa di diverso. Fino ad
ora era stato pensato così, ma potrebbe avere anche un altro tipo
di funzionalità e nell'audizione nei suoi vari interventi - non
vado a rileggerglieli tutti - l'Ingegner Ricci ha detto che questa
linea ha delle caratteristiche estremamente interessanti dal punto
di vista proprio del patrimonio naturalistico: "è vero che è
all'interno di una galleria, ma è vero che ha una storia a livello
storico più che altro e ha un legame con tutto il patrimonio della
miniera che sicuramente potrebbe essere messo in valore". Ha
aggiunto che, per quanto riguarda le tecnologie, finora non è stato
chiaramente più approfondito, proprio perché è stato lasciato in
disuso, ma che ci sono oggi delle tecnologie molto più veloci e in
qualche modo non impattanti che potrebbero risolvere molti problemi
anche di funzionamento delle varie navette e che quindi con anche
poche risorse potrebbe essere rimessa in funzione.
Io credo che ogni tentativo riguardo a questa tranvia dovrebbe
essere fatto, credo sia davvero un patrimonio - e ce lo diceva
anche l'Ingegner Ricci - di cui probabilmente non conosciamo il
valore. Penso anche che con poche risorse, chiaramente
contestualizzandolo, si potrebbe evitare di abbandonarlo ancora di
più. È chiaro che più viene lasciato a sé stesso più questo
patrimonio si deteriora e poi sarà difficile recuperarlo. Ci
auguriamo quindi davvero che sia come Governo che come Parlamentari
seguiate il dossier e la proposta di legge, sicuramente noi la
seguiremo.
