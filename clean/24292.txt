Classificazione
LAVORO
Infortunistica - Previdenza - Tutela della salute



Oggetto del Consiglio n. 3245 del 23 gennaio 2008 - Resoconto
OGGETTO N. 3245/XII - Interrogazione: "Richieste alle aziende
valdostane di trasmissione di dati sulla sicurezza nei luoghi di
lavoro".
Interrogazione
Premesso che:
- l'Assessore alle Attività Produttive e Politiche del Lavoro
ha inviato alle aziende operanti sul territorio regionale una
lettera - da lui stesso definita "inusuale" - nella quale afferma
di voler affiancarsi agli organi preposti al controllo delle
condizioni di sicurezza;
- la lettera, dopo, una lunga dissertazione morale e
filosofica sul valore della sicurezza nei posti di lavoro, si
chiude con l'intimazione a "voler trasmettere una relazione sui
sistemi di sicurezza adottati, sul numero degli infortuni
registrati, nell'ultimo anno, sui programmi di rafforzamento e
potenziamento degli interventi in materia di sicurezza sul
lavoro";
- nel testo si invita altresì a segnalare "situazioni che non
hanno avuto come conseguenze infortuni";
i sottoscritti Consiglieri regionali
Interrogano
l'Assessore alle Attività Produttive e Politiche del Lavoro
per conoscere:
1) se è al corrente che i dati richiesti nella lettera
innanzi citata sono per legge da trasmettere obbligatoriamente agli
organi preposti al controllo della sicurezza sui luoghi di lavoro
(USL, Ispettorato del Lavoro, INAIL, ISPESL, Questura,
ecc.);
2) se è al corrente che alle Amministrazioni Pubbliche è
fatto divieto di chiedere ai cittadini documenti già in possesso di
altre Amministrazioni;
3) quali sono le fonti normative da cui derivano i poteri
ispettivi contenuti nella citata lettera e quali le conseguenze per
i destinatari in caso di mancata risposta;
4) quale struttura sarebbe preposta al vaglio dei dati
richiesti e per quali scopi.
F.to: Frassy - Lattanzi - Tibaldi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Come prima cosa voglio ringraziare gli
interroganti, perché mi danno modo di parlare di un argomento
delicato e importante, quindi ritengo sia necessario prendere del
tempo e così farò. Dobbiamo partire facendo una riflessione sul
momento delicato e difficile che vive il nostro Paese a seguito di
una serie di incidenti sul lavoro, che ogni giorno abbiamo modo di
sentire al telegiornale: incidenti gravissimi, alcuni come quello
della "ThyssenKrupp", ma poi molti altri che ogni giorno sanciscono
nei telegiornali quasi una Via Crucis di incidenti che accadono.
Possiamo definirli alcuni eventi sfortunati, altri incidenti che
accadono per disattenzione, certamente c'è un abbassamento della
guardia rispetto al problema della sicurezza e forse anche un
decadimento morale del rispetto delle regole. In questo senso, per
quanto riguarda la sua interrogazione, mi viene da fare una
riflessione leggendola nel tono, mi sembra di poter dire quasi come
un ammonimento: "ma che seccatura un Assessore che si vuole
occupare di sicurezza, ma non ci sono già tutti gli organi
preposti, tutta una serie di persone che devono fare dei controlli?
Ma non abbiamo da fare qualche cosa di più importante che occuparci
di sicurezza? In fondo la sicurezza è burocrazia, è rispondere come
si deve nei modelli preposti alle indicazioni date". Ma forse ho
pensato che il mio ruolo fosse quello di alzare l'attenzione su un
problema che dovrebbe coinvolgere tutti e che non dovrebbe essere
percepito come un problema burocratico di applicazione delle
regole. Forse dovrebbe essere qualcosa di diverso la sicurezza,
dovrebbe essere quello che lei fa rilevare nelle sue promesse,
ovvero una cultura morale e anche filosofica del rispetto
dell'uomo, qualcosa che in un'azienda forse non si affronta mai
fino in fondo, perché molte volte gli incidenti sono sempre quelli
che capitano nelle altre aziende, poi quando capita nella tua
azienda... e magari capita al piccolo imprenditore, perché poi
dobbiamo andare a vedere le statistiche di chi sono quelli che
subiscono gli incidenti e molte volte sono i piccoli imprenditori e
gli artigiani, non solo i lavoratori, che patiscono nel fisico e
molte volte con la morte. Allora che seccatura che un Assessore
senta il dovere di scrivere una lettera! E adesso mi prendo anche
il tempo, perché non piace dare delle risposte scritte, ma ho
voluto scrivere qualcosa e lo leggerò perché voglio andare a fondo.
Visto che la seccatura ve la sto dando e l'ho data a tante persone
scrivendo una lettera, invitandoli e tendendoli una mano a fare una
riflessione corale sull'importanza della sicurezza, allora questa
seccatura diamogliela fino in fondo rileggendo la lettera che ho
scritto, così poi possiamo andare a vedere tale dissertazione
morale e filosofica con quanto fastidio poteva essere accolta,
visto che il problema lo ponete in questi termini.
Faccio una breve premessa, sempre scritta. Riferendomi alla
premessa dell'interrogazione e al fine di permettere ai colleghi
Consiglieri di capire quanto è successo, credo sia doveroso da
parte mia dare lettura della lettera inviata alle aziende
valdostane con lo scopo di evidenziare come nel caso in esame vi
sia nell'interrogazione un tentativo di strumentalizzare la realtà
modificando il dizionario della lingua italiana, dando al vocabolo
"invito"
il significato "intimazione" e al
"ringraziamento per la collaborazione"
quello di "avocazione
dei poteri legislativi". Premetto inoltre che questa interrogazione
mi pone nella posizione felice - sottolineo "felice" - di poter
rispondere in tale sede rendendo conto del mio operato - del quale
mi onoro -, mentre mi sarei trovato in imbarazzo a dover rispondere
ad una molto probabile interrogazione nel caso in cui vi fosse
stato un mio silenzio sull'argomento e nel qual caso mi sarei
trovato a dover giustificare, a mio avviso, di un "colpevole
silenzio istituzionale" (che così non è stato). Sono infatti
convinto che la mia azione, pur "osando un pochino" - forse ho
osato un poco, sono uscito dai canoni - nell'andare sulla linea di
demarcazione delle competenze, sia comunque "dovuta" in un momento
così drammaticamente tragico: stiamo parlando non soltanto di
dignità del lavoro, ma della vita dei lavoratori stessi. Il gioco
delle parti è comprensibile, collega Frassy, ma non sempre e
comunque a volte, credo, la convergenza ci farebbe crescere tutti,
soprattutto su temi che coinvolgono diritti essenziali. Le leggo
allora la lettera, il testo è il seguente:
"Mi permetto di indirizzarvi personalmente una lettera
inusuale, dettata però dall'importanza del tema trattato.
Al di là delle manifestazioni di solidarietà con le vittime,
dei sentimenti di angoscia e partecipazione per la tragedia di
Torino..."
- perché la lettera è stata fatta in concomitanza di
quella triste tragedia -
"... peraltro doverose e necessarie,
nel mio ruolo istituzionale di Assessore alle attività produttive e
politiche del lavoro e, in tale veste, Presidente del Comitato
regionale di coordinamento in materia di sicurezza e salute sul
luogo di lavoro, mi corre l'obbligo, in questo momento, di non
sfuggire dalle responsabilità implicite alla mia funzione e cercare
quindi di dare concretezza ad azioni reali.
Questa iniziativa non è pertanto suggerita solo dal momento
contingente, ma è tesa a non vanificare e rendere inutile
l'ennesimo sacrificio nel mondo del lavoro, nella convinzione che
la sicurezza dei lavoratori è una questione di legalità pubblica al
pari della sicurezza nelle nostre città, nelle nostre strade, nel
nostro Ospedale o in qualsiasi altro luogo dove viviamo, lavoriamo
o ci divertiamo.
La nostra Regione, spesso in cima alle classifiche italiane
per il favorevole tasso di occupazione, non è immune ai problemi
che la tutela della sicurezza genera. Al contrario, la Valle
d'Aosta ha in alcune specificità del proprio sistema un fattore di
particolare predisposizione ad alcuni tipi di infortuni, legati
alla tipologia occupazionale.
Gli organi preposti al controllo delle condizioni di
sicurezza continuano a svolgere la propria attività, alla quale
voglio però affiancare questa iniziativa. Più che un richiamo
all'attenzione verso l'applicazione delle norme vigenti, quindi,
queste mie righe vogliono essere uno stimolo a riflettere su come
tutte le componenti del mondo sociale, in questo caso il mondo
delle imprese, debbano fare della sicurezza un punto centrale,
anziché accessorio, della propria attività di produzione di beni e
servizi.
È necessario svincolarsi dall'idea che le azioni di tutela
della sicurezza siano per le aziende mero (e oneroso) costo: esse
sono, al contrario, uno dei presupposti stessi del rapporto di
lavoro, senza le quali quest'ultimo perde il proprio status di
diritto.
Nel ricordare come la legge 3 agosto 2007, n. 123,
all'articolo 4, comma 2, stabilisca: "Fino all'emanazione del
decreto di cui al comma 1, il coordinamento delle attività di
prevenzione e vigilanza in materia di salute e sicurezza sul lavoro
è esercitato dal Presidente della provincia o da Assessore da lui
delegato, nei confronti degli uffici delle amministrazioni e degli
enti pubblici territoriali rientranti nell'ambito di
competenza".
Al fine di soddisfare le esigenze dello scrivente di avere
una fotografia il più attuale e realistica possibile sulla
situazione relativa alla sicurezza negli ambienti di lavoro, si
invitano le aziende, a cui la presente è indirizzata, a voler
trasmettere una relazione sui sistemi di sicurezza adottati, sul
numero degli infortuni registrati nell'ultimo anno, sui programmi
di rafforzamento e potenziamento degli interventi in materia di
sicurezza sul lavoro (risorse umane dedicate, interventi di
formazione e informazione, interventi strutturali per locali e
macchinari...)"
,
eccetera.
Si reputa altresì opportuno che vengano segnalate, con uno
spirito di costruttiva collaborazione, situazioni che non hanno
avuto come conseguenze infortuni..."
- perché gli infortuni
vanno prevenuti, non serve che scopriamo dopo che gli estintori
erano vuoti, dobbiamo accorgercene prima -
"... ma sono comunque
degne di attenzione al fine di evitare analoghi eventi con
possibili conseguenze infortunistiche; questa richiesta nasce dalla
consapevolezza che spesso la tragedia, ma a volte anche il caso
possono essere utili mezzi per evidenziare fatti che se analizzati
e condivisi possono evitare anche gravi conseguenze.
Si ringrazia per la fattiva collaborazione...".
Chiaramente non si vincolava nessuno, non c'era l'obbligo della
risposta, ma che seccatura!
Adesso rispondo anche alle domande. Prima domanda (non la
leggo):
"sì, sono a conoscenza del fatto che i dati richiesti
nella nota testé letta sono da trasmettere per legge agli organi
preposti al controllo, ma sono altrettanto a conoscenza che la
citata legge 3 agosto 2007 n. 123 nella quale i legislatori, consci
del fatto che tanti organismi si occupano della sicurezza e non
sempre riescono a dialogare tra loro in tempi accettabili, hanno
dato ai Presidenti delle province (o Assessori delegati) la
possibilità, ma soprattutto l'onere di intervenire al fine di
essere più incisivi e tempestivi nel settore dei
controlli"
.
Alla seconda domanda la risposta è implicita nella prima, la
terza...
Presidente
- ... Assessore, provi a concludere per
cortesia...
La Torre (FA)
- ... il problema della sicurezza sul
lavoro, Presidente, se permette quando è posto in termini
strumentali... sì, lo faccio perché lei pone in termini strumentali
dei problemi che sono di una serietà inaudita e io non lo accetto e
mi prendo il tempo che serve, perché della sicurezza sul lavoro non
si parla mai abbastanza e bisogna avere la capacità di parlarne e
assumersi la responsabilità e io me l'assumo...
Frassy
(fuori microfono)
- ... demagogo...
La Torre (FA)
- ... ah, io sono demagogo? Lei fa
l'interrogazione e io sono demagogo? Ah, sto facendo uno "show"? Le
sto rispondendo per iscritto per dirle come mi assumo le mie
responsabilità!
Quanto alle risposte, le sto leggendo se non mi interrompe.
Terzo, la domanda la conosce...:
"nessuna "avocazione " di
poteri ispettivi, solo volontà di collaborazione qualora questa sia
desiderata o richiesta o auspicata, nessuna minaccia ai destinatari
in caso di mancata risposta e nessuna conseguenza se non
l'eventuale rammarico di chi non si vuole interessare di sicurezza,
solo quella sarebbe la conseguenza, un rammarico"
.
Per quanto riguarda la quarta domanda:
"la struttura preposta
a ricevere i dati richiesti è sicuramente il Comitato che presiedo
che non ha funzioni ispettive, ma di indirizzo e programmazione;
posso assicurare che lo stesso è animato da volontà costruttive e
di salvaguardia del benessere psicofisico dei lavoratori e non ha
velleità strane di sopraffazione..." -
nei confronti di
nessuno, meno che mai delle imprese, al contrario questa era una
mano tesa nei confronti delle imprese a riflettere e a mettersi al
sicuro, per fare in modo che certi eventi non accadano, anticipando
e prevenendo -
"... nei confronti dei singoli organi che lo
compongono con i quali, credo di poter comunicare a questo
Consiglio, esiste un'ottima collaborazione e un reciproco
rispetto".
Solo per tranquillizzare gli interroganti cito ad esempio 2
piccoli passi di una delle risposte finora arrivate, perché
arrivano anche le risposte, sa, Consigliere Frassy, non tutti si
seccano, sa? Le cito solo 2 risposte che sono arrivate:
"Rispondo alla Sua del 17 dicembre 2007 inviandoLe i dati
richiestimi, ma mi permetta anche di esprimerLe la mia gratitudine
per questa iniziativa"
. Sono tutte lettere firmate.
"L'iniziativa Sua, mi par di capire, dovrebbe tendere ad
abbattere, almeno a livello di scambio di informazioni, le mura
dell'azienda singola e ciò è fondamentale perché sia per avere una
base statistica ragionevolmente vasta, sia per avere suggerimenti
di miglioramento, l'ambito aziendale è troppo stretto"
.
Non tutti quindi pensano che la sicurezza sia solo un costo per
l'azienda, ma qualcuno pensa che la sicurezza sia un dovere morale
nei confronti dei Valdostani, dei cittadini italiani, delle nostre
famiglie e di tutti coloro che lavorano.
Presidente
- La parola al Consigliere Frassy.
Frassy (CdL)
- Certo che le grida manzoniane erano ben
poca cosa rispetto alle grida o, meglio, alla risposta urlata
dall'Assessore La Torre. Assessore, la sicurezza è una cosa seria
ed è proprio per questo che bisognerebbe gestirla in termini più
seri e lei nella risposta che ha dato e nell'iniziativa che ha
preso dimostra di non conoscere i problemi della sicurezza. Non me
ne voglia, Assessore, ma i ruoli che lei ricopre sono diversi
rispetto ai ruoli che la sua lettera lascia intendere. Sa bene,
perché prima di essere uomo politico è stato imprenditore, che
nell'ambito della gestione dell'azienda c'è l'aspetto della
burocrazia che spesso sottrae energie non solo agli intendimenti
produttivi, ma anche a quelli della messa in sicurezza. Spesso la
burocrazia è il primo nemico della sicurezza, perché spesso i tempi
che la burocrazia sottrae all'attenzione dell'imprenditore sono
sottratti anche alla messa in sicurezza dei luoghi di lavoro. Cosa
rimproveriamo alla sua iniziativa? Non sicuramente quello che
avrebbe dovuto fare - e avrebbe avuto il nostro plauso - di alzare
l'attenzione; alzare l'attenzione dal suo ruolo istituzionale
voleva dire sensibilizzare le aziende sui problemi della sicurezza
e sensibilizzarle con una lettera che non fosse equivoca. Lei
invece ha usato un linguaggio volutamente equivoco e non può
trincerarsi dietro al significato che può avere l'invito, perché la
Questura, quando manda comunicazioni con cui chiede ai cittadini di
recarsi per comunicazioni che gli interessano in Questura, li
invita, non li intima di venire. Non si trinceri perciò dietro la
terminologia equivoca che lei ha utilizzato, ma si assuma la
responsabilità di avere creato ulteriore burocrazia che è fine a sé
stessa, perché? Perché sappiamo e lei ne è a conoscenza - la
domanda era provocatoria - che c'è l'USL, l'INAIL, l'Ispettorato
del lavoro, l'ISPES, la Questura, la Procura e potrei forse
elencare qualche altro ente che a livelli diversi si occupano di
sicurezza. Che senso ha, Assessore, che lei con questa affermazione
da salvatore della patria, per non sfuggire alle responsabilità
implicite della mia funzione, faccia duplicare alle aziende
documenti che sono tenute per legge a produrre agli enti che ho
appena citato. Inoltre la cosa più grave non è la duplicazione dei
documenti, ma è che lei questi documenti li aveva già, perché
obiettivo lavoro, n. 4 del 2007, che lei ci ha rinviato, avendolo
già ricevuto a suo tempo, contiene tali dati; perché questi dati
sulle caratteristiche degli infortuni nella nostra regione sono
oggetto di monitoraggio da parte delle strutture preposte, ma di
più: il Comitato di coordinamento ha coordinato questo tipo di
lavoro fra i vari enti. Pertanto o lei non sa cosa fa la mano
sinistra e richiede con la mano destra le cose che ha già la mano
sinistra... uso la mano sinistra, perché so che lei ha una
propensione verso la sinistra... perché lei, Assessore, queste cose
lei le ha già a mani sue e le ha già messe in pagina nella
relazione predisposta dal Comitato istituito con deliberazione n.
16/1999. Vorrei leggerle cosa la recente legge n. 123/2007 - norma
che forse non ha colto nella sua essenza - dice all'articolo 4,
comma 2; cosa deve fare lei come Presidente del Comitato di
coordinamento? Deve coordinare le attività di prevenzione e
vigilanza, non deve andare a chiedere documenti che sono già
prodotti, che non servono a nulla, ma deve coordinare: questo è il
suo compito e lei non ha capito la centralità e l'importanza del
suo compito.
Per quanto riguarda l'ultima risposta che lei ha fornito alla
nostra interrogazione - e io rileggo la domanda, perché forse lei
non l'ha capita:
"quale struttura sarebbe preposta al vaglio dei
dati richiesti e per quali scopi" -
, degli scopi non ha
parlato, ma il dato grave è che come struttura lei ha risposto: il
Comitato, ma il Comitato non è una struttura! Le leggo da chi è
composto il comitato: dal Presidente della Regione, dal
Coordinatore Dipartimento sanità, dal Coordinatore Dipartimento
industria, dal Coordinatore Dipartimento politiche del lavoro, dal
dirigente del servizio; è un comitato, non è una struttura!
Lei sta chiedendo dei dati che non sa come gestire e questo è
grave perché lei, dopo aver fatto un intervento ecumenico, dopo
essersi arrogato il diritto di essere il paladino della sicurezza,
ha dimostrato di non essere in grado di portare alcun contributo
all'aumento della sicurezza delle aziende valdostane: questo è
grave, perché lei non ha colto il suo ruolo politico di
coordinatore!
