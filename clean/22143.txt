Classificazione
INDUSTRIA
LAVORO



Oggetto del Consiglio n. 1812 del 8 marzo 2006 - Resoconto
OGGETTO N. 1812/XII - Prospettive di rilancio dello stabilimento
Tecdis di Châtillon. (Interrogazioni)
Interrogazione
Premesso:
- che il Ministero delle Attività Produttive ha provveduto
alla nomina del Presidente del Comitato di sorveglianza nell'ambito
della procedura che prevede l'assegnazione al migliore offerente
della Tecdis di Châtillon, da luglio dello scorso anno in
amministrazione controllata;
- che l'assegnazione dell'azienda a un nuovo imprenditore
dovrebbe essere in dirittura d'arrivo;
- che il Presidente della Regione ha avuto, nella giornata
odierna, un incontro con il presidente della Nakan, una delle
società candidate al subentro aziendale;
- che c'è un'ampia e preoccupata attesa per il rilancio dello
stabilimento di Châtillon;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) quali prospettive di rilancio e di riassorbimento
occupazionale offre il candidato giapponese;
2) se ha notizia di altri imprenditori eventualmente
interessati all'asta pubblica: in caso affermativo, chi sono e
quali sono le loro proposte;
3) quali sono i tempi previsti per l'assegnazione di Tecdis
al nuovo imprenditore;
4) a quanto ammontano i crediti vantati da Finaosta e da
Aosta Factor nei confronti di Tecdis e chi se ne accollerà il
pagamento.
F.to: Tibaldi - Frassy - Lattanzi
Interrogazione
Ricordato che sono stati necessari uno sciopero ed una
manifestazione allo svincolo autostradale di Châtillon dei
dipendenti Tecdis/Tectel, il 23/1/06, e un intervento del
Presidente della Regione per ottenere la nomina del Presidente del
Comitato di Sorveglianza;
Ricordato che da mesi la maggioranza dei 270 lavoratori del
gruppo Tecdis è in Cassa integrazione guadagni;
Ricordato che da tempo esiste un'azienda giapponese la NAKAN,
produttrice di cristalli liquidi, interessata all'acquisto dello
stabilimento di Châtillon;
Visto che è ora possibile avviare la procedura di messa
all'asta dell'azienda;
i sottoscritti Consiglieri regionali
Interrogano
il Presidente della Regione e l'Assessore competente per
sapere:
1) se è a conoscenza del piano industriale che la NAKAN
doveva predisporre e quanti dipendenti sarebbero assunti;
2) se esistono altri acquirenti interessati all'asta;
3) se è confermato che l'asta sarà indetta per il periodo
fissato (metà aprile) oppure se i tempi saranno più lunghi;
4) a quanto ammontano gli impegni finanziari di FINAOSTA o
collegate nei confronti della proprietà Tecdis/Tectel.
F.to: Bortot - Squarzino Secondina - Venturella
Presidente - La parola all'Assessore alle attività produttive e
politiche del lavoro, La Torre.
La Torre (FA) - Ringrazio i Consiglieri interroganti perché mi
permettono con questa interpellanza di entrare nel pieno del mio
ruolo e del mio primo intervento. È evidente che non mi sono
dimenticato di come guardavo i problemi quando ero seduto
dall'altra parte, quindi con la stessa attenzione, con lo stesso
metodo cerco oggi di rispondervi dando il peso che davo alle cose
quando ero all'opposizione. Per questo ho cercato di articolare la
risposta non tanto sulle singole domande, che poi, se volete,
possiamo affrontare, ma su una risposta più complessiva che
conglobi le legittime interrogazioni che si stanno portando avanti
su un argomento delicato riguardante tante persone, che quindi
richiede molta chiarezza. Bisogna premettere che ci sono tre
aspetti su cui possiamo analizzare questa questione. Il primo
attiene alla volontà e su questo c'è da spendere poche parole,
perché la volontà di soluzione di tale problema è comune. Non è che
perché uno è all'opposizione e l'altro è in maggioranza ha una
volontà diversa su un argomento del genere; c'è la volontà - è
qualcosa su cui tutti possiamo convenire - di risolvere questo
problema. Dobbiamo andare allora sulle cose più concrete, che forse
possono "dare gambe" a tale volontà. Ci dobbiamo dire subito che
non si può prescindere in una situazione di questo tipo dalle
procedure. Vi sono delle procedure che sono dei "binari" su cui
dobbiamo viaggiare. In merito a queste procedure mi sono fatto
carico di incontrare l'Avvocato Cassinelli, che è la persona che se
ne sta occupando, e ho cercato di farmi spiegare con molta
chiarezza gli ambiti di procedura su cui ci possiamo muovere e da
cui non possiamo discostarci. La procedura si può riassumere in
questi termini. La fase di cessione dei complessi aziendali potrà
avere inizio solo dopo l'approvazione da parte del Ministero delle
attività produttive del programma del Commissario straordinario, ad
oggi l'approvazione formale non è ancora stata espressa. Solo
successivamente i soggetti interessati - le aziende che potrebbero
avere interesse - saranno invitati a manifestare interesse per
l'acquisizione dei complessi aziendali, quindi presenteranno il
loro piano industriale. Nessuno può al momento essere edotto sui
piani industriali che verranno presentati nel prossimo futuro.
Questo cosa vuol dire? Che la procedura deve essere rispettata.
Intanto do atto all'Avvocato Cassinelli di essere una persona che
si sta impegnando. Sono andato anche un po' prevenuto, lo dico,
pensando di trovare la persona nominata dal Ministero che svolgesse
un ruolo di dovere, invece no: ho trovato una persona che si sta
impegnando e sta operando seriamente per portare delle soluzioni,
però è una persona molto chiara sulle procedure. Allora, definito
che le procedure sono queste, dobbiamo dirci che in base ai tempi
presumibili per arrivare all'approvazione formale... si potrà
arrivare non come si pensava prima ad aprile, ma verso maggio;
questo è quello che mi ha detto l'Avvocato Cassinelli.
Fatta questa chiarezza, si entra nella terza fase: quella delle
opportunità esistenti. La "Nakan" è un'opportunità, ma che non può
prescindere da tali procedure, quindi da un appalto che dovrà
essere fatto rispettando queste regole. Fortunatamente ci sono
anche altri che cominciano a manifestare un interesse per questa
azienda. Nelle domande si chiedeva, parlando della "Nakan", cosa
questa azienda ipotizza, pur restando nell'ambito che comunque ci
deve essere un appalto. La "Nakan" pone quasi tale ipotesi di poter
creare una sorta di concorrenza alle stesse produzioni a livello
cinese; questo a me lascia una certa perplessità, perché che uno mi
venga a dire che vuol fare la concorrenza alla Cina partendo da
Châtillon... magari si potesse fare! Farò di tutto però per
facilitare ... e devo dare atto al Presidente che ha già agito in
questo senso, io non c'ero, sono qui da poco... anche nei confronti
della "Nakan" c'è stata una disponibilità totale per creare i
presupposti e mettere in condizione di partecipare nelle migliori
opportunità all'acquisizione dello stabilimento. Nei loro progetti
sono previste due fasi, in cui indicavano il recupero di 150
dipendenti il primo anno e di circa 300 persone in una seconda
fase. Sono numeri però e i numeri si lasciano dire e sappiamo che,
quando le persone si presentano, cercano sempre di presentarsi con
la faccia più bella, ma io sono curioso di vedere, quando le
procedure saranno definite, in concretezza quello che c'è, perché
non ci dobbiamo dimenticare che dobbiamo dare delle certezze ai
lavoratori. Non possiamo più permetterci di dare delle informazioni
sbagliate, perché qui ci sono persone che devono programmare il
loro futuro, devono programmare quello che faranno non fra 6 mesi,
ma forse nei prossimi 20 anni, quindi ritengo doveroso da parte mia
dare delle risposte quando ho la certezza delle risposte che do,
altrimenti vi dico le cose che so, che è un fatto diverso.
Secondo me, stiamo procedendo in un percorso che mi farò cura di
seguire per tenervi informati, però c'è qualche altra buona
notizia. Vi è la possibilità di acquisire qualche commessa, perché
lo stabilimento è ai minimi termini e questo lo rende anche meno
appetibile; abbiamo del personale, che è la ricchezza di quello
stabilimento per la sua formazione e per il suo modo di lavorare,
che non deve essere disperso e sappiamo che, se le persone non
lavorano, perdono anche di professionalità. Ritengo allora che il
tentativo debba essere ancora, mentre si portano avanti queste
procedure, di continuare a lavorare. Secondo me c'è la possibilità
di acquisire qualche commessa e ritengo sia necessario perseguire
anche questa strada ed opererò in tal senso per cercare di portare
delle commesse che diano del lavoro a quello stabilimento. Certo
non saranno delle commesse strategiche, ma spero siano commesse
reali, non di fantasia e su questo vi informerò non appena con il
Dott. Cassinelli riusciremo ad impostare una linea di azione di
questo tipo.
Mi era stato chiesto quali fossero i reali crediti che erano in
gioco. Non ho alcun problema a darvi i numeri esatti. I crediti di
"Finaosta" ammontano a 3 milioni di euro, quelli di "Aosta Factor"
a 4.155.667,21 euro e quelli di "CVA" a 563.855 euro. Chiaramente
il pagamento dei suddetti crediti rientra in quelle famose
procedure che vi ho segnalato. Altra cosa importante: era già
fissato un incontro del Comitato di sorveglianza a Roma nella
giornata del 9 marzo, questo ve lo dico concludendo la mia risposta
per far capire che siamo realmente sulla questione, cioè la
questione è seguita. All'incontro di domani parteciperemo e
cercheremo di seguire la linea che vi ho enunciato. Sono a
disposizione per ulteriori chiarimenti.
Presidente - La parola al Consigliere Tibaldi.
Tibaldi (CdL) - Diciamo subito che l'esordio dell'Assessore La
Torre è apprezzabile sotto il profilo filosofico, è stato "condito"
di buone parole e pensiamo anche di buone intenzioni. Le risposte
sono state forse un po' più vaghe rispetto a dei quesiti che erano
puntuali e chiedevano delle affermazioni o smentite su fatti
recenti. Vede, Assessore, lei ci ha comunicato adesso dei dati
importanti alquanto preoccupanti, ovvero i debiti che questa
azienda ha riversato sul sistema regionale; oltre a tali dati, c'è
la preoccupazione diffusa e ancora più grave di 270 persone che
attendono di sapere quale sarà il futuro dello stabilimento, un
futuro che è invischiato in procedure che conosciamo. La nostra
interpellanza prende spunto da tale vischiosità di procedure, che
ha avuto alterne vicende in queste ultime settimane. Ricordo che il
Presidente Caveri, con una certa enfasi e con una punta di veleno,
ha subito additato delle responsabilità nei confronti del Ministero
delle attività produttive, chiedendo celerità, proprio lui...
quando a pochi chilometri di distanza da "Tecdis" giace il "Grand
Hôtel Billia", di cui parleremo dopo, dove la celerità regionale è
una nota dolente. A parte questo, il Presidente Caveri ha fatto
"vetrina", prima criticando quando gli operai protestavano
bloccando l'autostrada la situazione di stallo che c'era in
"Tecdis", poi ha incontrato in seconda fase i dirigenti e il
titolare di "Nakan", questo supposto soggetto giapponese, che
dovrebbe insediarsi al posto dell'azienda di Morezzi.
Come lei avrà notato, abbiamo posto alcune domande precise per
sapere quali prospettive di rilancio e di riassorbimento
occupazionale offre il candidato giapponese. È vero che c'è una
procedura che è in corso d'opera, che ha dei passaggi che sono
obbligatori e legalmente previsti, ma se il Presidente della
Regione e l'allora Assessore Ferraris hanno incontrato il titolare
di "Nakan", penso sia doveroso da parte sua, Assessore La Torre,
dire cosa è emerso da questo incontro. È vero che siamo in fase
ufficiosa, ma ci dica se le prospettive offerte da "Nakan" sono
allettanti, se i 270 dipendenti che lavoravano in Châtillon possono
aspettarsi un futuro dal rilancio previsto da questo imprenditore,
altrimenti non ha senso fare conferenze stampa per dire: "abbiamo
incontrato un imprenditore" e poi in quest'aula, che è il luogo del
confronto politico e delle soluzioni amministrative, non ci viene
detto niente. La prima domanda quindi rimane inevasa, perché non
sappiamo quali sono le prospettive di rilancio e di riassorbimento
occupazionale che offre il titolare di "Nakan". Ci risulta che vi
siano altri candidati potenzialmente interessati, peraltro il
Presidente Caveri ne fece cenno anche in una Conferenza di
Capigruppo; allora sarebbe dovere dell'Assessore che ha oggi la
guida di tale comparto di farci sapere chi sono e cosa propongono.
Anche su questa domanda è stato mancato l'obiettivo, non dico da
parte sua, Assessore, perché lei è all'esordio, ma la invitiamo a
soffermarsi su tali punti perché lei eredita una situazione
pregressa particolarmente difficile sulla quale noi continuiamo a
chiedere delle risposte. Se prima non ci sono state, non è
giustificato che continuino a non esserci.
Infine la procedura che fa capo al Ministero. Sappiamo anche noi
che domani ci sarà una riunione, poi il Ministero dovrà approvare
il programma del Commissario straordinario. Le chiediamo questa
cortesia, Assessore: se vuole veramente assumere con forza e
responsabilità il governo di tale situazione difficile, prima di
fare annunci come sono stati fatti un mese fa dal Presidente,
cercate veramente di darci delle risposte concrete, perché oggi a
due domande precise - che saremo costretti a riproporre - non
abbiamo avuto alcuna indicazione. Non sappiamo se "Nakan" è il
soggetto idoneo a gestire "Tecdis", non è venuto da parte vostra
neppure un commento, una valutazione. Lo avete incontrato, ma cosa
è emerso da questo incontro? Chiedo che anche da un punto di vista
procedurale interno del Consiglio ai quesiti venga dare risposta. È
apprezzabile quindi il suo intervento di dialogo e di cordialità e
non le rifiutiamo né l'uno, né l'altra, però che vi siano le
risposte alle domande poste durante l'interrogazione.
Presidente - La parola al Consigliere Bortot.
Bortot (Arc-VA) - Non ripeto le cose del collega Tibaldi, non me
la prendo più di tanto con il nuovo Assessore, mi sembra però che
complessivamente vi sia una sottovalutazione della crisi
strutturale e industriale che attraversa la nostra Regione e non
solo. Entro nel merito. Mi risulta che la "Nakan" abbia sollecitato
tempi brevi per potersi insediare nello stabilimento di Châtillon,
sono preoccupatissimo della parola "procedure", cioè qui c'è la
forma che passa avanti alla sostanza. Non voglio parlare di
"dossier" inviati nei posti sbagliati a Roma e la perdita di alcuni
mesi per una questione che è stata sottovalutata ma, dal punto di
vista procedurale, la mia esperienza mi insegna che, se c'è la
volontà politica, le procedure si abbreviano. D'accordissimo sulla
buona volontà del Dott. Cassinelli, ma qui siamo di fronte alla
crisi dello stabilimento, alla perdita di salario dei lavoratori,
al fatto che devono rischiare denunce per attirare la nostra
attenzione e del Governo, dovendosi mobilitare e manifestare su uno
svincolo autostradale, perché siamo a questo punto! La gravità
della situazione non è il fatto che gli operai fanno una
manifestazione sull'autostrada - ci siamo andati anche Ugo ed io -,
perché ci sono politiche industriali che devono essere sollecitate,
ma è il fatto che c'è una sottovalutazione del Governo regionale
della gravità e dei tempi che richiedono le aziende per
installarsi! Perché qui in tempo reale, con basse tecnologie, i
tempi sono fondamentali. È stata citata la Cina, ovviamente si
potrebbe dire che sarebbe importante, invece di esportare solo
capitale e andare ad investire all'estero, cominciare a darsi da
fare ed esportare diritti dei lavoratori nei Paesi dove ci si va ad
installare e quindi subire una concorrenza di un certo tipo.
È anche vero, qui entro nel merito, che c'è una crisi
strutturale del comparto industriale della nostra Regione e non
solo, che è del tutto sottovalutata, cioè fino a 20 anni fa si
recuperava competitività, mercati, con la svalutazione della lira e
l'abbassamento del costo del lavoro. Con l'euro non si può più
svalutare, quindi da anni si lavora sulla riduzione del costo del
lavoro, quindi la riduzione dei diritti dei lavoratori e
l'annullamento di un secolo e mezzo di lotte e di sacrifici di
diritti. Su questa strada non si va da nessuna parte! Allora
d'accordo la "Nakan", d'accordo approfondire, però il nostro gruppo
è disponibile con lei ad andare dappertutto dove è necessario per
far sì che le procedure siano accelerate. C'è la possibilità, non
mi si venga a dire il contrario, e questa è la prima cosa per il
fatto contingente. Vi è poi la crisi strutturale, allora la crisi
strutturale presuppone di mettere in campo energie,
professionalità, capacità che non ho sentito nominare né oggi, né
negli interventi precedenti. Se escludiamo la "Cogne", non c'è
un'azienda e lo dimostrano i dati che ci ha fornito di
indebitamento dell'azienda nei confronti di "CVA" e "Finaosta" che
non sia in crisi. Il problema allora non è trascinare delle
"agonie", ma strutturalmente occorre ragionare a lunga scadenza, e
mi spiego. Questo è "Il Sole 24ore" di oggi:
"
Apre un
parco tecnologico alle nostre porte"
, addirittura è nato
intorno al Monte Bianco e non so se noi come Regione ci siamo
dentro. Non mi vedo la Regione fare ricerca sul comparto
dell'informatica da sola, occorrono delle sinergie da mettere
assieme ad altre Regioni e ad altri imprenditori. La proposta è che
si "metta mano" o si crei un gruppo di lavoro, e se non basta, la
IV Commissione che interagisca anche a media e lunga scadenza, ma
che ci porti fuori dal continuare a fare gli accattoni sul mercato
degli industriali e dei padroni, per raccattare qualcuno che ci
venga a fare un po' di elemosina affinché si crei qualche posto di
lavoro! Sarebbe ora di dimostrare come potremmo essere a livello
istituzionale, a livello europeo e interregionale, e le capacità
che abbiamo a creare delle strutture che ci diano prospettive,
anche se queste richiedono tempi medio-lunghi.
