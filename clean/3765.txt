Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 15 del 13 gennaio 1981 - Resoconto
OGGETTO N. 15/81 - SUBCONCESSIONE DI AREA DI PROTEZIONE E DI
RISPETTO CIRCOSTANTE LA SORGENTE DI ACQUA MINERALE "LA VITTORIA"
SITA IN LOCALITÀ DOLONNE DEL COMUNE DI COURMAYEUR ALLA SOCIETÀ
"SORGENTI DEL MONTE BIANCO - TERME DI COURMAYEUR S.P.A.", CON SEDE
SOCIALE IN COURMAYEUR, FRAZIONE DOLONNE.
Presidente
- Do lettura dell'oggetto iscritto al punto 15
dell'ordine del giorno dell'adunanza:
IL CONSIGLIO
- richiamata la legge regionale 8 febbraio 1958, n.
1.
DELIBERA
1) di approvare, a titolo di ampliamento della zona accertata
in perpetuo con D.M. 3.10.1932 al rag. Ugo Lanza e più volte
trasferita, la subconcessione di una zona di protezione e di
rispetto circostante, la sorgente "La Vittoria" di cui alle
premesse e che verrà denominata "Youla" alla Società "Sorgenti
Monte Bianco - Terme di Courmayeur S.p.A.", con sede sociale in
Courmayeur, frazione Dolonne e legalmente rappresentata dal suo
Presidente, sig. Aldo Minelli, di Aosta, alle condizioni precisate
sul disciplinare di subconcessione più sotto riportato;
2) di approvare l'emanazione, da parte del Presidente della
Giunta regionale, del decreto di subconcessione dell'area
richiesta, come più sopra specificato;
3) di ordinare il versamento del canone annuale e della tassa
di concessione governativa secondo quanto previsto nel disciplinare
di subconcessione;
4) di introitare la somma dovuta alla Regione dalla Società
subconcessionaria nella misura di £. 228.000 (duecentoventottomila)
annuali anticipate al Capitolo 08800 della parte ENTRATA del
bilancio di previsione della Regione per l'anno 1980 ed ai
corrispondenti istituendi capitoli di entrata dei bilanci dei
successivi esercizi finanziari ("Provento delle concessioni e
subconcessioni di acque pubbliche").
Presidente
- Relatore è l'Assessore ai Lavori Pubblici
Borbey, il quale ha facoltà di illustrare la relazione.
Borbey
(DC)
- Pensiamo di deliberare e di
approvare l'ampliamento di una zona che era già stata accordata con
Decreto Ministeriale del '32, e quindi di ampliare la zona di
protezione e di rispetto circostante la sorgente "La Vittoria". C'è
già il parere favorevole da parte dell'Assessorato dell'Agricoltura
e Foreste, tramite il Dipartimento della Forestale, e anche da
parte dell'Assessorato al Turismo, per quanto concerne le Antichità
e Belle Arti.
Quindi si tratta di un'estensione della zona vincolata, per la
protezione di questa sorgente.
Presidente
- È aperta la discussione. Ha chiesto di
parlare il Consigliere Nebbia, ne ha facoltà.
Nebbia (PSI)
- Nell'esprimere parere favorevole circa
questo provvedimento, volevo chiedere se, a proposito di sorgenti
di acque minerali di vario tipo, che abbondano nel Comune di
Courmayeur e nel Comune di Pré-Saint-Didier, ci sono o si prevedono
delle iniziative di utilizzazione.
Queste sorgenti hanno rappresentato l'inizio dell'attività
turistica in queste zone, e sono state poi col tempo lentamente
abbandonate: oggi alcune sono ridotte a ruderi, altre sono quasi
introvabili; per cui sarebbe opportuno, proprio con riferimento al
discorso che si era fatto in precedenza riguardo alle possibilità
alternative per il turismo, un rilancio e un recupero di queste
attività termali.
Volevo chiedere se ci sono delle proposte o delle
prospettive.
Presidente
- Prima di dare la parola al Presidente della
Giunta, vi sono altri che intendono intervenire o chiedere
chiarimenti?
La parola al Presidente della Giunta Andrione.
Andrione (UV)
- Tre anni or sono avevamo ordinato uno
studio alla Società delle Terme di Porretta per avere specifiche
indicazioni sulla fattibilità di certe operazioni termali. Domenica
scorsa sono andato a Bologna ed ho parlato con i responsabili di
detta Società. Entro breve termine dovrebbe essere presentato il
succo di questo studio, che verrà portato in Consiglio.
Presidente
- Vi sono altri che chiedono la parola? Ci
sono dichiarazioni di voto?
Metto in approvazione l'oggetto n. 16, concernente l'area di
protezione "La Victoire" a Courmayeur.
Esito della votazione.
Presenti, votanti e favorevoli: 31
Il Consiglio approva all'unanimità.
Presidente
- Colleghi Consiglieri, alcuni di voi hanno
fatto presente che c'è la possibilità di fare ancora, questa sera,
non essendo ancora le 19, l'oggetto 16/bis, che è un'altra
votazione e forse ci porterà via un po' di tempo, in modo da
rinviare a domani mattina gli altri cinque oggetti all'o.d.g..
Il Consiglio ha obiezioni in proposito? Non vi sono
obiezioni.
