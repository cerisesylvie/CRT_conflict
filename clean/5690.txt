Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 113 del 26 ottobre 1983 - Resoconto
OGGETTO N. 113/VIII - MOTIVAZIONI DELLA CHIUSURA DELLE SEDI
AMBULATORIALI CITTADINE DI VIALE EUROPA E DI VIA VUILLERMINAZ.
(Interpellanza).
PRESIDENTE:
Do lettura dell'interpellanza presentata dai
Consiglieri Bajocco, Mafrica e Millet:
INTERPELLANZA
CONSTATATO che le sedi ambulatoriali cittadine di Viale
Europa e di via Vuillerminaz, nelle quali quotidianamente veniva
svolto un servizio di grande utilità per gli abitanti del quartiere
Europa e del quartiere Cogne, risultano chiuse da circa due
mesi;
VERIFICATO che anche la riapertura di tali sedi, annunciata
per il 15 settembre, non è avvenuta;
i sottoscritti Consiglieri regionali
INTERPELLANO
l'Assessore alla Sanità e Assistenza Sociale per
conoscere:
1)
i motivi che hanno portato alla chiusura di tali
sedi ambulatoriali;
2)
le ragioni che ne hanno impedito la
riapertura;
3)
la data in cui saranno riattivati servizi di grande
importanza per la popolazione aostana.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Siamo in argomento di sanità,
l'Assessore Marcoz ha appena risposto a due interpellanze, guarda
caso ne ha una terza. Il concetto di questa interpellanza è un po'
questo: noi non pensiamo che l'Amministrazione regionale, i Comuni,
le Comunità Montane costruiscano delle strutture spendendo
centinaia di milioni per poi non poterle utilizzare per dare alla
popolazione quei servizi che sono necessari. In questo periodo in
cui il Governo nazionale colpisce le categorie più povere tagliando
le spese sanitarie e le pensioni, non vorrei che anche
l'Amministrazione regionale si indirizzasse su questa strada
chiudendo gli ambulatori della nostra città e della Valle, non
dando certi servizi a quella parte della popolazione che ne ha più
bisogno.
Mi riferisco alla chiusura dell'ambulatorio di via Vuillerminaz
e di Viale Europa; sono due ambulatori che sono necessari ed
importanti per i lavoratori della città di Aosta, come sono
importantissimi gli altri ambulatori della nostra Regione. Se
andiamo in via Vuillerminaz, ogni giorno ci sono decine di persone
anziane che si fanno misurare la pressione o vanno a farsi fare le
iniezioni. Non chiedono delle cose grandissime, chiedono queste
piccole cose che sono importanti per loro perché è una categoria di
vecchi, è una categoria che percepisce ancora pensioni di 270-280
mila lire al mese e per misurarsi la pressione del sangue o per
farsi una puntura nelle farmacie comunali vengono a spendere
1000-1500 lire, mentre in quelle private spendono fino a 2500
lire.
Con la nostra interpellanza vogliamo chiedere all'Assessore di
riaprire questi ambulatori percui non si richiede un gran numero di
personale, è sufficiente una infermiera per fare le due ore e mezza
in un ambulatorio e le altre due ore nell'altro ambulatorio nella
mattinata, come avveniva prima della chiusura.
Penso che l'Assessore abbia ricevuto anche una petizione, che
non è una petizione pilotata, ma che è nata dalla base, da questa
gente che ha bisogno. L'altro giorno un gruppo di signore anziane
mi ha fermato per strada (perché abito vicino a quella zona), e mi
ha parlato del problema. Abbiamo fatto questa petizione, l'abbiamo
mandata all'Assessore Marcoz, al Presidente dell'U.S.L., al
Consiglio di Circoscrizione perché crediamo che anche questo
istituto serva, l'abbiamo mandata al Sindaco della città di Aosta e
ci auguriamo che queste autorità qualcosa faciciano. Sulla porta
degli ambulatori c'era un biglietto, in cui si diceva che sarebbero
stati riaperti il 16 settembre: siamo alla fine di ottobre ma sono
ancora chiusi, e per questa gente, anche per la stagione nella
quale stiamo entrando, c'è maggiore necessità di queste cure.
L'invito che rivolgo all'Assessore è di cercare di dare questo
servizio alle persone che ne hanno bisogno; se ha difficoltà, lo
dico spassionatamente, suggerirei (non so se si possa) di pagare
queste infermiere a fattura per le tre-quattro ore che fanno ogni
giorno.
PRESIDENTE:
Ha chiesto di parlare l'Assessore alla Sanità
e Assistenza Sociale Marcoz, ne ha facoltà.
MARCOZ - (U.V.):
Per rispondere all'interpellanza del
Consigliere Bajocco, è doveroso fare almeno alcune premesse, in
quanto la gestione e l'organizzazione dei servizi sanitari è di
competenza dell'U.S.L.. La Regione ha solo il compito legislativo,
di indirizzo e di coordinamento. Con questo non è che non voglia
rispondere all'interpellanza, ma mi rifaccio a vecchi Consigli,
dove il Consigliere Mafrica con la sua interpellanza del 29.10.1982
si lamentava dell'ingerenza della Regione nei confronti
dell'U.S.L.. Questo devo precisarlo in quanto ognuno ha le sue
competenze, ognuno ha i suoi doveri.
Poi, non c'è stata la chiusura totale dell'ambulatorio di Viale
Europa e di via Vuillerminaz (ed aggiungo anche quello del
quartiere Dora e di via Festaz): sono quattro gli ambulatori che
attualmente hanno interrotto le loro prestazioni dal giugno-luglio
ad oggi, per quanto riguarda la terapia iniettoria e la pressione
arteriosa. E' vero, mi è arrivato il ricorso del quartiere Cogne,
in cui si chiedono certe prestazioni; a questo proposito, nel mese
di luglio, quando ho fatto i primi sopralluoghi per addentrarmi in
questa materia un po' difficile, ho chiamato il Presidente
dell'U.S.L. per sapere perché questo tipo di prestazione non veniva
più eseguita in questi ambulatori e cosa intendeva fare. Mi è stato
riferito che l'interruzione del servizio è solo dovuta alla carenza
di personale infermieristico. Avevo proposto allora al Presidente,
visto che l'U.S.L. ha possibilità di dare degli incarichi
professionali in regimi di convenzione e visto che non c'era
personale sufficiente per questo tipo di lavoro di esaminare questa
possibilità; mi è stato promesso dal Presidente che entro il 31
ottobre l'U.S.L. avrebbe fatto una convenzione con infermiere già
diplomate e attualmente disoccupate per ovviare a questo giusto
reclamo dei nostri cittadini.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Prendo atto delle ultime parole che
ha detto l'Assessore e sono quasi soddisfatto. Non lo sono però
della prima parte: è vero che la Regione deve dare gli indirizzi
affinché i vari servizi funzionino ma se avete nominato un
Presidente all'U.S.L. che non è all'altezza di far funzionare
questi servizi, la Regione deve sostituirlo con qualcun altro che
sia in grado di svolgere questo compito. Mi auguro che il
Presidente dell'U.S.L. veda di fare più presto possibile questa
convenzione, di incaricare queste infermiere affinché questi
ambulatori vengano aperti nel giro di pochi giorni.
