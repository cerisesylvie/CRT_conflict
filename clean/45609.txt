Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2277 del 5 aprile 2023 - Resoconto
OGGETTO N. 2277/XVI - Interpellanza: "Intendimenti in merito
alle linee di indirizzo all'Azienda USL della Valle d'Aosta per
l'individuazione delle strutture complesse, semplici e semplici a
valenza dipartimentale nell'atto aziendale".
Marguerettaz (Presidente) -
Punto 53 all'ordine del
giorno. Per la presentazione, la parola al collega Restano.
Restano (GM) -
Colleghi e Assessore, direi che
l'obiettivo comune, da quello che sento, è sicuramente il
miglioramento della sanità valdostana, questo è un comune sentire.
Certo che, come detto da lei, richiede tantissime risorse, il
collega Baccega ha detto: "bisognerà stabilire delle priorità e
fare poi in seguito delle scelte", ma, permettetemi, bisogna avere
delle idee. E chi porta sul tavolo le idee? Qual è lo strumento per
presentare queste idee? È sicuramente il piano socio-sanitario ma a
un livello più pratico è l'atto aziendale. È proprio di questo che
tratterò nel mio breve intervento, perché l'atto aziendale alcuni
di noi probabilmente sono abituati a vederlo tradotto in questo
schema: è quello che riassume le aree in cui è formata e
strutturata l'Azienda USL, i Dipartimenti, le strutture complesse,
le strutture semplici e le strutture semplici a livello
dipartimentale. Con questo schema vengono tradotte e portate a
terra delle indicazioni fornite dalla politica, nel nostro caso da
una delibera regionale, che di recente è stata votata dalla Giunta
regionale precedente alla vostra. L'atto aziendale è sicuramente
l'atto più importante a livello strategico che fa capo al Direttore
generale aziendale, è uno strumento che definisce l'assetto
organizzativo e gestionale dell'Azienda e definisce il modello che
l'Azienda vuole realizzare rispetto ai criteri di efficienza,
efficacia e miglioramento continuo dei servizi offerti in sanità.
L'Azienda USL è un ente strumentale pubblico al servizio ovviamente
della Regione e dell'Assessorato della sanità, alla quale competono
delle scelte organizzative.
Le scelte politiche, quindi le scelte di indirizzo, devono
essere prodotte e presentate dal Governo regionale, quindi l'USL
gode di una sua autonomia ma non di autonomia politica. E come
vengono portati avanti questi atti di indirizzo? Sicuramente con le
leggi, noi abbiamo approvato recentemente una legge di modifica
della legge 5/2000, che prevede la possibilità di aumentare le
strutture semplici e le strutture complesse, abbiamo approvato
degli atti politici, il Governo ha presentato un suo programma, è
stato approvato un documento economico di finanza regionale, una
delibera regionale che ho poc'anzi citato, però vi sono anche delle
linee guida che vengono utilizzate come strumento operativo per
dare le indicazioni all'Azienda. In dottrina queste linee guida
vengono elencate a tre livelli differenti, ci sono delle linee
guida che incidono in modo molto diretto sugli atti aziendali,
altre che invece lasciano ampio margine di operatività all'Azienda
e altre ancora che costringono l'Azienda a determinate scelte,
quindi lasciano meno spazio operativo all'Azienda sanitaria. Noi
dobbiamo chiederci quale tipo di indirizzo vogliamo dare.
La delibera da me citata poco fa che ha come titolo:
"Disposizioni all'Azienda USL della Valle d'Aosta per
l'individuazione delle strutture complesse semplici e semplici a
valenza dipartimentale da inserire nell'atto aziendale", che noi
riteniamo sia un primo atto di indirizzo, però non vengono indicate
le linee guida. Allora con quest'intervento chiedo all'Assessore di
fornirci una risposta circa il suo pensiero in merito alla legge
regionale 5, così come è stata modificata dalla legge 1/2023, se la
ritiene sempre attuale o se bisogna apportare delle modifiche; se
si conferma quanto approvato con la delibera che lui stesso ha
votato, la 157 del 20 febbraio 2023, ma soprattutto se in merito
alla futura redazione dell'atto aziendale siano impartite ulteriori
linee di indirizzo all'USL della Valle d'Aosta o se si abbia
intenzione di provvedere in tal senso. Perché dico questo? Perché
nella delibera non trovo riscontro a quanto indicato nel programma,
a quanto indicato nel DEFR e posso fare un esempio prima di
lasciare spazio all'Assessore: è chiaramente scritto che si
lavorerà per incrementare la natività, non c'è alcuna indicazione
in tal senso. Ovviamente, così come non competono all'Azienda le
scelte di ordine politico, e quindi di indirizzo, non competono
alla Regione le scelte organizzative, quindi non si può scendere a
un livello di dettaglio minuzioso, però è importante dare delle
indicazioni circa gli indirizzi ben precisi a livello politico. Se
si vuole privilegiare la prevenzione, si deve trovare un riscontro
nelle linee guida. Questa è la domanda principale che rivolgo
all'Assessore: quali sono i suoi intendimenti e soprattutto se
intende rivolgersi alla Commissione prima eventualmente di emanare
ulteriori linee di indirizzo.
Presidente -
Per la risposta, la parola all'assessore
Marzi.
Marzi (SA)
Le disposizioni adottate poco più di due mesi
fa con la legge regionale 1/2023 in materia di atto costitutivo
dell'Azienda USL sono attuali e necessarie e consentono all'Azienda
stessa di poter revisionare e meglio qualificare la propria
organizzazione. La norma, in particolare, ha introdotto la
possibilità di adattare le disposizioni in materia alle peculiarità
organizzative del nostro servizio sanitario regionale rispetto a
quanto previsto a livello di normativa nazionale, cioè il d.lgs
502/1992. La delibera 157/2023 detta le disposizioni applicative
della legge definendo i criteri e le modalità per l'individuazione
delle strutture complesse, semplici e semplici dipartimentali,
fornendo quindi all'azienda le indicazioni necessarie ad avviare il
percorso che porterà all'adozione del nuovo atto aziendale, come,
tra l'altro, da lei richiamato nella presentazione
dell'iniziativa.
Il nuovo atto aziendale sarà definito nel rispetto della norma
istituita della ASR, che prevede che l'organizzazione delle USL e
il loro funzionamento siano disciplinati con atto aziendale di
diritto privato nel rispetto di principi e criteri previsti dalle
disposizioni regionali, sempre come da lei richiamato.
Con la predetta delibera la Regione ha concluso la fase
normativa e di programmazione di competenza regionale, l'azienda
avvierà le interlocuzioni interne previste dalla normativa
nazionale e regionale - collegio di direzione, consiglio dei
sanitari, organizzazioni sindacali -oltre a una serie di
interlocuzioni aziendali in una logica di partecipazione la più
ampia possibile finalizzate a giungere a una sintesi finale
rispetto alle diverse aspettative.
In parallelo è opportuno che l'atto aziendale sia trasmesso per
la sua illustrazione alla V Commissione prima che la Giunta
regionale giunga all'approvazione dell'atto con propria
deliberazione e in tal senso ci siamo già espressi con l'azienda.
Sempre in tal senso, stiamo valutando che l'USL si renda
disponibile a una preventiva audizione in V Commissione al fine di
acquisire le aspettative dei rappresentanti del Consiglio
regionale. Questo consentirebbe di recepire eventuali osservazioni
per la successiva seduta di Commissione di illustrazione,
disponendo in questo modo di un testo già ben definito e condiviso
con gli altri interlocutori istituzionali.
Il nuovo modello organizzativo dell'Azienda USL sarà quindi a
breve disegnato sulla base delle disposizioni adottate a livello
regionale e delle valutazioni che saranno svolte a livello
aziendale, anche mediante gli opportuni confronti e coinvolgimenti.
Tale azione risulta di particolare importanza anche per la
promozione in termini di attrattività del servizio sanitario
regionale fuori dai confini regionali, in considerazione della
sempre maggiore carenza di personale e dirigente medico su tutto il
territorio nazionale e delle limitazioni, sempre in termini di
attrattività, per gli specialisti ospedalieri a prestare la loro
attività in Valle d'Aosta. Infatti le nostre ristrette dimensioni
territoriali determinano un bacino d'utenza esiguo: la
particolarità del nostro contesto geografico e demografico in tal
senso ci limita e la presenza di un unico Ospedale che eroga le
prestazioni in tutte le specialità sono oggettive condizioni su cui
recuperare in quanto non sempre risultano attraenti dal punto di
vista degli interessi scientifici e professionali. Questo lo
aggiungo a margine di tutto: naturalmente tutto ciò - e sono
assolutamente sicuro che venga incontro anche alle giuste
sollecitazioni da lei fatte con quest'iniziativa - non deve
precludere, per quanto possibile, che il tempo per arrivare alla
definizione dell'atto aziendale sia il migliore e il minore
possibile.
Presidente -
Per la replica, la parola al collega
Restano.
Restano (GM) -
Grazie per la risposta, Assessore, sono
soddisfatto dalla sua risposta, soprattutto dalla disponibilità, se
ho capito bene, e riassumo, a presentarsi in Commissione da parte
della Direzione strategica per essere sensibilizzati sui nostri
indirizzi e successivamente, previa presentazione alla Commissione
della bozza di testo, una sua illustrazione, quindi due passaggi in
Commissione da parte dell'Azienda sanitaria, e di questo la
ringrazio.
Un'altra parte però della mia sollecitazione riguardava
l'indirizzo politico che spetta al Governo regionale. Ora,
apprezzando tutto quanto da lei fatto, sarebbe forse il caso che
valutasse un confronto con la Commissione, anche informale, per
recepire le indicazioni e le sensibilità di ognuno di noi e per
poterle poi, se lo ritiene opportuno, attraverso quelle linee guida
che ho richiamato, che mancano attualmente, perché non possiamo
ritenere che la delibera di Giunta regionale siano le linee guida
che ho citato, la delibera di Giunta regionale all'oggetto recita
con precisione l'obiettivo e le linee guida non si possono limitare
alle indicazioni delle strutture semplici, complesse e
dipartimentali. Se lo riterrà opportuno, quindi potremmo utilizzare
un pochino di tempo per dare queste indicazioni ed eventualmente
limitare quello che sarà poi il confronto successivo. Direi che
sarebbe un investimento a titolo di prevenzione se vogliamo parlare
in termini sanitari.
