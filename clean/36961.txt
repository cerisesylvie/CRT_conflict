Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Associazionismo - volontariato



Oggetto del Consiglio n. 846 del 5 novembre 2014 - Resoconto
OGGETTO N. 846/XIV - Interpellanza: "Coordinamento da parte
dell'Azienda USL delle attività di soccorso in capo alla
Federazione regionale delle Organizzazioni di Volontariato del
Soccorso della Valle d'Aosta".
Presidente -
Punto 19 all'ordine del giorno. La parola al
collega Guichardaz.
Guichardaz (PD-SIN.VDA)
- Grazie, Presidente.
Dalle reazioni di questi ultimi giorni, pare proprio che questa
interpellanza abbia toccato qualche nervo scoperto. Sono
intervenuti ancora prima che il dibattito avesse avuto luogo nella
sede deputata, cioè questo Consiglio regionale, niente popò di meno
che il Presidente nazionale dell'ANPAS, che è l'acronimo di
Associazione Nazionale Pubbliche Assistenze, e il responsabile
nazionale protezione civile sempre dell'ANPAS. Entrambi si sono
sfogati sul loro profilo Facebook, dicendo sostanzialmente che il
collega Donzel ed io non conosciamo la storia di Federazione dei
volontari del supporto - vi spiego poi che cos'è - di questi ultimi
vent'anni e che quindi avremmo bisogno di un corso di recupero.
Poi, come se non bastasse, pure il forum del terzo settore della
Valle d'Aosta è intervenuto, sempre su Facebook, perché oramai
quello è il veicolo principe, paventando un attacco senza
precedenti addirittura all'autonomia del volontariato. Insomma, una
semplice interpellanza di un gruppetto di opposizione, che saremmo
noi, ha scatenato una serie di reazioni, francamente inaspettate,
fatemi dire, anche eccessive, visti i toni di certi commenti al
limite dell'insulto personale. Ora, di cosa parla questa terribile
interpellanza, che tanto ha fatto infuriare i vertici di ANPAS e il
forum del terzo settore?
Forse è meglio che cerchi di inquadrare brevemente il contesto
prima di riparlare del contenuto dell'iniziativa. In Valle d'Aosta
il sistema del soccorso viene garantito dagli operatori del 118,
che sono i dipendenti dell'USL, in parte con una convenzione con la
Croce Rossa Italiana e da una fitta rete di organizzazioni dei
volontari del soccorso, che d'ora in avanti chiamerò ODV, per
brevità, anch'esse convenzionate con l'USL. Queste organizzazioni
sono diffuse in modo capillare sul territorio, hanno una loro
dotazione di materiale, automezzi e strutture e funzionano, devo
dire, molto bene, perché vi sono delle persone che dedicano, in
modo del tutto gratuito, il loro tempo per i turni di soccorso, per
i trasporti dei disabili, dei malati e degli anziani, per tutte le
altre attività proprie di questa organizzazione di volontariato,
formazione, informazione e altri eventi. Personalmente, sono sempre
stato convinto, e ancora di più lo sono ora, che le risorse
pubbliche cominciano a scarseggiare, che il volontariato sia una
componente fondamentale del sistema del soccorso valdostano. Una
risorsa importantissima di cui non è assolutamente pensabile poter
fare a meno. Questa cosa la voglio dire con molta chiarezza anche a
nome del collega Donzel, perché qualcuno pare abbia interesse a
confondere le acque cercando di fare tutto un pastone così da poter
dire che Donzel e Guichardaz ce l'hanno con i volontari del
soccorso. Qui, nessuno ce l'ha con i volontari del soccorso, vorrei
che fosse ben chiaro. Qui, nessuno mette in discussione le
organizzazioni del volontariato e il loro ruolo meritorio. Qui si
parla di un altro organismo, che è la Federazione regionale delle
organizzazioni del volontariato del soccorso della Valle d'Aosta,
che per brevità chiamerò Federazione, tanto per non dover sempre
ripetere, che è un'entità a se stante, che ha come compito
principale di coordinare le attività delle associazioni federate
del volontariato del soccorso valdostano.
Ci sono 18, mi sembra, organizzazioni sparse sul territorio e
questa Federazione che ha il compito di coordinarle. Per la
cronaca, non tutte le organizzazioni del volontariato del
territorio sono federate, tra le altre cose. Mentre gli operatori
delle varie organizzazioni di volontariato operano a titolo del
tutto gratuito, i volontari e i presidenti non percepiscono un
soldo per l'attività che fanno. La Federazione ha un suo organico,
parliamo di cinque dipendenti: tre amministrativi, un impiegato
tecnico e un coordinatore che costa da solo questo organico 170.000
euro l'anno, in più ha una sede che costa, secondo gli ultimi dati
disponibili, poi mi dicono che c'è stata una
spending
review
, che la ridurrà, 50.000 euro l'anno di affitto, che vuol
dire 4167 euro al mese di affitto per la sede della Federazione. E
chi paga questi costi di funzionamento? Non li paga la Federazione,
ma li paga l'USL con delle risorse proprie pubbliche che vengono
stanziate, mi pare, con una cadenza bimestrale.
Le organizzazioni del volontariato sparse sul territorio
valdostano, è vero, incidono sulle finanze pubbliche per il costo
delle dotazioni e delle spese vive, ma forniscono un
importantissimo servizio a titolo volontaristico, cosa che le rende
alleate preziose del sistema pubblico permettendo di fatto la sua
sostenibilità. Perché? Perché fanno un servizio che altrimenti
dovrebbe essere dato dal pubblico, scontando il costo del lavoro
che come è noto nel sistema pubblico è la componete di costo
maggioritaria. La Federazione, pur risultando formalmente
un'organizzazione di volontariato, come le organizzazioni
territoriali, tanto che percepisce il 5 per mille, di fatto si
comporta come un'entità, non saprei bene come definirla, che fa un
servizio che ha dei costi per lo più a carico del pubblico. Il
personale, come ho detto, è dipendente della Federazione, ma è a
carico dell'USL, ricordo 170.000 euro, l'affitto della sede è
anch'essa a carico dell'USL e ogni spesa di funzionamento compresa
le utenze telefoniche, la reperibilità del coordinatore, perché da
quest'anno il coordinatore è reperibile h 24 per 365 giorni l'anno,
a un euro l'ora. Spesa, questa, interamente sostenuta dall'USL,
cioè da noi. É bene precisare, questi dati sono interessanti, che
la spesa per il personale della Federazione e questo lo leggo dalle
delibere, poi magari mi è scappato qualcosa, è passato dai 17.000
euro del 2007 ai 25.000 euro del 2008; il coordinatore percepiva
6.000 euro nel 2008, 35.000 euro nel 2009, di cui 15.000 per il
personale del coordinamento, fino ai 117.000 euro del 2010.
Passiamo, quindi, dai 35.000 ai 117, con un intermezzo di 100.000
euro, ma non sono riuscito a trovare l'origine, ai 144.000 del
2012, fino agli attuali 170.000. Il coordinatore, mi dicono che
percepisca qualcosa come oltre 40.000 euro, più la famosa
reperibilità di un euro all'ora per il tempo in cui non lavora.
Quindi le 40 ore, diciamo, sono scontate e per tutto il resto il
coordinatore è sempre reperibile. Non voglio qui dire se sia
opportuno o meno che un'organizzazione di volontariato che eroga un
servizio pubblico spenda quasi un terzo del finanziamento per
pagarsi la sede e gli stipendi del personale. Tenete conto che ogni
anno vengono stanziati, per tutto il sistema del soccorso
volontario, circa 800.000 euro. Soldi che, oltre a pagare i costi
di Federazione, servono per il gasolio, gli pneumatici, le spese
vive delle organizzazioni di volontariato, le divise, la
formazione, le assicurazioni, i pasti. Questi 800.000 euro sono il
costo del sistema complessivo delle ODV, di cui 220, più o meno,
sono costi della Federazione.
Non voglio essere io a dire come deve spendere i soldi
un'organizzazione di volontariato, ma siccome Federazione è
praticamente a carico del pubblico, per quanto riguarda le spese di
funzionamento della sua struttura amministrativa e contabile e per
i costi di affitto della sua sede di Saint-Christophe, credo che un
ragionamento sulla congruità delle suddette spese vada fatto, così
come per altro è stato fatto per tante altre realtà pubbliche e
para-pubbliche, senza offendere nessuno, spero. Vorrei aggiungere
ancora un elemento di riflessione, che potrebbe essere utile al
dibattito e cioè che nell'ottica proprio di razionalizzare le
risorse, l'USL ha deciso di sospendere per due anni la
corresponsione delle quote di ammortamento degli automezzi di
proprietà delle singole ODV associate. E ribadisco associate, visto
che a quelle che per scelta o per altri motivi, non sono associate
a Federazione, è negato del tutto qualsiasi rimborso, così come la
possibilità di convenzionarsi con l'USL.
Per avere, cioè, i rimborsi devi essere obbligatoriamente
infilato dentro Federazione. Poi qualcuno, magari, ci spiegherà il
motivo per cui Federazione si occupa e fa gli interessi solo ed
esclusivamente delle sue associate e come mai non possa, invece,
assessore glielo chiedo a lei, occuparsi di tutte le organizzazioni
di volontariato valdostano, comprese quelle che per scelta non si
federano, visto che Federazione è pagata ed è sostenuta con soldi
pubblici. Allora, perché dobbiamo sostenere un'associazione che fa
gli interessi solo ed esclusivamente delle sue associate? L'USL,
dicevo, ha deciso di bloccare per due anni le quote di ammortamento
degli automezzi di proprietà delle singole organizzazioni di
volontariato federate. Parliamo di una media, dai 150 ai 200,
alcuni anni è arrivata a 240.000 euro all'anno. Ciò significa che
le organizzazioni di volontariato territoriale non usufruiscono per
gli anni 2013 e 2014 del rimborso dei costi già impiegati e già
impegnati per l'acquisto delle loro ambulanze. Tenete conto che
quella cifra corrisponde indicativamente alle spese di personale e
alle spese di affitto sede della Federazione. Per chiudere, quindi,
l'USL in un'ottica di contenimento dei costi, non paga le quote di
ammortamento degli automezzi acquistati dalle singole
organizzazioni di volontariato per permettere a una struttura, che
si occupa tra l'altro solo dei suoi associati, di continuare a dare
170.000 di stipendi e di pagare 50.000 di affitto sede. Grazie.
Presidente
- Grazie collega. Per la risposta la parola
all'Assessore Fosson.
Fosson (UV)
- Grazie.
Provo a fare un ragionamento sereno, partendo dal presupposto
che ha fatto anche il proponente, nel senso che il grande mondo del
volontariato valdostano è una ricchezza per tutti.
In un'attività di volontariato come questa, che è molto
faticosa, molto impegnativa, ci sono delle priorità. Non è una
assistenza di quando si ha il tempo libero, ma è un'assistenza
specializzata con corsi, fatta con turni di reperibilità in orario
festivo, e forse il primo punto da cui partire, è quello dei 750
volontari che lavorano e aiutano l'emergenza territoriale e che
sicuramente danno un grande apporto anche dal punto di vista
economico e non solo educativo. Se dovessimo pagare questo servizio
con dipendenti, chiaramente il costo sarebbe molto, molto
maggiore.
La storia della Federazione regionale dell'organizzazione del
volontariato inizia nel 1992, a seguito del nascere di altre
organizzazioni, la prima è stata quella del Marmore di Châtillon
nell'80, è nata tra queste associazioni che avevano comunque una
convenzione singola tra di loro con l'USL, e con l'idea di mettersi
insieme per organizzare il proprio servizio, migliorare la qualità
con una sinergia. Ora, le associazioni all'inizio erano 12, adesso
sono 17 e i volontari sono 750, che hanno una loro - l'altro giorno
abbiamo parlato di pompieri volontari - una loro organizzazione,
eleggono un Consiglio direttivo. L'assemblea ogni tre anni elegge
un Consiglio direttivo e l'assemblea elegge il Presidente che in
questo momento, mi permetto di dire, è il dottor Ferrero,
anestesista. Sicuramente molto qualificato, perché si può definirlo
come il padre del 118 in Valle d'Aosta. C'è un'unica convenzione,
quindi, con un'unica assicurazione. La normativa del settore è una
normativa molto precisa che parte dal decreto del Presidente della
Repubblica del '92, in materia di emergenza sanitaria, che prevede
il ruolo del volontariato fino a varie leggi, la legge 328, la
legge quadro sulle assistenze, i commi 4 e 5, i quali prevedono di
norma, il principio generale che gli enti e le regioni, nell'ambito
delle rispettive competenze, riconoscano e agevolino il ruolo delle
organizzazioni di volontariato.
Le delibere regionali hanno, poi, precisato vari fattori come
quella del 16/10 del 2009, con la quale sono state approvate
disposizioni in merito all'esercizio di attività del trasporto
infermi e feriti in ambulanza e sono stati individuati i requisiti
del personale. È tutta un'attività legislativa, quindi, che prevede
l'inserimento delle organizzazioni di volontariato all'interno di
un sistema dell'emergenza valdostana. Ricordo che questo grande
patrimonio, come dicevo, è costituito anche dalla formazione con i
corsi per diventare volontario del soccorso: bisogna fare 232 ore
complessive di cui 87 teoriche e 145 pratiche. L'attività è
stupefacente, perché nel 2013 sono stati 13.000 i servizi per un
totale di 47.745 ore di lavoro. L'ANPAS che ha citato, è una
associazione nazionale delle pubbliche assistenze, a cui le singole
associazioni possono o no aderire, infatti sono 11 su 17.
Rispondo alle sue domande in modo pacato, ma dando, forse, degli
elementi per poter avere un quadro più preciso. Il canone di
affitto, che non è affitto, come è stato giustamente detto, è un
rimborso per una locazione della sede. Devo dire che prima - chi ha
lavorato in ospedale lo sa - i volontari avevano una piccola sede,
un piccolo stanzino all'entrata dell'ospedale, in cui era veramente
difficile svolgere un'attività. Adesso hanno una sede a
Saint-Christophe di cui noi diamo un rimborso per una locazione per
23.000 euro, dopo la
spending review
non è certo una sede
molto ampia, ha un grosso parcheggio davanti dove possono
parcheggiare le ambulanze e questo mi sembra che non sia stato
citato, ma all'interno di questa sede viene ospitato l'ufficio USL
trasporti secondari, e il rimborso dell'affitto è anche dovuto al
fatto che l'USL ha un suo ufficio, a tutti gli effetti e questo
comunque è un segno di integrazione anche tra il pubblico e quello
che i volontari fanno nel privato.
Le domande sul personale: intanto i 750 volontari non sono
pagati e ultimamente non hanno neppure delle prospettive di
carriera, perché non viene riconosciuto nell'ambito della figura
dell'autista soccorritore che è un titolo particolare. Hanno dei
corsi alle spalle, come dicevo, molto complessi e per di più
svolgono anche degli aggiornamenti permanenti. La direzione della
Federazione composta da sette membri ha deciso, alcuni anni fa, per
necessità di una responsabilità di coordinamento, di nominare un
coordinatore. Ha fatto anche un bando, e in seguito ad esso è stato
incaricato quello che in questo momento fa il coordinatore che,
posso dire, lavora a tempo pieno per la Federazione e soprattutto
ha la responsabilità sui dispositivi tecnici e sui mezzi della
Federazione e ci sono anche tre impiegati amministrativi e un
operaio magazziniere che lavora a metà tempo.
Mi permetto di dire che i 170.000 euro sono il 21 per cento del
costo della convenzione, che è scesa a 800.000 rispetto ai tre anni
precedenti in cui era pari a 900.000 euro. Dentro questa cifra ci
sono i 250.000 euro che sono utilizzati per la gestione degli
automezzi. Faccio presente che la Federazione ha di sua proprietà
23 automezzi, più un automezzo fuori strada per il soccorso del
servizio civile. La percentuale del 21 per cento, che rispetto ad
altre associazioni che svolgono del volontariato che per necessità
hanno sempre del personale assunto, è inferiore ad altre
associazioni di volontariato che conosco, che hanno un personale
per gestire i loro servizi con costi superiori.
Per l'ultima domanda, si chiede se potessero o possono dei
dipendenti coordinare un'associazione di volontariato: in modo
pacato dico che è molto difficile nel pratico far coordinare
un'associazione di volontariato da chi ha una storia completamente
diversa, ma è impossibile anche per legge, perché al personale
dipendente dell'USL non possono essere affidati compiti a carico di
un soggetto convenzionato, né la responsabilità dei compiti
previsti per convenzione. Esiste però, un gruppo di lavoro
paritetico per definire i livelli di servizio e le integrazioni
pubblico-privato. Le osservazioni che sono state fatte attraverso
le interpellanze, quindi, saranno sicuramente tenute in conto, però
bisogna anche, partendo dall'importanza del volontariato, valutare
tutti questi dati che ho presentato. Grazie.
Presidente
- La parola al collega Guichardaz.
Guichardaz (PD-SIN.VDA)
- Grazie Assessore.
Lei ci ha fatto su tutto uno spiegone su quanto sono bravi i
volontari e, quindi, ha ripetuto, esattamente, tutto ciò che ho
detto io. Cioè, i volontari sono un elemento fondamentale, forse
era un po' preso a studiare il dossier. Il problema non sono i
volontari, non confondiamo le questioni. Non facciamo che esca poi
l'idea che noi ce l'abbiamo con i volontari. I volontari non
c'entrano niente, anzi, oserei dire che sono quasi le vittime di
questa situazione, perché le organizzazioni di volontariato sono
costrette ad associarsi e non tutte sono associate e le
organizzazioni che non si sono associate non hanno la possibilità,
né l'ammortamento dell'ambulanza, non possono fare servizi di
nessun genere, se non inventarsi dei servizi di trasporto. Se non
aderisci a Federazione sei fuori. Io ho tutti i verbali delle
riunioni di Federazione e, ogni tanto, mi imbarazzano anche certi
toni che vengono utilizzati nei confronti dei cosiddetti
dissidenti, cioè di quelli che si mettono ogni tanto a discutere
sul costo del personale, piuttosto che su altre questioni.
Il problema è che Federazione la paghiamo noi e Federazione si
permette di coordinare solo ed esclusivamente le associate. Poi c'è
la questione AMPAS. La questione AMPAS, non so se sono 11 o 7 gli
associati AMPAS. Sull'ultimo verbale c'è scritto 7, può darsi che
siano 6, poi hanno aderito altri 4 elementi. Ma su 18 ODV,
organizzazioni di volontariato, non 17, su 18, 7 prima, magari 11
adesso aderiscono ad AMPAS. Quindi AMPAS è un'associazione che non
c'entra, diciamo, nulla con le organizzazioni di volontariato, ma è
un'associazione a cui uno può aderire, tant'è vero AMPAS cosa fa?
Difende Federazione, perché Federazione è aderente ad AMPAS. Questa
è la questione. Allora, non mescoliamo le cose.
Stiamo parlando di un'entità che costava, glielo ripeto
assessore, siccome lei mi giustifica le spese, costava 17.000 nel
2007 per il personale; 25.000 euro nel 2008; 35.000 nel 2009;
117.000 nel 2010, triplichiamo la cifra; 144.000 nel 2012 e 170.000
euro adesso. Allora, mi deve spiegare Ardissone, o chi firma queste
benedette convenzioni, come è possibile che si è passati da una
spesa di 17.000 a una spesa di 170.000. E poi, quelli che si sono
osati di farglielo rilevare, all'interno di riunione di Federazione
gli anno detto:
"No, tu dici delle cose false, perché qua
passiamo non da 17.000, ma da 144.000 a 177.000".
Evidentemente
anche loro non conoscono i dati interni, visto che è così rapida,
diciamo, la salita di queste retribuzioni.
Il problema è che noi paghiamo una Federazione, che a mio
parere, non può rifiutarsi di organizzare e di coordinare tutte le
organizzazioni di volontariato. Non può tenere fuori delle
organizzazioni perché ritiene che non ci siano i soldi o non sia il
momento perché, lei lo sa assessore, un gruppetto di volontari ha
richiesto di poter federare, di poter entrare dentro le
organizzazioni e per il momento li hanno congelati? Giustificando
che è un momento di crisi economica e che bisogna vedere? Queste
persone non possono permettersi di gestire una cosa come se fosse
roba loro, a meno che non decidano di pagarsi, di auto sostentarsi.
Allora, noi paghiamo le ODV, come si faceva un tempo, le cose
funzionavano comunque. Paghiamo le organizzazioni di volontariato
del territorio, ma non lasciamo che ci sia una Federazione che può
fare, può gestire come gli pare e piace, perché, e lo ripeto, se
non aderisci a questo contenitore, che si propone come il
coordinatore, sei fuori dal sistema del soccorso. L'USL non dà
neanche i soldi per l'ammortamento delle ambulanze. Allora, uno si
è comprato l'ambulanza nel 2008-2009, bisticcia con il signor
Cometto, con il dottor Ferrero, esce fuori dalla Federazione e non
ha più diritto alle quote di ammortamento, perché? Perché non
rientra più nel sistema del soccorso. Si deve reinventare, come sta
succedendo in alcune Federazioni. Allora, questo non è possibile.
Vogliono fare i volontari? Facciano i volontari con i loro soldi,
ma se entrano dentro un sistema pubblico, obbediscono al pubblico.
Visto che il forum del terzo settore dice che non vogliamo mettere
mano nell'autonomia del volontariato, ma che volontariato è questo?
Che si prende 813 mila euro, che decide lui come gestire e come
organizzare le spese del personale e paga lui l'affitto della sede?
Ma allora lo paghi l'USL l'affitto della sede! Assessore, qua c'è
qualcosa che a me sinceramente non torna e di vita associativa ne
ho fatta, da quando sono ragazzino, ma qui c'è qualcosa che non mi
torna. Poi, se vuole, la prossima volta, parleremo anche di bandi
di servizio civile, di bandi per il prestito d'onore. Poi le farò
una rappresentazione un po' più ampia della situazione della
Federazione. Grazie.
Presidente
- - Grazie collega. Punto 20 all'ordine del
giorno.
