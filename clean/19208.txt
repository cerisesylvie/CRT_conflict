Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero


Resoconto integrale del dibattito dell'aula
Oggetto del Consiglio n. 2358 del 19 dicembre 2001 - Resoconto
OGGETTO N. 2358/XI Situazione dell’organico
presso la Direzione sanitaria dell’Ospedale di
Aosta. (Interpellanza)
Interpellanza Premesso:
- che da oltre un anno è vacante il posto di direttore sanitario
dell’Ospedale di Aosta ed è prossimo anche
l’abbandono definitivo da parte di uno dei
vice-direttori;
- che nessun bando di concorso è stato predisposto per la
sostituzione dei medesimi;
- che, nell’ambito della sanità valdostana,
dimora sovente l’abitudine di incaricare soggetti
esterni anziché utilizzare la procedura trasparente del
concorso;
- che tra il personale sanitario operante
all’interno del presidio ospedaliero vige una
diffusa preoccupazione in merito al vuoto di organico apicale
esistente e si manifesta l’esigenza di avere una
figura professionale e stabile;
tutto ciò premesso, il sottoscritto Consigliere regionale
Interpella
l’Assessore delegato per sapere:
1) quali considerazioni esprime sul vuoto di organico che si è
venuto a creare a livello di direzione sanitaria
dell’Ospedale di Aosta;
2) per quali ragioni non è ancora stato bandito un concorso per
la copertura del posto da direttore sanitario del presidio
ospedaliero e se intende provvedere in tal senso: in caso
affermativo, entro quale termine.
F.to: Tibaldi
Presidente
La parola al Consigliere Tibaldi.
Tibaldi (FI)
L’interpellanza, come si
evince da quanto è scritto, si riferisce alla situazione della
Direzione sanitaria dell’Ospedale di Aosta che in
questo momento sta soffrendo di un "vuoto di organico" in quanto il
direttore è andato in pensione alla fine dello scorso anno - e qui
rettifico un passaggio, il primo punto contenuto nelle premesse,
perché lo stesso è stato incaricato temporaneamente a svolgere la
medesima mansione, per un certo numero di mesi - e da qualche mese
a questa parte la Direzione sanitaria è praticamente vacante.
Inoltre, recentemente si è verificato anche
l’abbandono da parte di uno dei vicedirettori.
Questa situazione crea non pochi disagi a livello di gestione
del Presidio ospedaliero ed è per tale ragione che abbiamo
sollevato la questione con l’interpellanza in
oggetto; in particolare, per conoscere quali considerazioni intende
esprimere l’Assessore alla sanità su questo "vuoto
di organico", per quali ragioni non sia ancora stato bandito un
concorso per la copertura del posto di Direttore sanitario del
Presidio ospedaliero e se intende prossimamente provvedere in tal
senso.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Rispetto al primo punto, cioè "quali
considerazioni esprimo", voglio precisare che il ruolo del
Direttore sanitario ospedaliero che, come si sa, è cosa ben diversa
dal ruolo sanitario aziendale, è un ruolo molto specifico e per
assolverlo è richiesta un'adeguata ed elevata formazione
professionale. Proprio la difficoltà di reperire sul mercato del
lavoro italiano persone con quelle caratteristiche - sottolineo che
in Italia sono poche quelle con una preparazione adatta e un titolo
di studio adatto - ha fatto sì che da circa 20 anni in Valle
d’Aosta manchi questa figura professionale. La
carenza di persone adeguatamente formate determina anche la
necessità di provvedere alla nomina del Direttore sanitario con un
incarico, in attesa di espletare i relativi concorsi, che vanno
regolarmente deserti.
Faccio presente che in Francia la figura del Direttore sanitario
ospedaliero non esiste, i compiti sono affidati ad altre figure
professionali, specificatamente ai "Chefs de service", cioè ai
primari. Nella nostra realtà, che è un modello diverso da quello
francese, è indispensabile la presenza del Direttore sanitario
ospedaliero, ma nell’attesa si cerca di
responsabilizzare maggiormente i singoli primari delle unità
budgetarie.
Detto ciò, la dotazione organica prevede un direttore sanitario
e due dirigenti medici, cioè due vicedirettori sanitari, e non è
corretto affermare - come dice il Consigliere Tibaldi - che non è
stato bandito il concorso, tant’è che lo stesso è
stato espletato in data 5 dicembre e nessuno dei cinque candidati,
che avevano presentato domanda, si è presentato
all’avviso pubblico. Uno dei due dirigenti medici,
come ha detto il Consigliere, ha recentemente ottenuto un
trasferimento per mobilità interregionale dalla Valle
d’Aosta alla Regione Campania, regione di origine, a
cui da tempo aspirava di ritornare.
Il 20 novembre è stato espletato l’avviso
pubblico per un posto di dirigente medico, il vincitore - che è il
dr. Firenze - prenderà servizio nei prossimi giorni. Inoltre, per
trasferimento interno dalla Medicina nucleare ha preso servizio,
per motivi di salute, il dr. Martini. Di fatto abbiamo due
vicedirettori presenti e un direttore sanitario incaricato per
alcune ore la settimana, che proviene dalla Direzione sanitaria di
Alessandria, con ottimi risultati, ma con il grosso limite che non
è presente perché ha solo alcune ore di incarichi settimanali.
L’avviso per il conferimento
dell’incarico di Direttore sanitario verrà bandito
di nuovo entro il 2002, ma voglio sin d’ora dire che
sarà l’ennesimo bando che rischia di andare deserto,
se non abbiamo la disponibilità certa di direttori sanitari con il
titolo specifico, perché in tutta Italia, con la riorganizzazione
del sistema sanitario, molti dei direttori sanitari ospedalieri
hanno assunto incarichi di direttore sanitario di azienda, o di
direttori generali, e l’università non ne forma più;
pertanto sul mercato non ci sono nuove figure a disposizione, ma si
tratta di riciclare gli esistenti.
Ribadisco che di certo è una figura importantissima, soprattutto
nel momento in cui l’aspetto ospedaliero è
prevalente rispetto alla spesa sanitaria, e dove bisogna
concentrare sforzi organizzativi e sforzi di formazione
professionale che coinvolgono le figure apicali, fra le quali
spicca la direzione sanitaria.
Presidente
La parola al Consigliere Tibaldi.
Tibaldi (FI)
Prendo atto della risposta
dell’Assessore, anche se dalle sue parole mi pare di
capire che il piccolo Ospedale di Aosta necessiti, rispetto ad
altre situazioni ospedaliere italiane, di un essere che più che
umano debba essere sovraumano, con competenze talmente particolari
da un punto di vista professionale che, dice
l’Assessore, sono vent'anni che non riusciamo a
reperirlo, e, di conseguenza, soffriamo di questa cronicità come
"vuoto di organico".
Da un certo punto di vista apprezzo, perché si sta cercando il
meglio; da un altro punto di vista mi pare quasi un'esagerazione il
profilo del candidato ideale che prima disegnava
l’Assessore, profilo necessario per assumere la
Direzione sanitaria dell’Ospedale di Aosta.
Ne prendiamo atto, auspicando che il prossimo concorso che verrà
bandito non vada deserto, o perlomeno che i candidati che si
presentano, come è successo il 5 dicembre, riescano a possedere i
rigorosi requisiti che vengono richiesti. Chiedo, se è possibile,
di avere una copia della risposta che ha fornito l'Assessore
all'interpellanza.
