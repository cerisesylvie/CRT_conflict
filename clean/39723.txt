Classificazione
CONSIGLIO REGIONALE
Costituzione e funzionamento degli organi consiliari
FINANZA REGIONALE E LOCALE
Partecipazioni azionarie regionali



Oggetto del Consiglio n. 2815 del 20 giugno 2017 - Resoconto
OGGETTO N. 2815/XIV - Interpellanza: "Illustrazione alla
competente commissione consiliare delle criticità riscontrate
nell'applicazione della legge regionale n. 20/2016 sulle società
partecipate dalla Regione".
Rosset (Presidente) -
Punto n. 20 dell'ordine del giorno.
Ha chiesto la parola il collega Marguerettaz, ne ha facoltà.
Marguerettaz (UV) -
Con questa interpellanza andiamo a
parlare della legge n. 20, legge che è stata approvata a larga
maggioranza da questo Consiglio, legge che anch'io personalmente ho
votato. C'è stato un lavoro che è stato svolto dalla II
Commissione, dai Consiglieri, un lavoro lungo e, come in tante
altre situazioni, gli esiti e gli effetti si sono visti
successivamente. Se tornassi indietro, probabilmente non avrei
votato questa legge in diverse parti o avrei proposto delle
modifiche: questo perché molte volte, cercando di dare trasparenza,
cercando di dare delle risposte a dei problemi e a delle criticità
legittime, andiamo a creare delle sovrastrutture, delle
complicazioni, che, applicate al mondo imprenditoriale,
costituiscono dei grossi limiti, quindi il risultato finale è un
risultato direi non condivisibile.
Nell'interpellanza ho detto che questa legge è stata
particolarmente caldeggiata dal collega Chatrian. Se noi andiamo a
vedere i verbali di approvazione, c'è un'autopromozione,
un'esaltazione del lavoro fatto e si citano due articoli in
particolare: gli articoli 5 e 7 di questa legge dicendo che
finalmente con questi articoli risolviamo tanti problemi. Nel mese
di aprile Chatrian e Restano hanno incontrato i rappresentanti
delle società degli impianti a fune e, se andiamo a vedere un po'
di rassegna stampa e di dichiarazioni, c'è un plauso e una
valutazione delle presenze - faccio io il maligno - cercando di
portare all'incasso presenze e risultati che sicuramente non sono
imputabili ai nuovi Assessori, ma soprattutto non si parla di un
tema che le società degli impianti a fune hanno manifestato
inviando una lettera all'Amministrazione regionale. Una lettera che
è arrivata all'inizio di gennaio e sapendo bene quelli che erano i
tempi (gennaio e febbraio) con delle particolari turbolenze, a cui
non è stata data risposta perché i rappresentanti sostanzialmente -
che peraltro erano stati auditi anche dalle commissioni - in modo
chiaro hanno detto che l'articolo 5 (Assunzione del personale,
conferimento di incarico, consulenze e collaborazioni) e l'articolo
7 (Acquisizione di forniture, servizi e lavori) prevedono, rispetto
alla già cogente normativa nazionale, in virtù della quale le
società si sono già dotati di idonei regolamenti, l'adozione di
ulteriori vincoli e requisiti per l'assunzione del personale per il
conferimento di incarichi e per l'affido di forniture. Non sto a
leggere questa lettera - per il collega Chatrian o per chi volesse
essa è a disposizione -, lettera dove si dice bellamente che questi
articoli non portano da nessuna parte e soprattutto creano degli
adempimenti burocratici molto onerosi e molto complicati e creano
delle inefficienze. Credo che in quella riunione che avete avuto
con gli impianti a fune questo tema sia stato evidenziato anche in
modo importante, ma nella rassegna stampa non c'è traccia.
Probabilmente quindi vi è stata la logica di mettere la polvere
sotto il tappeto: "se ci sono dei problemi, non ne parliamo".
È vero che, rispetto ad aprile, c'è stata una delibera (la n.
622 del 22 maggio 2017), da una lettura della quale - però chiedo
questo al collega Chatrian - non mi pare che le criticità segnalate
dalle società degli impianti a fune siano state superate. Dal punto
di vista logico, è difficile che una delibera possa superare il
dettato di una legge: al massimo possiamo fare delle
interpretazioni autentiche, ma le disposizioni di una legge non
possono essere superate. Nell'interpellanza noi chiediamo se questa
delibera abbia chiarito - a nostro giudizio no, ma anticipo la
nostra valutazione, però è una valutazione parziale - ma
soprattutto se non ritiene sia arrivato il momento, dopo alcuni
mesi, di fare una riflessione e di modificare questa legge per
andare a superare una serie di problemi, problemi che abbiamo avuto
anche in altre parti. Ricordo che ci sono state delle audizioni dei
sindacati per quanto attiene alla CVA per i rimborsi, quindi in
qualche passo abbiamo voluto essere più realisti del re. Abbiamo
anche imposto dei limiti ai compensi; quando si parla del limite ai
compensi, tutti pensano al Casinò, ma non c'è solo il Casinò, ci
sono anche altre società, quindi alla fine credo che qualche
valutazione debba essere fatta. Io ho sentito, senza fare dei nomi
specifici, delle società in cui si sente dire: "stiamo per perdere
il direttore generale, perché i limiti imposti fanno sì che questo
direttore generale, che è una persona molto capace, ci lasci in
quanto non rientra nei limiti fissati", quindi abbiamo fatto una
bella fesseria nonostante qualcuno l'abbia propagandata come una
grande cosa.
Con la terza domanda le do anche il salvagente: andiamo in
commissione, facciamo una valutazione assieme agli impianti a fune,
insieme a Finaosta, valutiamo tutta una serie di aspetti e tutti
assieme concordiamo su alcune modifiche. Utilizzo sempre la prima
persona plurale perché l'ho votata anch'io questa legge. Diciamo
quindi che bisogna in qualche modo tutti assieme, così come abbiamo
fatto probabilmente qualche passo azzardato, riconoscere che forse
su alcuni aspetti potevamo essere più attenti e fare le modifiche.
Attendo con attenzione la risposta.
Presidente -
Per la risposta, chiede la parola
l'Assessore Chatrian, ne ha facoltà.
Chatrian (ALPE) -
È un tema importante, soprattutto nel
settore delle partecipate, ma un po' per tutta la comunità
valdostana. Io penso che la legge che abbiamo approvato a novembre
sia una buona legge, un percorso tracciato che ha aperto dei fronti
che fino al 14 novembre non erano mai stati aperti all'interno del
sistema Valle d'Aosta, lo dissi anche durante il dibattito: è un
inizio e, come tutte le leggi, si possono integrare, modificare,
implementare. Sicuramente una delibera di Giunta non può superare
una legge, ma può declinare meglio, ed è quello che ho cercato di
fare nel primo mese tra marzo e aprile, prima di approvare una
delibera, che andava a declinare meglio una legge importante per la
Valle d'Aosta. I due articoli che lei citava sono i due articoli
più significativi della legge: gli articoli 5 e 7. Il primo
articolo traccia il percorso dell'evidenza pubblica per quanto
riguarda le assunzioni nelle società partecipate e l'articolo 7,
invece, riguarda soprattutto la trasparenza sugli esiti. Non
confondiamo l'autonomia che ogni singola azienda ha con il fatto di
pubblicare gli esiti degli affidamenti delle forniture delle gare,
vuol dire che un'azienda pubblica, che deve indubbiamente seguire
il percorso dell'imprenditore, con questa legge al termine della
sua procedura: un affidamento diretto, una gara aperta che sia di
10 mila euro, di 500 mila euro, di 1 milione di euro di fornitura o
di lavori è obbligata a rendere pubblico nel proprio sito l'esito,
quanti e quali aziende sono state invitate per quell'affidamento,
chi ha partecipato e chi ha vinto: questa è un po' la filosofia
dell'articolo 7.
Nel mentre, prima di approvare la delibera nel mese di maggio,
mi ero preso un impegno proprio in Consiglio di condividerne il
contenuto con la II Commissione. Sono quindi stato audito in II
Commissione con i funzionari del Dipartimento e ho illustrato il
documento. Da parte dei Commissari della II Commissione non ho
ricevuto domande, ma insieme abbiamo modificato una parte di
impianto delle linee guida. Come ho detto in II Commissione e anche
in Consiglio qualche settimana fa, questo è una prima novità che
abbiamo cercato di mettere in campo in seguito all'approvazione a
novembre, perché l'obiettivo è di rendere più trasparente l'operato
di queste società, di creare maggiori opportunità alle aziende
locali, ai fornitori, ai professionisti, alle nuove generazioni per
poter presentarsi al mondo imprenditoriale pubblico. È quindi un
portale aperto, ricco di informazioni utili che si vuole diventi
uno strumento per creare le condizioni alle aziende, ai fornitori,
ai singoli professionisti per poter almeno partecipare alle gare,
agli affidamenti o ai servizi.
Nel mentre, - dato che lei mi ricordava la lettera inviata dagli
impiantisti, il 29 dicembre 2016 -, con il collega Restano abbiamo
incontrato le società di gestione degli impianti a fune per fare il
punto della situazione non solo della stagione invernale, ma
proprio delle loro esigenze e necessità per il prossimo biennio e
triennio. Noi non abbiamo esaltato il lavoro che ha fatto lei, ci
siamo proprio tenuti in disparte, sia il sottoscritto che il
collega Restano, perché non avevamo operato noi in quel ruolo,
tant'è vero che le dichiarazioni sono le dichiarazioni del
Presidente dell'AVIF, che ha declinato e dettagliato i risultati
della più che buona stagione invernale 2016-2017. In quell'incontro
abbiamo parlato di legge n. 20, abbiamo parlato della lettera del
29 dicembre 2016, che non aveva avuto risposta da parte della
Regione a marzo 2016 quando noi siamo stati incaricati. Abbiamo
oltretutto registrato le criticità e le sollecitazioni che gli
impiantisti e i responsabili di Finaosta ci hanno messo in evidenza
e la delibera che abbiamo costruito è una delibera che cerca di
superare certe criticità; abbiamo cercato di inserire nella
delibera delle risposte puntuali a delle esigenze che loro ci hanno
messo sul tavolo. La loro prima esigenza, che oltretutto io
condivido, è quella di non complicare le loro incombenze, che non
siano onerose le indicazioni della legge, che non diventi un lavoro
in più rispetto alla normativa del testo "Madia" e tutte le
modifiche che lo Stato sta facendo sulle società partecipate,
tant'è vero che in delibera abbiamo messo anche quella soglia dei 5
mila euro per quanto riguarda l'articolo 7. Come
nell'amministrazione pubblica non vogliamo gravare di complicazioni
ed eventualmente di burocrazia l'attività di cassa: sotto quella
soglia non è necessario inserire nulla sui portali, sopra quella
soglia occorre andare a regime. Oltretutto questa è una prima
delibera di indirizzo, cerchiamo di andare a regime nel giro di
60-90 giorni e poi insieme faremo il punto della situazione.
La delibera oltretutto è stata condivisa con Finaosta, abbiamo
avuto diversi incontri operativi nel mese di marzo e i primi di
aprile per poter confezionare questo primo atto di Giunta, sapendo
perfettamente che è una legge che va a tracciare un percorso che
non era mai stato tracciato in Valle d'Aosta e che quindi
sicuramente le criticità dovranno essere superate non solo con una
delibera, ma che avremo avuto modo eventualmente di modificare la
legge che abbiamo votato praticamente all'unanimità a novembre
2016. Oltretutto si ricorda che all'ultimo momento abbiamo
condiviso un emendamento con cui abbiamo stabilito che non si
applicava, per quanto riguarda i lavoratori stagionali, l'articolo
5. Proprio un emendamento
ad hoc
che abbiamo voluto come
commissione, insieme a lei che si occupava di turismo, e abbiamo
modificato la legge per dare delle risposte puntuali a delle
difficoltà, a delle criticità che ci avevano sollevato in II
Commissione e poi al Governo qualche giorno prima dell'approvazione
della legge.
Per quanto riguarda i punti n. 2 e n. 3, risponderei insieme,
perché le due cose sono legate. Come dicevo, la prima delibera
applicativa ha declinato certi passaggi.
Alla terza domanda: "se riteniamo di venire in commissione", le
rispondo che, prima di approvare la delibera, pur non essendoci
obbligo, siamo venuti in II Commissione ad illustrare la delibera.
Penso che da parte del collega Restano e del sottoscritto vi sia
l'apertura al confronto insieme ai rappresentanti della società per
confrontarsi in commissione e poi eventualmente preparare degli
emendamenti per andare a non caricare di ulteriore burocrazia gli
impianti a fune, dare delle risposte puntuali se ci sono delle
criticità, mantenendo però bene il solco della legge, che era
quello di aprire comunque le opportunità e i risultati degli
affidamenti alle varie società.
Presidente -
Per la replica, chiede la parola il collega
Marguerettaz, ne ha facoltà.
Marguerettaz (UV) -
L'ho detto nella presentazione,
cercherò di dirlo senza particolari parafrasi: quella lettera del
29 dicembre è arrivata i primi giorni del mese di gennaio, quando
c'era, collega Chatrian, un "movimentismo", soprattutto nella II
Commissione, proverbiale. La II Commissione quindi era indaffarata
in altri affari, come si suol dire, per cui tutti i problemi erano
accantonati. L'obiettivo era quello di creare un disordine tale che
fosse prodromico al cambio di maggioranza, quindi non mi venga a
dire che a gennaio-febbraio non abbiamo dato una risposta, a
gennaio-febbraio ogni tre per quattro ve ne inventavate una.
Messa da parte questa cosa, ovviamente oggi ci dice: "dovete
essere più disponibili", cercheremo di essere disponibili
esattamente come lo era lei. Al di là di questo aspetto, però nella
risposta è inutile che lei si arrampichi sui vetri, io ho fatto
anche il
mea culpa
perché questa legge l'ho votata pure io,
ma quali sono gli obiettivi di una legge? Ha detto: "la
trasparenza". Senza mezzi termini le società degli impianti a fune
ci dicono di fare degli elenchi aperti ad operatori nazionali e
internazionali, di fare tutti i controlli antimafia, ma lei si
rende conto cosa bisogna fare per quell'elenco? Bisogna mettere lì
una persona che periodicamente lavori per tenere in piedi questi
elenchi. Con quale risultato? Lei mi dice: "la trasparenza", ma io
dico a lei, che è amministratore della Valle d'Aosta: pensa che
questi elenchi portino un beneficio alle imprese della Valle
d'Aosta e che aprire degli elenchi aperti a mezzo mondo faciliterà
l'azienda locale? Io con il senno di poi oggi dico: ci sono tutta
una serie di norme a livello nazionale che impongono delle regole,
seguiamo quelle, ma perché dobbiamo inventarci altre cose? Lei ha
detto: "abbiamo presentato un emendamento all'articolo 5". Sì, ma
non è che risolvo tutti i problemi...
(interruzione dell'Assessore Chatrian, fuori
microfono)
...abbiamo scritto una cosa, ma non abbiamo risolto tutti i
problemi delle assunzioni. Ecco perché dico - e adesso scendo di
tono - di trovarci in commissione, se è possibile una convocazione
delle Commissioni II e IV per parlare degli impianti a fune, che
probabilmente hanno tutta una serie di rilevanze: della II
Commissione per quanto riguarda un interesse generale, della IV per
quanto concerne un interesse più specifico sulle società degli
impianti a fune. Facciamo una riflessione con Finaosta, con i
rappresentanti dell'AVIF e eventualmente guardiamo anche altri
problemi esistenti, ho detto prima: limite dei compensi, altre
cose. Probabilmente se guardiamo la sostanza, una trasparenza sì,
ma che non danneggi il sistema economico valdostano; trasparenza
sì, ma che non incrementi la burocrazia, in modo tale che quelle
poche risorse che ci sono ancora vengano destinate per adempimenti
sterili. Accogliamo quindi con positività la disponibilità ad
emendare la legge e andare in commissione, apprezziamo di meno
l'arrampicata sui vetri.
