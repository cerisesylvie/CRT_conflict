Classificazione
CASA DA GIOCO



Oggetto del Consiglio n. 529 del 7 aprile 2004 - Resoconto
OGGETTO N. 529/XII - Iniziative per il superamento delle
criticità emerse nella gestione della Casa da gioco di
Saint-Vincent. (Interpellanza)
Interpellanza
Preso atto della crisi in cui versa da tempo la Casa da gioco
di St. Vincent;
Creduto che il Governo regionale abbia ormai tutti gli
elementi per addivenire a decisioni per il superamento della
criticità emerse negli ultimi anni;
Verificato, viceversa, il permanere di una situazione di
stallo, caratterizzata da una sostanziale assenza di
decisioni;
Osservato che a tale situazione si associa una qualche
confusione di ruoli (fra l'azionista Regione, il Consiglio di
amministrazione della S.p.A. e la Dirigenza del Casinò), che
alimenta l'assenza di iniziative concrete;
Appreso che su tale tema si susseguono le riunioni dei gruppi
consiliari di maggioranza;
Riservata ogni valutazione sulle iniziative da intraprendere
per dare al Casinò de la Vallée caratteristiche strutturali e
gestionali coerenti con le necessità di un equilibrato sviluppo
economico della nostra Regione;
il sottoscritto Consigliere regionale
Interpella
l'Assessore competente per sapere:
che cosa intende fare.
F.to: Curtaz
Presidente - La parola al Consigliere Curtaz.
Curtaz (Arc-VA) - Abbiamo presentato questa interpellanza, che
vuole andare un po' al sodo, cioè andare a capire quali sono gli
intendimenti della Giunta rispetto alla crisi che coinvolge la casa
da gioco e lo abbiamo fatto - cosa inusuale - con 4 parole: "che
cosa intende fare" l'Assessore competente.
Il perché di questa esigenza di andare al nocciolo della
questione è indicato nelle premesse dell'interpellanza: mi sembra
sia cosa nota e, peraltro, riconosciuta più volte, in quest'aula,
dallo stesso Assessore, lo stato di crisi in cui versa la casa da
gioco. Crediamo che ormai il Governo regionale abbia tutti gli
elementi per addivenire a decisioni circa il superamento delle
criticità emerse in questi ultimi anni; verifichiamo, viceversa, il
permanere di una situazione di stallo, caratterizzata da una
sostanziale assenza di decisioni importanti.
È vero che facendo il loro lavoro gli organi di stampa si
affannano a darci come notizie clamorose delle notizie non
secondarie, ma terziarie. Quali il fatto che si decida che ci sia
un direttore piuttosto che tre, o viceversa. Non mi sembra una cosa
di capitale importanza rispetto al futuro della nostra casa da
gioco.
Osserviamo in tutta questa fase una certa confusione di ruoli.
Nella mozione che verrà discussa alla fine del Consiglio ho letto
che i colleghi del gruppo "La Casa delle Libertà" individuano in
questa confusione di ruoli anche un conflitto di interessi in capo
all'Assessore competente che, allo stesso tempo, rappresenta
l'azionista che poi deve controllare, e rappresenta inoltre
l'interlocutore politico. A me sembra che questa confusione di
ruoli sia ancora più evidente quando si parla dei diversi soggetti
che operano intorno alla gestione del casinò. Chi decide al casinò?
Il Consiglio di amministrazione? Non mi pare finora che abbia
potuto scegliere senza le indicazioni dell'azionista
sostanzialmente unico, che è la Regione! Decide la Giunta? Mi pare
che qui ci sia qualche difficoltà di carattere politico su tale
vicenda; si susseguono le riunioni di maggioranza, a volte sospese
per dei malesseri, a volte rinviate, a volte riprese, però finora
tali riunioni non hanno "partorito" decisioni che ci sembrano
importanti!
Ci sembra, invece, che sia venuto il momento di una maggiore
chiarezza; in una prima fase avevamo perfino condiviso un certo
atteggiamento di approfondimento prima che si prendessero le
decisioni - perché questo, ci è stato detto dall'inizio della
legislatura, era necessario per avere degli elementi utili ad
adottare decisioni più ponderate e quindi migliori -, era un
atteggiamento tutto sommato condivisibile nel metodo, però ci
sembra che ormai sia tempo di prendere delle decisioni!
Voglio addirittura fare un passo indietro, che forse non è
oggetto dell'interpellanza, ma sul quale mi piacerebbe sentire
l'Assessore, ed è in riferimento a quale casinò immaginiamo in
questa Valle, mi chiedo se c'è stata una qualche riflessione. Qui
inseguiamo dei problemi: un momento l'accerchiamento, un momento la
dirigenza, un momento qualcos'altro, e sono tutti problemi da
affrontare, ma quello che appare - almeno a chi, dall'esterno,
segue queste manovre e scopre le cose dai giornali - è che manchi
una riflessione su quale casa da gioco si vuole, oppure questa
riflessione c'è, ma non è stata rappresentata in alcuna sede
ufficiale. Quando chiedo che casinò si vuole, mi riferisco in
particolare alle dimensioni; questo è un problema centrale, le
dimensioni del casinò dei prossimi decenni.
Rimpiangiamo il primo casinò d'Europa? Vogliamo un casinò anche
ad Aosta? Vogliamo due casinò a Saint-Vincent? È necessario
espandersi e quindi rompere l'accerchiamento? Oppure, visto
l'attuale mercato e la potenziale apertura di altre case da gioco
nei dintorni, è più prudente fare delle scelte meno grandiose, per
avere un casinò che possa funzionare bene con le sue gambe senza
fare dei voli pindarici? Questa riflessione io non l'ho ancora
sentita e mi sembra una riflessione propedeutica a qualsiasi
decisione, altrimenti cosa andiamo a decidere? Quale mandato diamo
al Consiglio di amministrazione, se non abbiamo chiaro qual è il
casinò che vogliamo? Perché questa dovrebbe essere la successione
delle cose: 1°, il casinò che vogliamo; 2°, un piano strategico per
ottenere il casinò che desideriamo; 3°, tutto il resto, la
gestione, le persone, la orizzontalità, la verticalità, le parole
crociate e tutto quello che volete!
A me sembra che questi siano i punti in discussione e noi
sostanzialmente questo chiediamo alla Giunta regionale; mi rivolgo
sempre all'Assessore, ma chiaramente è un problema che coinvolge
l'intero Governo regionale, anche se l'Assessore si è esposto in
prima persona in questa vicenda, perché sue sono le competenze,
perché forse ha interpretato la sua delega in maniera incisiva,
particolare.
Spetterà poi anche a noi dire la nostra, criticare eventualmente
la scelta della Giunta, fare le proposte, ma in un ambito di
correttezza istituzionale credo che sia in primo luogo dovere del
Governo regionale e delle forze di maggioranza di rispondere a
queste domande, altrimenti rischiamo di stare in quell'ambito di
non sufficiente chiarezza, di stallo, di impossibilità di prendere
delle decisioni che, invece, debbono essere prese! E le decisioni
vanno prese a seconda degli orientamenti circa il futuro della casa
da gioco.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La ringrazio, Consigliere Curtaz, perché
avevo nostalgia dell'argomento, oggi ho dovuto occuparmi di
tutt'altro, ma in realtà avevo nostalgia.
Se dovessi esprimermi in termini economici, mi diventa difficile
individuare una posizione monopolistica della confusione, mi pare
che la confusione agisca in libera concorrenza, perché credo che
ognuno per conto suo abbia poche idee, come quelle della domanda,
ma ben confuse, quindi immagino di dover partire dalle premesse,
perché se dovessi partire dalla domanda, riuscirei ad arrivare poco
lontano; invece, parto dalle premesse.
La prima riga, tutto sommato, è un dato acquisito in termini
quantitativi;
"preso atto della crisi in cui versa da tempo la
Casa da gioco di Saint-Vincent"
è un dato numerico: partivamo
da più di un milione, un milione e cento presenze, oggi siamo a
700.000, quindi la lenta diminuzione del numero degli ingressi, che
peraltro è progressiva anche oggi, è il dato più evidente, perché
nell'ambito dell'attività da gioco, essendo l'oggetto sociale
l'azzardo, è ovvio che i numeri rispetto alla casualità possono
portare a volte a risultati buoni, a volte negativi, bisogna sembra
guardare le cose con un arco temporale leggermente più dilatato.
L'aspetto numerico, le affluenze e gli ingressi sono comunque un
dato che dobbiamo prendere.
Dopodiché passiamo all'altra premessa:
"creduto che il
Governo regionale abbia ormai tutti gli elementi per addivenire a
decisioni per il superamento della criticità emersa negli ultimi
anni"
; anche qui, sono probabilmente condizionato dalle mie
esperienze, ma nell'ambito di un'attività societaria l'azionista
non è un soggetto che interviene quotidianamente nella gestione, dà
dei mandati, richiede al Consiglio di amministrazione di proporre,
di effettuare delle analisi e quindi di prospettare un certo tipo
di soluzione! Possiamo prendere qualsiasi tipo di società: non è
l'azionista che si mette a fare attività di ricerca, c'è chi per
lui; il casinò non è una società che abbiamo inventato noi, né in
questa legislatura, né in quella precedente, esiste da decenni, per
cui, a questo punto, dobbiamo guardare quello che veniva fatto e,
se del caso, cosa dobbiamo modificare, perché questo tipo di casinò
ha avuto un "trend" dove, alla fine - gli ingressi sono lì a
testimoniarlo -, più di un milione di persone all'anno veniva in
Valle d'Aosta per giocare.
L'analisi parte dalla valutazione storica e, se del caso, vanno
proposti correttivi: cambia il sistema generale del gioco, cambiano
le disponibilità? Questo "trend" di crescita lo è stato anche nei
momenti di crisi; anzi, alcuni studi addirittura portano una sorta
di controtendenza fra una congiuntura economica sfavorevole alla
propensione al gioco, perché perdendo di riferimento, perdendo
alcuni valori un significato, la gente cerca le chimere, cerca
soluzioni poco credibili che possono essere anche quelle del gioco
di azzardo. Vi sono sicuramente anche altre questioni che
potrebbero condizionare: i giochini nei bar, la concorrenza dello
Stato con "Superenalotto", con lotterie varie, che, da un certo
punto di vista, sistemano i conti del Governo nazionale, però ci
troviamo in una situazione in cui l'azionista non si è inventato
un'attività, c'era già, e dobbiamo immaginare di creare un percorso
che ci possa portare ad un recupero.
Devo dire la verità - ma questa è una visione mia e non del
Consiglio di amministrazione -, ho certe difficoltà nell'immaginare
che, di punto in bianco, il casinò cambi completamente la sua
impostazione e diventi un luogo frequentato da famiglie, in cui il
bambino va nella sala giochi, altri vanno a giocare a golf!
Il settore che è interessato alla casa da gioco - ma prego di
fare le visite, che sono anche opportune da parte dei Consiglieri
regionali, di andare a vedere i frequentatori delle case da gioco -
si compone di persone che hanno una certa propensione al gioco e
sono abbastanza indifferenti a tutta un'altra serie di aspetti,
anzi sono addirittura indolenti, perché vengono per giocare. Devo
dire la verità, devo immaginare di avere una continuità aziendale;
poi, se del caso, ci si deve attivare per migliorare, ampliare
l'offerta.
Questo tipo di comportamento è delegato da parte dell'azionista
al Consiglio di amministrazione, e qui non voglio sottrarre né al
Consiglio, né alla Giunta un ruolo, ma noi abbiamo un'attività che
è quella di individuare dei gestori e valutare i gestori per i
risultati. Non possiamo immaginare di intervenire quotidianamente
in questo tipo di discorso, perché andremmo lontano! La formazione
della decisione, se facciamo un Consiglio di amministrazione del
casinò di 35 persone, che sarebbe la cosa che alcune volte qualcuno
magari immagina, sarebbe mortale! Noi dobbiamo fare invece una cosa
diversa, lì sono d'accordo con voi, ovvero acquisire tutti i dati e
tutte le valutazioni del caso per dire: "questa è stata
amministrata bene, questa è stata amministrata male", ma
nell'ambito di un solco che è già segnato.
Il tipo di attività che dobbiamo fare noi lo abbiamo già
individuato: è il gioco di azzardo. È chiaro che, nell'ambito del
gioco di azzardo, si pongono dei problemi che sono importantissimi,
ma che mi diventa difficile analizzare in Consiglio regionale.
Vogliamo analizzare la norma antiriciclaggio? Vogliamo analizzare i
limiti che dal 1° maggio ci saranno sull'utilizzo del contante, che
sopra una certa cifra necessiterà di individuare precisamente chi
farà delle giocate in contanti superiore a 1.500 euro? Vogliamo
metterci ad analizzare qui l'Ufficio cassa assegni? Voi mi direte:
ma cos'è? Ma è il luogo dove si dà la linfa per giocare! È ovvio
che lì dobbiamo avere qualcuno con competenze finanziarie,
economiche, perché deve fare le valutazioni di certe gestioni, ma
che per altro verso condiziona i risultati del casinò perché, nel
momento in cui arriva qualcuno con un assegno e vuole avere in
cambio delle fiches, ci devono essere delle persone competenti per
capire se questo assegno avrà una copertura o meno, quindi dovrà
esserci un supporto di tipo bancario, il cui utilizzo è
completamente diverso rispetto a un approccio che normalmente
abbiamo nel mondo bancario, in quanto l'erogazione dei crediti
all'interno di una struttura bancaria presuppone la presentazione
di un "business plan", la presentazione di garanzie, tutte cose che
in altro dominio non sono possibili! Ma ci mettiamo a discutere di
questo?
Chiedo se gli interventi che facciamo in Consiglio sono
effettivamente finalizzati a comprendere e ad aiutare una struttura
di proprietà della Regione a migliorare le sue "performances" o
vogliamo cavalcare un argomento che entusiasma sia i giornalisti
sia i lettori, perché alla fine ho paura che sia questo! Devo dire
la verità: al centro della gran parte degli interventi vi sono i
nomi delle persone o singoli aspetti, ma nell'economia generale non
muovono la classifica, non danno alcun contributo!
In questi primi mesi di legislatura c'è stata un'attività che ha
portato ad un'analisi puntuale di tutta una serie di attività
generali, complessive; allora non la singola, ma abbiamo delle
attività, che sono le manifestazioni. Queste manifestazioni
rendono, non rendono, portano lustro all'Amministrazione regionale,
portano lustro alla Valle d'Aosta, fanno sì che la Valle d'Aosta
raggiunga quell'eccellenza che renderà la nostra regione appetibile
a determinati flussi turistici? Oppure queste manifestazioni creano
un flusso di giocatori nell'immediato che a quel punto, sia
numericamente, sia qualitativamente migliorano i conti del casinò?
Questi sono i grossi temi… allora
mettere in piedi delle attività di "report", chiedere anche lì che
il Consiglio di amministrazione individui delle metodologie che
garantisca il Consiglio regionale. Abbiamo investito nel 2004:
quali sono i risultati? Così, come facciamo per qualsiasi altra
iniziativa! E ancora: le campagne pubblicitarie che facciamo, se
fossimo in un ambito privatistico, hanno permesso una crescita del
volume di affari? Queste sono le questioni! Le riunioni fatte anche
a livello di maggioranza, è per dare il massimo possibile
l'informazione di quello che viene fatto!
Sulle scelte, qui, stamani, ho subito iniziato a vedere una
sorta di "verve" polemica su una mancata comunicazione su
un'assemblea; ma quante società ha la Regione? E il Presidente deve
venire qui a fare la comunicazione di tutte le assemblee che
vengono fatte? Chiaramente questo è un qualcosa che rientra su una
specificità. Allora - per quel che attiene l'assemblea di ieri - mi
pare che ci sia stato un percorso molto lineare, in linea con
quello che ha chiesto il Consigliere Curtaz: cosa fare? Ma non
perché lo ha detto il Consiglio regionale, la Giunta o l'Assessore,
perché il Consiglio di amministrazione, in carica da 3 mesi, ha
fatto una verifica di qual è lo stato di gestione della società; in
questo ambito ha verificato che vi era un'organizzazione non
rispondente alle esigenze. La precedente organizzazione vedeva un
Consiglio di amministrazione che si spossessava delle sue
competenze, quindi non solo non c'era un Consiglio di
amministrazione, non c'era il Consiglio regionale, ma lo stesso
Consiglio di amministrazione si era spossessato delle sue
competenze per attribuirle ad un direttore generale e
amministratore delegato; quindi, in buona sostanza, per il 70-80%
dell'attività, una gestione monocratica.
A fronte di un cambiamento del Consiglio di amministrazione, lo
stesso ha preso una decisione totalmente diversa, è un'assunzione
di responsabilità, ma che spaventerebbe qualsiasi persona di buon
senso, perché dice: "noi vogliamo gestire, vogliamo essere titolari
come Consiglio di amministrazione di poteri specifici, quindi non
deleghiamo a nessuno ed interveniamo direttamente ripartendoci i
ruoli". Per fare questo, è ovvio che anche la struttura
dirigenziale doveva essere in sintonia con una lettura di questo
genere e, nell'ambito di questa lettura, è ovvio che i 2 livelli di
dirigenza non erano più compatibili; quindi, anziché avere un
livello di direzione generale e di direzioni subordinate alla
direzione generale, c'era un'impostazione - qui abbiamo citato le
parole crociate - di una "distribuzione orizzontale".
Non solo, all'interno di questa riorganizzazione, e sempre lì il
Consiglio di amministrazione ha già evidenziato una certa
attenzione, oltre alle direzioni esistenti - perché anche lì, i
giornali riportano cose giuste e cose non giuste - che non sono
soppresse, nel senso che la Direzione del personale, la Direzione
del contenzioso, la Direzione legale erano e rimangono, vi erano 2
aree particolarmente critiche, e una era l'area della produzione,
le sale giochi. Ora, quell'area ha la necessità di essere
presidiata, perché è l'area in cui si ha il contatto con la
clientela; non è possibile gestire in modo distinto la promozione,
l'ospitalità rispetto a quello che accade nella sala giochi! E non
sono dettagli questi, sono cose importanti, perché se non si
presidia la produzione, credo sia difficile fare tutto il resto.
Quindi dice: "introduciamo i presidi in quel dominio, così come
l'introduzione di specifiche risorse nell'ambito
dell'Amministrazione, inserendo figure che possano garantire quello
che anche il Collegio sindacale ci ha segnalato come non
funzionante". Ho ricevuto dei verbali del Collegio sindacale in cui
si sollevavano delle disfunzioni, il non rispetto di regolamenti;
ecco che a questo punto mi pare ovvio che ci sia un'attività
conseguente.
Un Consiglio di amministrazione che fa una tale proposta, credo
voglia dare già subito la sensazione di un percorso. È chiaro che
all'interno di questo vi è stata, da parte della maggioranza, di
chi si è assunto la responsabilità di governare, l'introduzione di
criteri nell'ambito delle scelte di questi dirigenti, che rimangono
di esclusiva competenza del Consiglio di amministrazione, perché
sono i soggetti che devono trasmettere le decisioni sulla
struttura, è la cinghia di trasmissione. È ovvio che questo tipo di
ragionamento non può che essere fiduciario, perché in caso
contrario rischiamo di non avere una trasmissione corretta delle
volontà del Consiglio di amministrazione alla struttura. Non per
questo non si possono indicare dei criteri; alla fine c'è stato un
dibattito in merito ed è stato introdotto un criterio che ha
salvaguardato l'autonomia del Consiglio di amministrazione, ma ha
indicato, nell'ambito delle opportunità, di evitare di andare a
ricercare dei personaggi esterni sia alla struttura attuale sia
soggetti aventi cariche nelle precedenti gestioni.
Questo credo che possa essere marginale rispetto al discorso
generale. Se qualcuno vuole fare polemica su un aspetto che può
pesare 1, 2 o 3% di un discorso generale, credo sia fuori strada,
che faccia una speculazione, ma le speculazioni molte volte portano
alla perdita, perché non sono capite dall'opinione pubblica. Qui
sembra che tutta l'attenzione ruoti su dei nomi, ma fuori da questo
palazzo tutta questa discussione non vale 5
lire…
(interruzione del Consigliere Frassy, fuori
microfono)
… ma gli scioperi non sono rivolti
alla discussione dei nomi, mi pare che i lavoratori abbiano
introdotto dei ragionamenti che sono anche comprensibili, in quanto
cercano di tutelare il loro flusso reddituale, per cui, a fronte di
una diminuzione quantitativa evidente, chiedono di conoscere quali
sono le iniziative, ma nessuno dei lavoratori ha fatto dei
ragionamenti che siano di così basso livello! Da questo punto di
vista penso che questo sia un primo passo; il secondo passo sarà
quello di conoscere, nel momento in cui saranno attribuite le
deleghe, nel momento in cui saranno individuati i mansionari, le
aree, i perimetri di queste direzioni, ci sarà un momento in cui
verranno tracciate anche le strategie.
Attenzione, anche in questo caso le strategie sono di 2 livelli:
ci sono delle cose che possono essere fatte immediatamente, ecco
perché in assemblea oltre a quanto comunicato dal Consiglio di
amministrazione, mi sono permesso anche in virtù del ragionamento
fatto all'interno della maggioranza, di chiedere un presidio
dell'area tecnica, perché è impensabile che per cambiare un parquet
si debbano rifare le solette! Vi sono questioni che possono essere
affrontate subito, non abbiamo bisogno di buttare giù la casa per
dare il bianco o per rifare un impianto di illuminazione o per
ravvivare un ambiente che è tutt'altro che gaio e felice e che
incentiva una certa generosità nell'ambito delle giocate, perché,
in fin dei conti, dobbiamo fare un certo tipo di ragionamento,
dobbiamo mettere il giocatore nella condizione di star bene e
quindi se una persona sta bene, è disposta anche a spendere di più.
Non so se è eticamente accettabile o meno, ma l'attività del casinò
è questa!
Queste cose possono essere affrontate subito; una filosofia e un
metodo di valutazione su tutta la promozione che facciamo può
essere fatta subito. Altre cose necessiteranno di altri tempi, lo
ha detto il Consigliere Curtaz; noi abbiamo già dato indicazioni su
quali sono le strategie di medio-lungo termine, abbiamo detto che
l'acquisizione - e quindi la rottura dell'accerchiamento -, oltre
ad essere uno degli aspetti del programma di legislatura, è un
obiettivo ancora attuale, da luglio ad oggi non è cambiato nulla. È
chiaro che vi sono dei passaggi che necessitano degli
approfondimenti, bisognerà fare le valutazioni, le garanzie, ma
credo non sia onesto dire che noi non assumiamo delle decisioni,
perché su certi passaggi, se il Consigliere Curtaz fosse qui,
avrebbe gli stessi tempi che abbiamo noi, a meno che il Consigliere
Curtaz non abbia la bacchetta magica! Non credo che neanche
all'Envers ci siano le bacchette magiche, perché ci sono dei
passaggi che sono obbligati! Qui, la "verve" polemica la fa da
padrona su questo argomento.
Io, devo dire la verità: sono abbastanza soddisfatto del
percorso che fino ad oggi abbiamo fatto, sono fiducioso che questo
tipo di approccio permetta una razionalizzazione dell'utilizzo
delle risorse e porti l'entusiasmo per andare avanti, e che questo
entusiasmo si rifletta anche sui risultati della casa da gioco.
Presidente - La parola al Consigliere Curtaz.
Curtaz (Arc-VA) - Sono in crisi d'identità come Consigliere di
opposizione, perché nelle scorse occasioni avevamo fatto alcune
domande all'Assessore, con iniziative varie, e l'Assessore
rispondeva in maniera sempre ampia, toccava tutto senza entrare nel
merito delle questioni che venivano poste! Allora mi sono detto:
provo a cavarmela con 4 parole, sperando che l'Assessore con 400
parole risponda alla domanda che viene fatta! La domanda è:
Assessore, cosa intende fare? Io non mi sono distratto, lei non ci
ha detto cosa la Giunta intende
fare…
(interruzione dell'Assessore Marguerettaz, fuori
microfono)
… non l'Assemblea, la Giunta
regionale! Stiamo parlando in Consiglio regionale, vede che lei è
talmente dentro questo conflitto di interessi che confonde questa
istituzione con il socio di maggioranza del casinò! Lei non ha
ancora chiara questa distinzione!
Lei, oggi, qui, non risponde come rappresentante
dell'Amministrazione nell'assemblea del casinò; io sono qui a
discutere come Consigliere regionale e quindi lei risponda come
Assessore, mentre all'assemblea risponderà come socio! Se non
capiamo neanche queste cose, non possiamo discutere fra Consiglieri
di opposizione e Giunta, perché manca proprio il minimo di alfabeto
istituzionale! Anche perché - e qui vengo ad un punto che lei ha
toccato - lei dice: qui l'azionista, qui
l'azienda… ma l'azionista Regione non è
un socio qualsiasi, non stiamo parlando di un casinò privato,
l'azionista pubblico ha dei compiti particolari! Io glieli rammento
modestamente; sono: intanto, quello di salvaguardare l'aziendalità
- e questo andrebbe bene anche per un azionista privato - e poi
discuteremo sul come farlo; poi quello di salvaguardare
l'occupazione, che non è una cosa da poco, implica delle scelte ad
esempio a favore dei giochi lavorati piuttosto che dei giochi non
lavorati; ma, soprattutto, il socio pubblico ha il compito di
attivare delle sinergie con tutta una serie di comparti, di enti,
perché il casinò in questa Regione deve essere un elemento
dell'offerta turistica, quindi va inserito nell'intero contesto
offerta turistica! Deve coinvolgere delle realtà locali, mentre ad
un azionista qualunque può non importargli di coinvolgere delle
realtà locali!
Bisogna chiarire - cosa che non viene mai fuori! - quale posto
il casinò deve avere nell'economia della nostra regione; se non
rispondiamo a questa domanda, le risposte che vengono date dalla
Giunta sono del tenore che abbiamo sentito, cioè di parla di tutto
e del contrario di tutto, si parla di aspetti gestionali con una
grande confusione. Nessuno ci dice, in questa sede, che è la sede
dell'indirizzo politico, qual è l'indirizzo a cui è assoggettato il
Consiglio di amministrazione del casinò! Non dico "indirizzo
politico" nel senso di pressione partitica, perché questo lo
abbiamo capito… siete voi che discutete
dei nomi nelle riunioni di maggioranza, noi non abbiamo mai fatto
un nome, siete voi che perdete le settimane a dibattere dei nomi
nelle riunioni di maggioranza; non si discute altro che dei nomi, e
non si discute delle cose importanti!
Non posso che dichiararmi addirittura sorpreso, a fronte di
risposte tanto ampie e tanto farraginose rispetto ad una domanda
così essenziale! Cercheremo di riproporla in altro modo, magari la
proporrò a lei, Presidente, non so se vorrà rispondermi una volta
alla domanda: "cosa intendete fare?", perché non so più come
chiederlo! Mettiamo un punto all'ordine del giorno, facciamo un
Consiglio straordinario, magari si capisce che questa non è
l'assemblea del casinò, ma è il Consiglio regionale che deve dare
gli indirizzi politici!
Qui finisco, perché non ho niente da replicare sulle singole
cose, sono tutte cose di dettaglio, non mi interessano, sarà
compito riservato al Consiglio di amministrazione e ai dirigenti;
voi avete la responsabilità politica di averli nominati, ma è un
problema loro! Qui, a noi, deve interessare l'indirizzo generale,
deve interessare quale casa da gioco vogliamo in questa regione, di
quali dimensioni, per fare che cosa, qual è il piano
strategico… questo ci interessa e
questa è la sede!
Voi avete il dovere e chiamo a questo dovere l'intera
maggioranza, perché ormai abbiamo capito che la Giunta non è capace
di esprimere un indirizzo politico. Non si sa; allora è dovere
della maggioranza regionale dare una risposta a tale quesito, che
ancora oggi non è emersa!
