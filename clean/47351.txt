Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 3626 del 22 maggio 2024 - Resoconto
OGGETTO N. 3626/XVI - Interrogazione: "Informazioni sulla
procedura di nomina del Consiglio di amministrazione di CVA Eos
S.r.l.".
Bertin (Presidente) -
Con 32 Consiglieri presenti,
possiamo riprendere con l'analisi dell'ordine del giorno. Punto n.
7. Per la risposta, la parola al Presidente della Regione.
Testolin (UV) -
In primo luogo ci sono un paio di
considerazioni che CVA ritiene opportuno evidenziare rispetto alle
premesse di quest'interrogazione. Per quanto riguarda il compenso
dell'Amministratore delegato di CVA, va ricordato che detto
compenso, evidentemente poco congruo rispetto all'impegno e alle
responsabilità connesse alla carica, era stato a suo tempo
determinato tenendo conto di quanto previsto dal decreto
legislativo 175/2016, il Testo unico sulle società pubbliche.
Questo a sua volta rimanda al decreto-legge 95/2012, che prevede
che il costo annuale sostenuto per i compensi degli amministratori
delle società pubbliche, ivi compresa la remunerazione di quelli
investiti in particolari cariche, non possa superare l'80% del
costo complessivo sostenuto nell'anno 2013. Questa modalità di
determinazione è stata transitoriamente mantenuta in vigore dal
TUSP in attesa dell'emanazione del decreto del Ministro
dell'economia e delle finanze, che avrebbe dovuto individuare i
compensi massimi parametrati a cinque fasce di classificazione e
che ad oggi non risulta ancora emanato, comportando di fatto una
disfunzione derivante dall'ultrattività di un regime
dichiaratamente transitorio e ancorato a parametri del 2013.
Per quanto riguarda poi gli obblighi di trasparenza, a seguito
dell'entrata in vigore della legge 91/2022, che ha convertito il
cosiddetto "decreto aiuti", CVA è considerata società quotata,
pertanto a CVA e alle società da questa controllate si applicano le
norme del TUSP che contemplano direttamente le società quotate. Di
conseguenza, non trova applicazione la disciplina sugli emolumenti
degli organi amministrativi previsti dal TUSP stesso, né gli
obblighi in materia di trasparenza.
Oltre a ciò, per quanto riguarda il primo quesito: "se la nomina
del Consiglio di amministrazione di CVA Eos S.r.l. è avvenuta
secondo la procedura prevista dalla legge regionale 20/2016", il
comma 1bis dell'articolo 1 della legge regionale 20/2016 prevede
che "le disposizioni di cui alla presente legge non si applicano
alla società controllata Aosta Factor S.p.A., né alla società
controllata Compagnia Valdostana delle Acque-Compagnie Valdôtaine
des Eaux S.p.A. e alle sue controllate..." a eccezione degli
articoli specificatamente indicati. Conseguentemente a CVA e a CVA
Eos non si applica l'articolo 3, cioè la disciplina dei compensi
dei rimborsi della legge regionale n. 20/2016.
Per quanto riguarda la seconda domanda: "se l'Amministratore
delegato di CVA Eos S.r.l. percepisce un compenso aggiuntivo a
quello di Amministratore delegato di CVA S.p.A., e nel caso qual è
il suo ammontare annuo", CVA, per rilanciare il proprio piano
strategico, ha riorganizzato l'assetto di Eos, separando gli
impianti idroelettrici dagli impianti di produzione di energia da
altre fonti rinnovabili affinché CVA Eos potesse dar corso a una
politica di investimenti in progetti di produzione di energia e
altre fonti rinnovabili e cogliere possibili opportunità di
operazioni di investimenti o
partnership
anche finanziarie.
Ciò al fine di consentire a CVA Eos un'accelerazione nella crescita
anche in termini di potenza installata per raggiungere e
incrementare gli obiettivi previsti dal piano strategico 2023-2027,
anche alla luce delle numerose opportunità che si possono
presentare nell'ambito del PNRR e degli obiettivi di transizione
energetica fissati per il 2030.
Questo progetto, caratterizzato da dimensioni e costi di
investimenti rilevanti, va a sostituire una parte preponderante del
piano strategico dell'intero gruppo CVA per cui CVA Eos ha dovuto
con urgenza iniziare a rafforzare la propria struttura
organizzativa e operativa, tra l'altro, attraverso il passaggio da
un organo amministrativo monocratico a un organo collegiale
composto da tre membri, in modo da assicurare uno stretto
collegamento tra CVA Eos e la società capogruppo. In ragione di
ciò, nell'assemblea dei soci di CVA Eos in data 28 giugno 2023, ha
deliberato di nominare un collegio di amministrazione individuando
quale amministratore delegato il dottor Giuseppe Argirò e
riconoscendo al medesimo, tenuto conto dei
benchmark
di
mercato, un compenso di euro 300 mila per ogni esercizio sociale,
compenso che costituisce costo aziendale annuo complessivo e che
risulta comunque sostanzialmente più basso rispetto alla media di
mercato, sia con riferimento alla società di capitali paragonabile
a CVA Eos che delle principali
utility
, i cui compensi sono
mediamente pari a oltre il doppio. L'assemblea dei soci di CVA Eos,
ai fini della determinazione dell'importo della remunerazione
dell'Amministratore delegato, ha tenuto conto di parametri
oggettivi, quali la struttura organizzativa, il volume della
produzione del fatturato, la complessità del
business
e
degli obiettivi di crescita aziendale e dei poteri e conseguenti
responsabilità attribuite all'Amministratore delegato, ritenendo
che nessuna osservazione possa essere mossa in relazione a questa
deliberazione, né in relazione alla scelta delle persone, né al
relativo compenso.
Presidente -
Per la replica, ha chiesto la parola la
consigliera Minelli, ne ha facoltà.
Minelli (PCP) -
Grazie Presidente per la risposta. Lei
dice che bisogna ragionare nei termini dell'articolo 1bis della
legge e che quindi non si devono applicare le disposizioni che
conosciamo. Però io leggo che la legge prevede, esattamente
all'articolo 1, comma 1bis, questa cosa, ossia che "le disposizioni
di cui alla presente legge non si applicano alla società
controllata Aosta Factor, né alla società controllata Compagnia
Valdostana delle Acque e alle sue controllate, a eccezione
dell'articolo 2bis, commi 2, 3, 4, 5 e 6, dell'articolo 4,
dell'articolo 5, comma 3, relativamente all'accertamento della
lingua francese..." e questi commi che ho appena citato dicono:
"Finaosta nomina i componenti degli organi di amministrazione e di
controllo delle società a partecipazione indiretta... di cui
all'articolo 6 della legge regionale..."; "Finaosta definisce e
pubblica nel proprio sito istituzionale, almeno 60 giorni prima
della scadenza degli organi, un avviso per la ricerca delle
candidature... Di tale avviso è data ulteriore pubblicità tramite
pubblicazione nel sito della società interessata. Le candidature
sono valutate ai soli fini dell'avviso per cui sono presentate"; "I
soggetti in possesso dei requisiti presentano domanda a Finaosta,
corredata dalla dichiarazione sostitutiva... con la quale attestano
il possesso dei requisiti richiesti nel medesimo avviso, nonché il
titolo di studio..."; "Finaosta trasmette preventivamente
all'Assessore regionale competente in materia di società ed enti
partecipati l'elenco dei candidati ritenuti in possesso dei
requisiti..."; "La Giunta, ricevuto l'elenco dei candidati...
designa i componenti degli organi di amministrazione e di controllo
delle società a partecipazione indiretta, trasmettendo la medesima
deliberazione a Finaosta ai fini della nomina".
Non si devono quindi applicare una serie di disposizioni, a
eccezione di queste. Allora è chiaro che la nostra domanda derivava
dalla valutazione di questi commi. L'Amministratore delegato di CVA
ha presentato queste domande per la carica di Amministratore
delegato di CVA Eos? Non abbiamo trovato questa cosa da nessuna
parte, anche perché se così fosse stato, avrebbe dovuto esserci una
delibera di Giunta che effettuava la nomina, ma noi l'abbiamo
cercata e non l'abbiamo trovata. In sostanza a noi sembra che le
disposizioni della normativa, sia quella nazionale che quella
regionale, non siano state rispettate.
Sulla questione del compenso lei ci ha detto che, sulla base
della riorganizzazione interna di CVA, del piano strategico, di
tutto ciò che comporta il ruolo dell'Amministratore delegato, che
originariamente era stato nominato con un compenso onnicomprensivo
di 50 mila euro, e posso convenire che fosse sottostimato rispetto
alle responsabilità, eccetera, però quello che adesso emerge, ma
non c'è scritto da nessuna parte, questa è una cosa che non emerge
in nessun documento, è che il compenso è di 300 mila euro annui. E
a me fa specie che un amministratore delegato prenda di più per una
società che possiamo considerare in qualche modo di secondo
livello, rispetto a quella per cui è stato inizialmente nominato.
C'è davvero qualche cosa che in tutto questo non mi torna.
Un ulteriore elemento che non abbiamo sollevato
nell'interrogazione, ma che è emerso anche successivamente, perché
ho continuato a cercare delle informazioni sul sito, è quello della
trasparenza della comunicazione, perché ho provato a cliccare su
CVA Eos, ma non ci sono informazioni sul Consiglio di
amministrazione e neanche sui compensi, ma non c'è neanche
l'informazione di chi compone questo Consiglio di amministrazione,
cioè non lo si sa. Tutto quello che si sa è qual è il Consiglio di
amministrazione di CVA, questo c'è, ci sono tutti i dati, le
nomine, eccetera, ma di quest'altra società per cui
l'Amministratore delegato mi dice lei ora - e per me è una novità
assoluta - prende 300 mila euro annui, quando per CVA è stato
nominato con un compenso di 50 mila euro onnicomprensivi, certo, è
stato nominato sulla base di decreti precedenti e non è stata
riformata la modalità, non c'è stato un nuovo dispositivo, però io
ritengo che sia quanto meno strana questa questione. Non mi sembra
che la trasparenza in tutto questo ci sia, le cose non sono per noi
affatto chiare e approfondiremo con gli strumenti che sono a
disposizione dei Consiglieri regionali.
