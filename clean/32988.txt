Classificazione
ENERGIA



Oggetto del Consiglio n. 1491 del 1° dicembre 2010 - Resoconto
OGGETTO N. 1491/XIII - Interpellanza: "Acquisto di prodotti
provenienti dalla Cina da parte della Compagnia Valdostana delle
Acque (CVA)".
Interpellanza
Premesso che la Compagnia Valdostana delle Acque (CVA) è una
società per azioni controllata dalla Regione tramite Finaosta
S.p.A.;
Considerato che CVA ha acquistato macchinari cinesi -
prodotti che peraltro non risultano essere all'avanguardia
tecnologica in questo settore - per circa 15 milioni di euro
tramite la società genovese WaterGenPower;
Ricordato che, in risposta a un'interpellanza del gruppo PDL
su analogo argomento, discussa in aula il 17 dicembre 2009, il
Presidente della Regione condivideva "le affermazioni che sui
prodotti cinesi molto spesso ci sono delle situazioni di qualità
che sono dubbie", sostenendo che "la differenza di valore è tale
per cui è giusto che precauzionalmente ci sia una certificazione
ulteriore della qualità del materiale fatto con analisi
specifiche";
ciò premesso, i sottoscritti Consiglieri regionali
Interpellano
il Presidente della Regione per sapere:
1) se le forniture cinesi sono state tutte puntualmente
consegnate secondo le scadenze previste, visto che due società
europee leader nel settore rinunciarono anche per l'esiguità dei
tempi di consegna stabiliti nel bando pubblico di gara;
2) se CVA ha verificato la qualità, la funzionalità,
l'efficienza e la convenienza del materiale fornito e già
installato nonché se il medesimo è garantito dalle richieste
certificazioni di conformità alla normativa UE: in caso
affermativo, si chiede di produrre copia di tale documentazione
all'interpellante;
3) quali sono gli importi fatturati a CVA dal fornitore,
quali gli anticipi già pagati, quale ruolo ha svolto (o sta
svolgendo) la società WaterGenPower nella fase di compravendita e
quali sono i relativi compensi, nonché se sono state osservate
tutte le procedure di legge e fiscali per l'importazione del
materiale dalla Cina;
4) quali sono i suoi intendimenti sulla corretta operatività
di CVA nella gestione di questo complesso processo di acquisizione
di forniture cinesi.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Presidente Rollandin, come è già accaduto nel dicembre dello
scorso anno, anche quest'anno le offriamo una grossa opportunità:
quella di aggiornarci sulla CVA e gliela offriamo in un momento in
cui... lei sa, ci sarà nel giro di qualche giorno una
convention
dell'azienda in cui si tireranno le somme di
quello che è stato fatto nel corso dell'anno. Credo che sulla base
di quello che lei dirà e sulla base di quello che io replicherò, ci
saranno elementi di stimoli in più anche da portare all'attenzione
degli interlocutori che incontrerà prossimamente.
Comincerei da una sorpresa che ho scoperto nei giorni scorsi;
cliccando sul sito CVA, ho visto che c'è un banner dedicato alle
indagini di mercato, dove la CVA si fa testimonial dei fornitori
cinesi, nel senso che dice (cito la parte sintetica):
"CVA ha
condotto un'indagine di mercato nel contesto industriale cinese,
recandosi sul posto per verificare le tecnologie adottate
relativamente alla produzione di turbine, alternatori, condotte
forzate da utilizzare per la produzione di energia idroelettrica.
CVA S.p.A. ritiene i risultati dell'indagine soddisfacenti,
riscontrando nel settore verificato interessanti opportunità di
commercio con il mercato cinese. In ogni caso le aziende
interessate possono richiedere informazioni al responsabile di
esercizio, ingegneria e impiantistica"
... e indica il numero
telefonico. Quindi CVA si è eletta testimonial dei fornitori
cinesi. Dopo questa premessa entriamo nell'argomento
dell'interpellanza che abbiamo presentato con il collega Lattanzi.
Ci risulta che non siano tutte rose e fiori questi prodotti
cinesi... per questa ragione abbiamo proposto alla sua attenzione
alcune domande che mutuano anche da osservazioni e risposte che lei
ci diede in aula il 17 dicembre, ovvero che i prodotti cinesi,
oltre ad essere convenienti, devono essere certificati da una
convenienza che, a distanza di un anno, oggi possiamo fare.
Innanzitutto le proponiamo una prima domanda:
"se le
forniture cinesi sono state tutte puntualmente consegnate secondo
le scadenze previste"
, considerato che c'era un bando che
prevedeva determinati tempi e un primo bando è andato deserto,
anche perché le concorrenti europee hanno ritenuto la tempistica
troppo stretta rispetto alle forniture previste; questo bando
sembra che sia stato impoverito, dequalificato per permettere ai
concorrenti extraeuropei di partecipare alla gara.
Seconda domanda:
"se CVA ha verificato la qualità, la
funzionalità, l'efficienza e la convenienza del materiale fornito e
già installato nonché se il medesimo è garantito dalle richieste
certificazioni di conformità alla normativa UE"
, perché questo
è un punto importante, cioè il prodotto viene consegnato, viene
testato, installato e naturalmente deve essere anche garantito e
queste garanzie, in Europa, funzionano sulla base di certificazioni
di conformità che fanno parte del nostro mercato comune. In caso
affermativo, si chiede di produrre copia di tale documentazione
agli interpellanti. Devo dire che dal momento in cui l'abbiamo
inoltrata ad oggi non abbiamo ricevuto alcuna documentazione...
magari oggi ci sarà qualche pezzo di carta che sarà degno di
interesse! È importante sapere quali sono i rendimenti energetici;
non a caso parliamo di funzionalità e di efficienza, poiché le
scelte strategiche sui materiali rotanti sono state fatte di un
certo tipo rispetto ai tipi convenzionali che erano utilizzati in
passato.
Terza domanda:
"quali sono gli importi fatturati a CVA dal
fornitore, quali gli anticipi già pagati, quale ruolo ha svolto (o
sta svolgendo)...
- una società di import-export, che si chiama
WaterGenPower di Genova -
nella fase di compravendita e quali
sono i relativi compensi, nonché se sono state osservate tutte le
procedure di legge e fiscali per l'importazione del materiale dalla
Cina"
; devo dire che un paio di domeniche fa ho visto
un'interessante puntata di Report su Raitre condotto da Milena
Gabanelli, che ha vinto più di un premio per la sua capacità di
giornalismo investigativo, anche a Saint-Vincent, dove metteva in
luce le clamorose truffe che sono state scoperte nell'importazione
di prodotti dalla Cina e dall'Estremo oriente in generale tramite
queste società di import-export. Sarebbe interessante sapere quale
ruolo sta giocando questa WaterGenPower, perché è una società che -
come dicevamo un anno fa - ha un capitale sociale irrisorio, ha un
amministratore unico e fa da elemento di traslazione fra i
fornitori cinesi e l'azienda nostrana... magari qualche lume in più
lo avremo dalle sue risposte!
Infine, una domanda di intendimenti che qualifica
l'interpellanza: quali sono le intenzioni
"sulla corretta
operatività di CVA nella gestione di questo complesso processo di
acquisizione di forniture cinesi"
che, sulla base delle
informazioni che possediamo, non è così roseo come qualcuno
vorrebbe far apparire. Grazie.
Si dà atto che dalle ore 9,48 assume la presidenza il
Vicepresidente André Lanièce.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ringrazio il collega Tibaldi per l'opportunità che mi viene data
di tornare su un tema a lui caro e su cui è più informato di me.
Vengo subito alle risposte; voglio solo dire, per quanto riguarda i
rapporti... il fatto che abbiano previsto questa disponibilità ad
evidenziare la situazione ad oggi, era stato un
agrément
che
era stato richiesto quando c'era stata la delegazione cinese, che
era venuta ufficialmente, a cui la CVA si è prestata.
Prima domanda:
"se le forniture cinesi sono state tutte
puntualmente consegnate secondo le scadenze previste"
; CVA, con
ordine perfezionato il 27 ottobre 2009, ha affidato l'appalto per
la fornitura relativa al rinnovamento dell'impianto idroelettrico
di Champagne 2 e alle 10 giranti per gli impianti Avise, Quart,
Signayes, Valpelline e Champagne 1, alla società italiana
WaterGenPower, che si è avvalsa della società cinese Chongqing
Water Turbine Works e, rispetto alla domanda, l'appaltatore
WaterGenPower sta rispettando tutte le scadenze previste negli
accordi contrattualizzati con CVA. Rispetto al richiamo alla
società europea leader nel settore, CVA ritiene opportuno
evidenziare che gli operatori del settore, che nel corso della
procedura di gara hanno avanzato richieste di chiarimenti, hanno
sempre ricevuto puntuale risposta da parte di CVA, in esito alle
quali hanno domandato modifiche sostanziali alle condizioni di
fornitura, sia relativamente alle caratteristiche tecniche della
fornitura, sia alle garanzie contrattuali in caso di
malfunzionamento, sia sui tempi e termini di consegna. Queste
richieste di modificazione sono state ritenute incompatibili con la
procedura di gara e comunque con le necessità di CVA.
Rispetto alla seconda domanda:
"se CVA ha verificato la
qualità, la funzionalità, l'efficienza e la convenienza del
materiale fornito e già installato nonché se il medesimo è
garantito dalle richieste certificazioni"
, CVA specifica che la
società appaltatrice WaterGenPower e l'impresa cinese che ho
ricordato hanno prodotto le certificazioni di qualità relative
all'attività di cui alla fornitura in questione; per la società
WaterGenPower, la certificazione di qualità UNI & ISO 9001/2000
per la progettazione impianti a produzione e trasmissione di
energia e, per la società cinese, la certificazione di qualità UNI
& ISO 9001/2000 per la progettazione, sviluppo, produzione,
installazione e servizio per gruppi idroelettrici
turbino-generatori. Queste certificazioni sono a mie mani e ne darò
copia al collega. Inoltre, al fine di verificare le potenzialità di
progettazione e di produzione della società cinese, prima del
perfezionamento del contratto di fornitura, CVA ha effettuato un
apposito sopralluogo presso l'impresa cinese, compiuta dalla
direzione gestione impianti, che ha permesso di constatare che le
capacità costruttive e il macchinario utensile rispondevano
esattamente a quanto indicato nella documentazione tecnica. Infine,
il processo produttivo è sottoposto a verifiche da parte degli enti
certificatori internazionali e dal Registro Italiano Navale S.p.A.
(RINA), la spedizione degli oggetti della fornitura avviene solo
successivamente all'ottenimento della certificazione, conseguente
all'esito positivo delle verifiche condotte dai suddetti enti
certificatori. Questa documentazione tecnica potrà essere fornita
al termine dell'intera fornitura oggetto del contratto e
compatibilmente con le esigenze di salvaguardare eventuali segreti
tecnici e commerciali delle società oggetto di certificazione;
quindi ci sono, sono visibili. Se il collega le vuole, non le ho
qui, ma possono essere consegnate appena finita la fornitura, per
evitare che ci siano situazioni di interferenza con le società che
sono concorrenti.
"Quali sono gli importi fatturati a CVA dal fornitore, quali
gli anticipi già pagati, quale ruolo ha svolto (o sta svolgendo) la
società WaterGenPower nella fase di compravendita"
: ad oggi gli
importi fatturati da WaterGenPower e saldati da CVA ammontano a
4.623.164,68 euro, a fronte dell'importo complessivo a corpo delle
forniture/prestazioni oggetto del contratto pari a 15.123.749,88
euro. Per quanto riguarda il ruolo della società, le attività di
WaterGenPower riguardano il coordinamento dell'installazione,
dell'automazione e il governo dei gruppi di produzione, lo
svolgimento delle attività di progettazione di ingegneria di
dettaglio e la gestione di subappalti di montaggio e smontaggio. La
società cinese interviene come ditta costruttrice del macchinario
di generazione, alternatore e turbine, e delle 10 giranti. CVA
resta estranea ai rapporti economici tra le due società,
intrattenendo rapporti solo con la ditta appaltatrice
WaterGenPower. Infine, la procedura di appalto è stata svolta in
conformità alle previsioni di legge, in particolare ai sensi
dell'articolo 221, comma 1, lett. a) del decreto n. 163/2006. Per
quanto riguarda il regime fiscale di importazione, CVA ha concluso
il contratto con un'impresa di diritto italiano e sono state
osservate tutte le procedure di legge previste. Tutte le formalità
riguardanti la spedizione, il trasporto, lo sdoganamento delle
forniture oggetto del contratto sono in capo alla società
appaltatrice.
"Quali sono i suoi intendimenti sulla corretta operatività di
CVA"
: CVA ha operato in questa particolare operazione con la
massima attenzione, da un lato, agli aspetti progettuali,
costruttivi e tecnici, adottando tutte le precauzioni necessarie
per verificare che le forniture provenienti dalla Cina
corrispondano agli standard riconosciuti a livello internazionale;
dall'altro lato, ha guardato anche gli aspetti economici cercando,
in un settore in cui la concorrenza è minima, di contenere i costi
della fornitura - a parità di qualità -, ma anche di avere tempi di
consegna i più rapidi possibili per poter riavviare la produzione
quanto prima e - non ultimo - di avere la fornitura con
caratteristiche tali da consentire che le attuali riparazioni
possano essere svolte in loco, evitando il periodo di fuori
servizio e quindi i costi di smontaggio, trasporto e rimontaggio:
caratteristiche, queste, che i metodi costruttivi tradizionali
della società cinese garantiscono e che i costruttori europei hanno
abbandonato per ragioni economiche.
Credo di aver risposto alle domande; darò copia al collega, e
voglio solo dire che con questo tipo di procedura il risparmio è
stato mediamente del 30 percento rispetto ai costi delle
concorrenti.
Presidente
- La parola al Consigliere Segretario
Tibaldi.
Tibaldi (PdL)
- Ho ascoltato le risposte del Presidente,
ovviamente mi riservo di leggerle più attentamente. Vorrei fare
alcune considerazioni nei pochi minuti che ci sono dati a
disposizione, che sono in parte diverse da quelle che lei ha
detto.
Ci risulta che le specifiche richieste ai cinesi siano difformi
rispetto a quelle nel bando europeo, che poi è andato deserto.
Oltretutto sembra che tali specifiche siano state dequalificate per
adeguarle alla prevista fornitura cinese, altrimenti non potevano
essere aggiudicate alle condizioni iniziali. A differenza di quello
che lei ha detto, mi risulta, sulla base di informazioni che mi
sono pervenute, che le consegne sono state solo parzialmente
rispettate, poiché mi è giunta l'informazione che ad oggi è stato
consegnato solo il materiale rotante del gruppo Signayes, quello di
Champagne 1 e quello per il gruppo di Quart, al momento in fase di
installazione. Non sarebbero state invece state consegnate le
giranti per Avise e Valpelline nei tempi previsti. La motivazione,
anche se ben mascherata da una variante, risiederebbe nella non
perfetta conformità del materiale e da un presunto errore di CVA
nel comunicare un dato tecnico, in particolare il dislivello netto
di Avise. Mi limito anch'io a leggere, come lei ha letto, perché
sono questioni tecniche, quindi avrà la possibilità anche lei di
verificarle nella sede di
convention
che avverrà fra qualche
giorno. La variante comporterebbe la richiesta di giranti forgiate
al posto di giranti fuse e questo è un passaggio importante. Con
un'interpellanza che abbiamo proposto un anno fa, lei stesso aveva
detto che le forniture cinesi erano finalizzate soprattutto per il
reperimento di materiale fuso più conveniente perché fuso, cioè
secondo un progetto di fusione. I cinesi non sono specialisti nel
forgiato, prodotto invece da ditte europee di avanguardia, quindi
l'incremento dei costi è tutto un rebus. Merita ricordare che anche
la consegna del gruppo di Champagne 2 ha subito un ritardo di due
mesi e che - salvo imprevisti - dovrebbe arrivare a fine
dicembre.
È importante anche quanto le dico in relazione al punto n. 2.
Nel gruppo di Signayes, l'unico in esercizio ad oggi con giranti
cinesi montate, sarebbero già emersi diversi problemi: cricche,
soffiature, presenze di riporti, e anche i rendimenti energetici
non sembrano nulla di speciale. Anzi, a Signayes avrebbe
evidenziato sin da subito un aumento della rumorosità e una perdita
di potenza, immediatamente constatabile anche da una lettura degli
strumenti di quadro. Con le vecchie giranti europee usurate il
gruppo forniva una potenza di 14,5 megawatt; oggi, con le giranti
cinesi, il gruppo - a parità di portata idrica - fornisce una
potenza inferiore che supera appena i 13,5 megawatt. La perdita di
circa 1.000 kw/h corrisponde a circa 72.000 euro al mese... se
questo dato si moltiplica per i mesi di vita utili della girante,
il danno economico per CVA è alquanto significativo! E questa è una
girante delle 10 che ha detto e che devono arrivare nel parco
elettrico valdostano. Quindi, Presidente, la esortiamo a
verificare, visto che lei sa come esercitare la sua sfera di
controllo sulle sue partecipate. È indubbio che la scelta di
cambiare la tipologia di fornitura sugli impianti di Avise e
Valpelline sia giustificata anche da questa esperienza - mi
permetto di dire - svantaggiosa di Signayes; poi ci sarà una
Champagne 1, Quart, Champagne 2, che saranno un'altra storia, ma è
naturale che qui sia stata prevista una correzione di rotta, ma le
correzioni di rotta hanno un costo.
Sugli importi fatturati mi sono annotato i dati che lei ha
citato, ci tengo a dire solo che WGP ha dimensioni molto piccole
rispetto al volume di fornitura appaltato, questo lo si può
evincere dal sito della società e, secondo alcune voci accreditate,
non avrebbe nemmeno i requisiti per commesse di importi così grandi
quali 15.223.000 euro. Lei ha citato l'articolo di legge al quale
viene fatto riferimento, l'ho annotato.
Per quanto riguarda gli intendimenti, prendiamo atto che lei
ripete positivamente la volontà di far sì che questa società giri
al meglio, è una società che appartiene ai valdostani, che utilizza
una grande risorsa dei valdostani che è l'acqua e che fornisce
energia ad una quota importante di utenti, fra i quali il
sottoscritto; è naturale che in qualità di Consiglieri regionali ci
preoccupiamo di capire non solo gli aspetti politico-gestionali, ma
anche tecnico-gestionali che vengano portati avanti nel migliore
dei modi.
La ringrazio per le risposte; spero che lei terrà conto anche
delle considerazioni che le sono pervenute in sede di replica.
