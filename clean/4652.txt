Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 350 del 29 giugno 1982 - Resoconto
OGGETTO N. 350/VII - COMPLETAMENTO DELL'ASFALTATURA DELLA
STRADA DI COLLEGAMENTO FRA LE FRAZIONI USSEL E BELLECOMBE IN COMUNE
DI CHATILLON (Interpellanza).
PRESIDENTE:
Do lettura del testo dell'interpellanza,
presentata dal Consigliere Minuzzo:
INTERPELLANZA
CONSTATATO che la strada di collegamento fra le frazioni di
Ussel e Bellecombe, del Comune di Châtillon, per la massima parte è
asfaltata, infatti solo circa l'ultimo chilometro non è ricoperto
del manto bituminoso;
VERIFICATO che completare la bitumatura della strada
agevolerebbe gli abitanti della frazione Bellecombe nei loro
spostamenti;
PRESO ATTO che se la strada fosse meglio percorribile la
frazione Bellecombe potrebbe avere un notevole sviluppo turistico,
vista la sua favorevolissima posizione, il che porterebbe notevoli
vantaggi alla popolazione;
CONSIDERATO che le reiterate richieste ai vari enti per il
completamento della bitumatura della strada in oggetto sono sempre
state inascoltate senza peraltro giustificati motivi,
INTERPELLA
l'Assessore competente per sapere:
1) se gli erano giunte richieste per l'asfaltatura dell'ultimo
chilometro della strada di collegamento Ussel-Bellecombe;
2) se intende prendere iniziative al fine di portare a
compimento un'opera iniziata circa 12 anni fa;
3)
approssimativamente quando potrà essere completata
tale strada.
PRESIDENTE:
Ha chiesto di parlare il Consigliere Minuzzo;
ne ha facoltà.
MINUZZO - (PSDI):
E' evidente che questa prima parte del
Consiglio è caratterizzata dalla questione delle strade.
Questo mi sembra sia un problema particolare perché al
completamento di quest'opera si sono interessati circa 90 abitanti
di una frazione che sta avendo un notevole sviluppo, anche sotto
l'aspetto turistico, malgrado le grosse difficoltà ad abitare
quella zona, tenuto conto che c'è carenza di energia elettrica,
mancanza di fognature, scarsità di acqua in quanto sembra che
l'acqua sia stata portata con l'acquedotto ad una frazione
sottostante, per cui Bellecombe ne è stata in un certo qual modo
privata.
Si tratta del completamento di un'opera, già iniziata circa 12
anni fa, di bitumatura di 1 chilometro di strada, che non si sa
perché non è ancora stato completato.
Sentito il Comune interessato, mi è stato detto che la
conclusione di quest'opera è ostacolata da carenze finanziarie, ma
che il Comune sarebbe disponibile a completarla se vi fosse un
intervento della Regione. Mi è stato anche detto che si cerca di
accontentare un po' tutti quanti, però sembra che per la questione
in oggetto il problema sia di carattere quasi politico.
Volevo, allora, chiedere all'Assessore - qualora fosse già stato
interpellato in tal senso, ed il Comune di Châtillon mi ha detto
che erano già state fatte delle richieste, (se sia vero o meno,
questo non lo so) - se non ritiene opportuno completare quell'opera
che è stata iniziata grazie all'intervento di un Assessore
democristiano ai Lavori Pubblici e, quindi, da un suo predecessore
dello stesso suo partito.
PRESIDENTE:
Ha chiesto di parlare l'Assessore ai Lavori
Pubblici Borbey; ne ha facoltà.
BORBEY - (DC):
La richiesta del Comune di Châtillon,
anche per quest'opera, era una richiesta generale.
Quando la Regione chiedeva, in un primo tempo, il programma
lavori annuale e, poi, dopo il 1980, il programma lavori triennale,
il Comune di Châtillon ha presentato una richiesta di programma
lavori triennale con cifre che si aggiravano sul miliardo e mezzo,
in cui era stata inserita anche la richiesta di questa
asfaltatura.
Per quanto ne so, ritengo che il Comune di Châtillon abbia
inserito quest'opera, il cui costo si aggira sui 30-35 milioni, nel
suo programma annuale di opere pubbliche; questo mi è stato detto
da un Consigliere, ma non posso garantirlo al 100%.
La regione, nel suo programma di asfalti, non ha inserito
niente, quest'anno, per il Comune di Châtillon, perché erano già
state eseguite lo scorso anno alcune opere di asfaltatura
abbastanza importanti, mentre ne ha inserite, nel programma del
1983, per un valore di circa 25 milioni.
Se, però, quest'opera, da parte del Comune di Châtillon, è
ritenuta prioritaria, riteniamo possa trovare spazio attraverso i
fondi del decentramento, di cui il Comune di Châtillon ha ricevuto
circa 400 milioni, quindi 30 milioni possono essere devoluti per
questa asfaltatura.
Prenderò contatti con la Giunta e con il Sindaco e vedremo il da
farsi. Debbo dire che, nello spirito della legge del decentramento,
l'Amministrazione regionale ritiene che queste opere debbano essere
di competenza esclusiva dei Comuni e, proprio per andare incontro
al Comune di Châtillon, su opere di una certa consistenza, abbiamo
inserito quest'anno sul programma lavori di Châtillon 220 milioni
per il completamento del cimitero, trattandosi di un'opera già
iniziata dalla Regione e per la quale occorreranno ancora 300
milioni.
PRESIDENTE:
Ha chiesto di parlare il Consigliere Minuzzo;
ne ha facoltà.
MINUZZO - (PSDI):
Avrei preferito sentirmi dire
dall'Assessore "va bene, lo asfaltiamo"; comunque, ha portato delle
giustificazioni valide, per cui mi dichiaro soddisfatto della
risposta fornitami.
Mi permetto di fare appello all'Assessore Borbey, per quanto di
sua competenza e per l'impegno preso, di sollecitare la Giunta
municipale di Châtillon al fine di far effettuare al più presto il
completamento di questa strada.
Farei appe11o anche all'Assessore Pollicini - non so se ha già
avuto occasione di recarsi a Bellecombe - perché si tratta di una
zona ricca di bellezze che potrebbe avere un notevole sviluppo
turistico e dove, malgrado ci siano questi mille metri di
sterrato
da percorrere, risiedono per tutto l'anno degli agricoltori;
pertanto, mi sembra logico che chi di competenza operi al fine di
far sì che venga completata questa strada.
