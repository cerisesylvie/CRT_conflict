Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 1229 del 22 marzo 1995 - Resoconto
SEDUTA ANTIMERIDIANA DEL 22 MARZO 1995
OGGETTO N. 1229/X Modalità di effettuazione della gara a
licitazione privata per l'acquisto di capi di vestiario da
assegnare al personale regionale ausiliario. (Interrogazione)
Interrogazione Preso atto delle norme di capitolato concernente
la gara a licitazione privata per la fornitura di cappotti e
giacconi da assegnare in dotazione al personale regionale
ausiliario;
A conoscenza delle lamentele espresse da aziende artigiane
valdostane per la mancanza di trasparenza sullo svolgimento della
gara stessa;
il sottoscritto Consigliere regionale
Interroga
la Giunta regionale per conoscere:
1) se entro il mese di tempo previsto a decorrere dal 23
dicembre 1994, data di apertura delle offerte presentate dai
partecipanti, coloro a cui è stato assegnato l'ordine hanno
provveduto alla consegna nei tempi previsti;
2) chi all'interno dell'Amministrazione regionale ha ritenuto il
lavoro regolare in base alle disposizioni previste dal capitolato
di appalto;
3) se intende prendere le iniziative che si rendano necessarie
per garantire a detti artigiani valdostani la possibilità di
usufruire di commesse di lavoro, stante anche la crisi che
attraversa il settore specifico delle sartorie.
F.to: Lanièce
Presidente La parola all'Assessore del bilancio e delle finanze,
Lévêque.
Lévêque (Ass.tec.) Il Consigliere Lanièce, in questa
interrogazione, si riferisce ad una gara a licitazione privata
espletata per la fornitura di abbigliamento per il personale
ausiliario e formula tre domande.
La prima contiene un'imprecisione, nel senso che il bando di
gara non prevedeva che il tempo previsto per la consegna dei beni
di cui si tratta decorresse dalla data dell'apertura delle buste.
Questo non è possibile, perché anche dopo l'apertura delle buste ci
sono dei tempi amministrativi che non possono essere messi a carico
dei fornitori.
I 30 giorni, o il tempo previsto generalmente dai bandi, decorre
dall'aggiudicazione. Rispetto al punto 1) il termine da parte della
ditta aggiudicataria della fornitura per la consegna dei cappotti è
comunicato nel punto 4) del capitolato, allegato alla delibera: i
30 giorni decorrenti dalla data di ricevimento dell'ordine. Quindi
non dalla data di apertura delle buste. Poi, per quanto riguarda la
fornitura di cui si tratta, il cui ordine è stato trasmesso alla
ditta aggiudicataria l'8 febbraio, in esecuzione della delibera di
Giunta del 21 di gennaio, si precisa che la stessa non è stata
ancora effettuata completamente in quanto, essendo beni da
confezionare su misura, dipende dalla presentazione dei dipendenti
regionali interessati presso la ditta aggiudicataria per prendere
le misure.
Ora, parte di questo personale interessato, da quanto risulta
dai fax della ditta aggiudicataria, nonostante sia stato più volte
sollecitato dal Servizio economato, non ha ancora provveduto a
presentarsi presso la ditta per la rilevazione delle taglie,
essendo abbigliamento da predisporre sulle misure delle persone.
Secondo, il Consigliere chiede chi attesta la regolarità di questa
fornitura.
La regolarità, in quanto a qualità del tessuto da confezione,
sarà verificato a venuta consegna dei capi e le eventuali
irregolarità che dovessero essere accertate dal Servizio economato,
su segnalazione del personale interessato, o eventualmente da parte
di ditte concorrenti, comporteranno, come già avvenuto in passato,
la richiesta di analisi specifica sui tessuti da parte di enti o
istituti specializzati, per esempio la Stazione sperimentale per la
seta che esegue analisi specifiche su queste cose.
Come già comunicato in precedenza al Consigliere interrogante,
in risposta ad analoghe richieste, vorrei richiamare l'attenzione
sul fatto che certe procedure di trasparenza e di pubblicità delle
gare delle forniture debbono essere rispettate e sono stabilite per
legge, per cui c'è l'obbligo per l'Amministrazione regionale di
seguire, per quanto riguarda la fornitura di beni e servizi, le
norme regolanti la materia e non si capisce, quindi, come possano
essere prese per il futuro, come si dice nel punto 3), iniziative
palesemente illegittime per favorire alcuni artigiani, anche se
valdostani, rispetto ad altri.
In effetti la gara di cui si tratta si è svolta nella massima
trasparenza. L'apertura delle buste è stata effettuata
pubblicamente alla presenza delle ditte offerenti, la fornitura è
stata aggiudicata ad una ditta di Aosta, la Valstile confezioni,
valdostana, risultante migliore offerente, per aver offerto i
cappotti con tutte le caratteristiche richieste, tutte, compreso il
materiale che il bando prevedeva di essere in pura lana vergine, al
prezzo più basso. Infine si ricorda al Consigliere che, nonostante
siano state invitate a partecipare alla gara ben quattordici ditte
valdostane, solo tre di esse hanno presentato offerta e una, la
Valstile per l'appunto, è proprio l'aggiudicataria, per cui, sempre
nel più stretto rispetto delle norme, la fornitura è stata affidata
ad una sartoria valdostana, come dallo stesso Consigliere
auspicato. Io ritengo che quanto la procedura seguita e quanto
illustrato possa essere sufficiente.
Mi auguro che il problema sia un modo di porre l'interrogazione,
non il contenuto, perché se questo fosse un invito al Governo
regionale e agli uffici a muoversi in difformità delle norme, delle
procedure non potrei che rispondere in un unico modo.
Presidente La parola al Consigliere Lanièce.
Lanièce (GA) Prendo atto della risposta dell'Assessore. Io,
probabilmente, ho dei dati differenti dai suoi. Mi farebbe quindi
piacere avere per iscritto i suoi dati per poterli confrontare con
quelli che mi sono stati forniti. Come ha detto giustamente
l'Assessore, non è che io voglia costringere l'Amministrazione
regionale ad un'azione illegale.
Solo, visto che ci sono state delle lamentele su questo
argomento, penso che sia opportuno verificare sempre la trasparenza
di ogni gara di appalto. Ovviamente l'invito finale è un invito, in
senso buono, a tener conto che c'è una grave crisi economica che
riguarda tutto il Paese, e quindi anche la nostra regione.
Molte ditte che vengono estromesse, per il fatto solo di essere
estromesse, pensano di essere state danneggiate, aumentando il
malcontento, dovuto anche alla crisi del lavoro, alla mancanza di
lavoro. Quindi nessun invito ad andare nell'illegalità, ma solo a
tener conto della grave crisi che attanaglia i vari settori
economici e, quindi, a tener conto e a ben controllare la massima
trasparenza di tutte le gare di appalto.
