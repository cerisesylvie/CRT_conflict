Classificazione
TRASPORTI E VIABILITÀ



Oggetto del Consiglio n. 3434 del 21 marzo 2024 - Resoconto
OGGETTO N. 3434/XVI - Interpellanza: "Notizie in merito al
cronoprogramma dei lavori di ammodernamento della tratta
ferroviaria Ivrea-Aosta".
Bertin (Presidente) -
31 Consiglieri presenti, possiamo
riprendere l'analisi dell'ordine del giorno.
Punto n. 29. Per illustrare l'interpellanza, si è prenotata la
consigliera Minelli, ne ha facoltà.
Minelli (PCP) -
Come è noto, a partire dal nuovo anno
sono stati avviati gli interventi per la realizzazione del progetto
di adeguamento e miglioramento della linea ferroviaria
Chivasso-Ivrea-Aosta (in base a quanto previsto dalla legge
regionale n. 22/2016 e dall'accordo di programma quadro tra la
Regione Valle d'Aosta e RFI) finalizzati a incrementare e a
migliorare le prestazioni dei servizi sulla linea.
Il principale intervento consiste nell'elettrificazione del
tratto di 66 km compreso tra Ivrea e Aosta e prevede la
realizzazione di tre nuove sottostazioni elettriche a Donnas,
Châtillon e Aosta e l'adeguamento delle opere d'arte delle gallerie
lungo la tratta.
Inoltre sono previsti altri interventi per l'efficientamento
della linea e della regolarità dell'esercizio in varie stazioni, in
particolare alle stazioni di Nus, Hône-Bard e Aosta, per gli
adeguamenti a standard internazionali in termini di accessibilità
per le persone a mobilità ridotta, con la realizzazione di
sottopassi e sovrappassi, ascensori, percorsi per ipovedenti e
marciapiedi rialzati.
In alcune stazioni sono programmati anche interventi per
realizzare incroci dinamici dei treni e velocizzare le
percorrenze.
Abbiamo detto più volte in quest'aula - ma lo ricordiamo, perché
è importante - che l'elettrificazione della tratta Ivrea-Aosta
consentirà la circolazione di treni completamente elettrici in
sostituzione degli attuali treni diesel bimodali, permettendo
l'utilizzo di tutta la vasta gamma di treni elettrici, maggiori
disponibilità in termini di capienza (un argomento quello della
capienza che è stato sollevato durante lo scorso anno praticamente
da tutti i gruppi consiliari), incremento degli standard di
regolarità e puntualità che contribuirà al perseguimento delle
strategie globali di sviluppo sostenibile.
L'ampiezza e l'importanza dei lavori, come sappiamo, hanno
determinato la necessità di un'interruzione della circolazione dei
treni e l'attivazione di un servizio con autobus che funziona ma, e
anche questo lo abbiamo ripetuto più volte, è bene che
l'interruzione della circolazione sia il più possibile limitata nel
tempo.
Proprio per l'importanza che il trasporto pubblico ferroviario -
a lungo disdegnato e sottovalutato, e ora negli ultimi tempi
improvvisamente riscoperto da parte di molti - riveste per la
nostra regione e per la sua accessibilità, per le esigenze dei
pendolari, dei cittadini e dei turisti, è evidente la necessità da
parte di questo Consiglio, ma anche degli utenti e dell'opinione
pubblica, di conoscere il cronoprogramma dettagliato di tutti i
lavori e di avere informazioni precise sulla regolarità e sulla
puntualità di esecuzione degli stessi.
Con queste premesse e nella convinzione che l'elettrificazione
della tratta Ivrea-Aosta e, più in generale, il trasporto su ferro
siano da privilegiare in un'ottica di una mobilità condivisa e
sostenibile sempre più ampia, chiediamo innanzitutto di conoscere
il cronoprogramma dettagliato dei lavori di ammodernamento della
tratta, secondariamente vogliamo capire se sia condivisa l'esigenza
di attivare un gruppo di monitoraggio sull'esecuzione
dell'intervento, per svolgere anche un'adeguata attività
informativa che coinvolga anche direttamente le Organizzazioni
sindacali dei trasporti e i comitati di cittadini e di utenti della
ferrovia.
Presidente -
Assessore Bertschy ne ha facoltà.
Bertschy (AV-VdA Unie) -
L'interpellanza pone l'accento
su alcuni argomenti che sono oggetto del lavoro, anche di queste
settimane, da parte dell'Assessorato, del Dipartimento e in
particolare della Direzione trasporti che, tra l'altro, vedrà un
cambiamento a partire dal mese di aprile, perché l'ingegner
Trevisan, che per tanti anni ha condotto la struttura, passerà alla
struttura del commercio e inizierà il suo lavoro un nuovo dirigente
al quale auguro buon lavoro, come auguro un buon lavoro
all'ingegner Trevisan nel suo nuovo incarico.
Questo per dire che tra i tanti temi da affrontare in questo
periodo, ci sono anche questi cambiamenti che sono da un lato
positivi, perché i dirigenti è giusto che possano fare anche nuove
esperienze ma, come sempre, tutto questo poi comporta la necessità
di riprendere le conoscenze, trasmetterle e dare continuità al
lavoro in un momento in cui il lavoro è estremamente delicato,
complesso e, soprattutto, c'è tanto lavoro.
Il tema che propone l'interpellanza, ricordando quello che è
successo in questi primi tre mesi, ci porta a organizzare questa
risposta che, tra l'altro, arriva proprio nei giorni in cui -
ricordandole quali grandi sforzi stanno facendo la nostra
Amministrazione, in termini d'investimenti sul nuovo contratto, e
la comunità, gli utenti, gli studenti lavoratori su questa gestione
straordinaria che comporta comunque, nonostante si stia facendo il
possibile per dare il miglior servizio, disagi e delle difficoltà -
abbiamo scritto a RFI sottolineando che ci attendiamo un lavoro a
tambour battant e soprattutto il rispetto dei tempi di qui a giugno
2026, perché non potremmo accettare di andare oltre a questa data,
di tollerare ulteriormente quello che già stiamo cercando di
superare, i mille ostacoli che stiamo cercando di superare tutti
insieme, perché poi dopo ci saranno pure i tempi di collaudo, prima
di poter finalmente far ripartire la linea alla fine anno e dal
2027.
L'Amministrazione non ha in questo momento un cronoprogramma
dettagliato, ma un elenco di opere che verranno messe in azione nei
prossimi quattro mesi, perché il progetto esecutivo è in corso di
validazione proprio in questi giorni, si sta ultimando, ai sensi
dell'articolo 26 del decreto legislativo 50/2016, la verifica per
la validazione della progettazione esecutiva redatta
dall'appaltatore e riferita ai lavori complessivi di
elettrificazione. Proprio per questo noi abbiamo sollecitato a
darci una tempistica e di qui a breve ce l'avremo definitiva.
In ogni caso come si era detto all'inizio, anche nella
presentazione pubblica, in questi primi mesi sono state fatte le
attività di bonifica, di preparazione del cantiere, realizzati i
parcheggi, ci sono stati anche degli incontri con i Comuni per
cercare di dare il miglior servizio in quelle aree, che comunque
sono da mettere a disposizione dell'impresa per i lavori, ed è
iniziata appunto una serie di attività.
Quello che nel prossimo periodo vedremo sarà l'inizio della
demolizione dei binari nella stazione di Nus, Hône-Bard, in alcune
gallerie, la Binde Capre, la prosecuzione dell'attività di bonifica
degli ordigni come abbiamo già detto, dei pre-consolidamenti nella
galleria del Torrensec, lo scavo e l'oggetto blocchi pari da Ivrea
nord a Montalto Dora, la risoluzione interferenze sottoservizi in
Piazza Perrone a Ivrea, la demolizione in ambito stazione di Hône,
scavi e movimento terra, opere di sostegno, sottostazioni
elettriche di Donnas e di Châtillon, scavi e movimento terra e
opere in cemento armato nella stazione di Nus.
Queste saranno le attività che prenderanno il via in questo
periodo, mi prendo l'impegno di fornire poi il cronoprogramma una
volta che avremo la validazione definitiva da parte di RFI;
ovviamente anche noi avremo necessità di conoscere questo
cronoprogramma, per seguirlo.
Per quanto riguarda il secondo tema, "Se non si ritiene
opportuno attivare un gruppo di monitoraggio sull'esecuzione
dell'intervento con la partecipazione delle Organizzazioni
sindacali dei trasporti e i Comitati dei cittadini utenti della
ferrovia", noi stiamo - dall'inizio di questo lavoro - lavorando
praticamente ogni mese, mese e mezzo-due mesi, con Comitati e con
Associazioni; effettueremo degli incontri anche con i Comitati che
per ora non abbiamo avuto modo d'incontrare e lo faremo con una
cadenza regolare in modo da informare le persone su quello che sta
avvenendo sul lato gestione del servizio sostitutivo e sul lato
appalto.
Non riteniamo di attivare un ulteriore tavolo, perché il lavoro
è già sufficientemente pesante e importante in questi termini per
le strutture e il tempo lavoro è sempre di meno.
Ci sarà quindi un'informazione costante e la disponibilità anche
a fornire informazioni, ci saranno altri incontri sul territorio:
ne stiamo programmando uno tra aprile e maggio proprio sul tema
degli investimenti, in modo da poter cominciare a informare la
popolazione anche sotto questo profilo, per continuare a
responsabilizzare RFI rispetto alle difficoltà che la Valle d'Aosta
vive su questo cantiere.
Racconteremo anche degli investimenti in corso sui nuovi treni
elettrici: come ho anticipato probabilmente avremo la possibilità
di utilizzare alcune risorse che saranno ripartite tra le Regioni
per implementare la flotta di treni elettrici e quindi tutte queste
informazioni verranno rese alla popolazione.
Dico ancora che l'8 marzo abbiamo riunito tutti gli enti (Anas,
Autostrade, RFI, le società di gestione), per fare insieme un
lavoro di programmazione, mettere insieme le informazioni
necessarie a lavori di programmazione degli investimenti di tutti
questi enti - in particolare dell'Anas per quello che riguarda le
strade statali - perché, come tutti sappiamo, per il servizio
sostitutivo, come per gli altri servizi, ci sarà bisogno, per non
creare ulteriori disagi, di conoscere in anticipo i problemi che
incontreremo sulla tratta e la sovrapposizione tra gli investimenti
tra RFI, tutti i Comuni e Anas.
Ci sono alcuni problemi importanti nella zona di Hône, perché è
previsto un cantiere dei lavori pubblici, ci stiamo raccordando con
l'assessore Sapinet: è previsto l'inizio dei lavori
dell'ampliamento della strada statale tra Bard e Arnad ed è
prevista la demolizione del cavalcaferrovia a Hône.
Ci sarà una serie di cantieri che andranno messi in ordine,
proprio perché il rischio altrimenti è quello di trovarci con la
vallata e la zona industriale con delle difficoltà di gestione sia
per le imprese che per i cittadini e per tutti i servizi.
Questo lavoro continuerà, stiamo preparando un documento che
metterà in ordine tutte le informazioni che abbiamo acquisito e ci
si ritroverà a settembre per un secondo confronto proprio per darci
un metodo di lavoro e lavorare soprattutto in maniera programmata
cercando di evitare di trovarsi in emergenza almeno sugli
investimenti conosciuti.
Questo è quanto: massima disponibilità anche nell'eventualità di
un interesse a relazionare in Commissione da parte nostra anche su
questi primi tre mesi, che si stanno concludendo, dall'attivazione
del servizio sostitutivo.
Presidente -
Consigliera Minelli, ne ha facoltà.
Minelli (PCP) -
Io ho avuto modo di vedere l'ingegner
Trevisan, sapevo del suo imminente trasferimento e considerato che
nel breve tempo che sono rimasta in quell'Assessorato ho potuto
verificare la sua grande preparazione e apprezzarne anche la
disponibilità e la gentilezza, sono sicura che per il Dipartimento
è indubbiamente una perdita, mentre il Dipartimento che lo
accoglierà sicuramente avrà un bravo dirigente, e gli faccio i miei
migliori auguri, pur rammaricandomi di questa scelta.
Per quello che riguarda le sue risposte, credo che sia più che
mai opportuno - ma so che l'Assessore lo ha sempre fatto e
continuerà a farlo - sollecitare puntualmente RFI, perché chi ha
avuto a che fare con quell'ente sa che questa è un'azione
indispensabile senza la quale difficilmente le cose vanno con la
marcia giusta.
Ho capito che un cronoprogramma preciso non c'è, ritengo che
questa sia una cosa abbastanza negativa ed è giusto farlo rilevare;
lei ci ha parlato di attività programmate per i prossimi quattro
mesi e che però c'è stata la richiesta di avere una tempistica
definitiva, per cui anche su questo la sollecitiamo, anche se credo
non ce ne sia bisogno, a insistere per avere un dettaglio.
Le attività che lei ha elencato, che fino a oggi sono state
semplicemente di preparazione dei cantieri, adesso dovrebbero
entrare comunque nel vivo.
Saremo comunque contenti se lei, appena questo cronoprogramma
arriverà, ce lo farà avere.
Credo che proprio anche l'assenza di un dirigente, che spero che
sarà sostituito nel più breve tempo possibile, ponga dei problemi
in più all'Assessorato, quindi sicuramente da parte nostra c'è una
vicinanza anche in questo senso a chi sta lavorando in quella
struttura e dovrà continuare a farlo, però sicuramente l'azione
della Regione è un'azione che deve esserci e che deve essere
puntuale perché altrimenti i rischi sono parecchi.
Per quello che riguarda il secondo punto, lei dice: "Abbiamo
lavorato, stiamo mantenendo i contatti con le Associazioni, lo
faremo con cadenza regolare, soprattutto per monitorare l'appalto e
la gestione del servizio sostitutivo. Non riteniamo in questo
momento opportuno fare un ulteriore tavolo perché effettivamente le
risorse sono poche", ma io credo che basterebbe mettere in atto e
continuare quello che una delibera del 2017 aveva previsto, che era
proprio un gruppo di lavoro insieme ai comitati e ai sindacati che
avevano lavorato e che si erano spesi in passato per promuovere la
legge d'iniziativa popolare in cui l'opera di elettrificazione ha
le proprie radici.
Io penso che a fronte del tempo che magari ci vorrebbe per fare
anche questo tipo di lavoro ci sarebbe però un beneficio, perché si
potrebbe alleviare proprio una parte del lavoro dell'Assessorato
per quello che riguarda la condivisione delle informazioni e il
ruolo appunto informativo nei confronti della popolazione.
Per quello che riguarda le altre azioni fatte in questo periodo
riguardo a questi incontri, con gli altri enti, a cui lei ha fatto
riferimento, e le difficoltà che potrebbero sorgere per quello che
riguarda la viabilità, credo che davvero su questo bisognerà fare
molta attenzione e anche dare delle informazioni perché poi, quando
ci sono delle difficoltà, dei ritardi eccetera eccetera, la
protesta cresce.
Importante è anche la sua disponibilità a venire a relazionare
in Commissione.
