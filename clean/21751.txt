Classificazione
INDUSTRIA
LAVORO



Oggetto del Consiglio n. 1476 del 21 settembre 2005 - Resoconto
OGGETTO N. 1476/XII - Situazione finanziaria ed occupazionale
industrie Balzano, Tecdis e Meridian e intendimenti in ordine alle
prospettive dello stabilimento Tecdis. (Interrogazione e
interpellanza)
Interrogazione
Venuto a conoscenza, anche attraverso gli organi di
informazione, del perdurare di situazioni di difficoltà in diverse
industrie valdostane, tra cui la "Balzano", la "Tecdis" e la
"Meridian";
Sottolineate le pesanti e negative ricadute occupazionali ed
economiche che tali situazioni stanno comportando e comporteranno
soprattutto in Bassa Valle;
Ribadita la necessità di avere un quadro reale e attuale
delle diverse situazioni in essere, onde poter individuare le
opportune e possibili azioni da intraprendere al fine di tutelare e
sostenere i lavoratori e di permettere, ove possibile, la
prosecuzione dell'attività produttiva;
Il sottoscritto Consigliere regionale
Interroga
L'Assessore competente per sapere:
1. quali sono le reali e attuali situazioni economiche e
occupazionali in cui si trovano la "Balzano", la "Tecdis" e la
"Meridian", indicando per ognuna di esse le iniziative che possono
ancora essere intraprese a sostegno di esse e dei loro
lavoratori.
F.to: Lanièce
Interpellanza
Premesso
·
che una task force, appositamente istituita un anno fa
dall'Assessore regionale delle Attività Produttive per risollevare
le sorti della TECDIS di Châtillon, non è riuscita a individuare
strategie d'uscita dalla crisi;
·
che l'Assessore ha annunciato più volte l'esistenza di
investitori privati interessati a partecipare nel capitale
dell'azienda, ma a tutt'oggi tale ipotesi non risulta
verosimile;
·
che, in un primo momento, la vendita di uno stabilimento
omologo in Spagna di proprietà del medesimo gruppo imprenditoriale
sembrava essere una soluzione per recuperare liquidità;
·
che, successivamente, è invece emerso che gli
amministratori di TECDIS avrebbero dirottato ingenti capitali verso
la consociata spagnola TECDIS IBERICA, la quale risulta anch'essa
sull'orlo del fallimento;
·
che nel luglio scorso
è stata avviata la procedura
di amministrazione controllata;
·
che i dipendenti in cassa integrazione non hanno più
percepito, dal giugno scorso, né l'anticipo dell'emolumento ai
sensi della L.R. 4/2005 né l'erogazione diretta da parte
dell'INPS;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se è vero che TECDIS abbia a più riprese utilizzato lo
strumento dell'anticipo di liquidità su futuri incassi ricorrendo
ad AOSTA FACTOR o FINAOSTA: in caso affermativo, qual è la somma
complessiva interessata da operazioni di questo tipo;
2) se la struttura regionale competente, FINAOSTA o AOSTA
FACTOR hanno rilevato operazioni finanziarie tali da fare presumere
una deviazione di risorse - in particolare, contributi o
finanziamenti erogati dalla Regione - verso la consociata spagnola
TECDIS IBERICA;
3) quali impedimenti burocratici rallentano l'erogazione
degli anticipi della cassa integrazione ai dipendenti e quali
iniziative intende intraprendere per evitare tale spiacevole
disagio ai medesimi;
4) quali sono gli intendimenti del commissario straordinario
in relazione alle prospettive dello stabilimento di Châtillon e se
eventuali e potenziali investitori privati hanno sciolto le riserve
in merito all'acquisizione di TECDIS.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - La nostra interpellanza, pur affrontando una
situazione specifica, quella di "Tecdis" di Châtillon, si innesta
in una generale situazione di difficoltà in cui versa l'industria
valdostana, quindi abbiamo accolto favorevolmente questa richiesta
di congiungere le due iniziative. L'interpellanza verte su due
aspetti, che sono strettamente connessi, come l'Assessore avrà
avuto occasione di leggere.
A Châtillon abbiamo un'industria, che è la "Tecdis", la quale da
3 anni a questa parte sta affrontando un periodo di crisi e di
declino che è notevole e sembra giunta ormai da tempo a un punto di
irreversibilità, e dall'altra parte c'è la conferma di una
conoscenza, che era stata manifestata anche dal nostro gruppo in
occasione di una delle molteplici interpellanze su questa
industria, che dei soldi sarebbero stati dirottati da Châtillon
verso Valladolid, dove c'è un'azienda analoga alla "Tecdis" di
Châtillon, dove operava perché anch'essa sembra entrata ormai in
una crisi irreversibile, quindi appartenente al medesimo gruppo
imprenditoriale. Il controsenso è questo: a Châtillon i 300
lavoratori che reclamano il pagamento degli emolumenti pregressi e
con essi moltissimi fornitori, vengono a sapere che questi soldi
sarebbero finiti verso la destinazione iberica. Lei può immaginare,
Assessore, che queste notizie non fanno bene a chi già versa in
difficoltà non indifferenti!
Nella premessa abbiamo quindi ripercorso tutto un tracciato che
è stato compiuto in questo ultimo anno, ovvero siamo partiti da un
anno fa, quando lei si fece promotore della costituzione di una
"task force" insieme alla componente imprenditoriale e alle
componenti sindacali, per cercare di risollevare le sorti di questa
industria, ma questa "task force" 6 mesi dopo ha gettato la spugna,
non riuscendo ad individuare strategia di uscita dalla crisi e si
sono aperte le porte dell'amministrazione straordinaria, adesso
nelle mani dell'avv. Cassinelli, che con un iter burocratico più
complesso andrà ad affrontare la situazione esistente.
L'Assessore più volte in quest'aula ha annunciato l'esistenza di
investitori privati che sarebbero interessati a partecipare nel
capitale dell'azienda, ma ad oggi questa ipotesi non risulta
verosimile; quindi ci chiediamo se esistono questi investitori
privati interessati ad acquisire un'azienda in questo stato
debitorio e di crisi, oppure se sia una visione fantastica, nel
senso che si tratti di fantasmi che sono comparsi nella mente di
qualcuno! Naturalmente si pensava che la delocalizzazione in Spagna
di un'attività omologa di quella esistente a Châtillon potesse
costituire una risorsa, ovvero che si potesse creare una sinergia
fra Valladolid e Châtillon; si pensava più recentemente che la
vendita dello stabilimento spagnolo potesse costituire un
approvvigionamento di liquidità per la "Tecdis" di Châtillon che
versava già in difficoltà. Veniamo a sapere che in realtà i flussi
erano in senso inverso: i soldi, invece di arrivare dalla vendita
di questo stabilimento spagnolo verso Châtillon, per
approvvigionare le casse dell'impresa locale, sembrerebbero aver
imboccato la direzione opposta, cioè da Châtillon siano andati
verso la Spagna.
Ci chiediamo se, oltre alla "task force" che dovrebbe aver fatto
un'opera di ricognizione, la struttura regionale dell'industria
coordinata dall'Assessore, "Aosta Factor" che è preposta agli
anticipi delle fatture o "Finaosta" che oggi a più riprese è stata
richiamata e che è presente in tutta l'economia locale, si siano
resi conti - nelle varie azioni di monitoraggio periodiche nei
confronti di "Tecdis" - che qualcosa non stava andando per il verso
giusto. Vorremmo sapere se hanno rilevato operazioni finanziarie
tali da far presumere una deviazione di risorse verso la consociata
spagnola "Tecdis Iberica"; quando parlo di "deviazione di risorse",
mi riferisco a finanziamenti erogati dalla Regione, che sono quelli
che ci riguardano: questo per smentire o confermare ciò che è stato
pubblicato recentemente su un organo di informazione. Naturalmente
questo argomento, attuale quanto delicato, è in stretta connessione
con le legittime spettanze dei dipendenti. Mi sono soffermato sui
dipendenti perché, per far fronte alla loro criticità economica, la
Regione ha approvato nel gennaio scorso una legge che prevedeva un
sistema di anticipo sulla cassa integrazione, sistema che, a un
certo punto, pare si sia fermato e ad oggi i dipendenti in cassa
integrazione dal 21 giugno non hanno più ricevuto alcun
anticipo!
La prima considerazione ovvia è che di fatto sono stati
vanificati gli effetti della legge regionale; se la legge regionale
doveva alleviare un disagio, che era quantificato in 120 giorni
secondo i tempi ministeriali, capiamo subito che, se questi sono i
ritardi, la legge ha cessato di dispiegare i suoi effetti; si è
creato un vuoto che supera i tempi ministeriali e i dipendenti in
cassa integrazione sono rimasti penalizzati non poco.
Con le ultime due domande le chiediamo quali sono gli
impedimenti burocratici che hanno rallentato l'erogazione degli
anticipi della cassa integrazione e quali sono le iniziative che
intende intraprendere per evitare tale spiacevole disagio ai
medesimi. Poi la quarta domanda è una domanda di prospettiva: se il
commissario straordinario ha degli intendimenti in merito alle
prospettive dello stabilimento di Châtillon, quindi se ci sono
eventuali investitori privati che hanno sciolto le riserve in
merito all'acquisizione di "Tecdis".
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Inizio intanto dalle questioni poste
dall'interrogazione del collega Lanièce, che pone 3 questioni per
quanto concerne la "Balzano", la "Tecdis" e la "Meridian".
Per quanto riguarda la situazione della "Balzano", ho incontrato
l'azienda nei giorni scorsi, la quale ha confermato l'interesse di
2 imprenditori all'attività e nei prossimi giorni avremo ulteriori
informazioni. Attualmente i dipendenti dell'azienda sono 36: di
questi, 10 hanno trovato occupazione attraverso un affitto di ramo
di azienda che è stato fatto da un imprenditore del settore
metalmeccanico, quindi attualmente lavorano nel settore degli
stampi, per cui rimangono 26 dipendenti in cassa integrazione. Nei
prossimi giorni avremo ulteriori elementi rispetto allo sviluppo
della situazione che è legata alla possibilità della realizzazione
di un concordato e al subentro di un nuovo imprenditore.
Per quanto riguarda la questione della "Meridian", l'azienda ha
in corso delle trattative con il gruppo "Fiat" e un fondo americano
per la dismissione dal gruppo "Fiat" di questa partecipazione. La
trattativa non si è ancora conclusa e questa sarebbe una delle
dismissioni effettuate dal gruppo "Fiat"; è vero che questa
dismissione è stata annunciata da parecchio tempo, ma non si è mai
conclusa. Per quanto riguarda il bilancio di esercizio della
società a dicembre 2004, questo si è chiuso con una perdita di 7,5
milioni di euro, perdita che è stata ripianata dalla società
mediante utilizzo di riserve. Per quanto riguarda l'andamento
dell'attività produttiva, il 2005 continua ad essere un anno
delicato per quanto riguarda i volumi, anche se con l'avvio da
parte di "Fiat" di nuovi modelli - in particolare "Croma", della
quale alcune componenti vengono fabbricate a Verrès - è
ipotizzabile il mantenimento dei volumi e il fatturato previsto per
il 2005 è di circa 42 milioni di euro e i clienti dell'azienda sono
prevalentemente "Fiat" per il 44%, 23% "Opel", 18% "Jaguar" e 14%
"Chrysler". Una situazione che, dal punto di vista commerciale,
vede l'azienda impegnata per la ricerca di nuove commesse presso
clienti consolidati e lo sviluppo di nuovi mercati, ci sono delle
opportunità per quanto riguarda il medio e lungo termine, ci sono
maggiori problemi invece per acquisire ordini nel breve periodo.
Per quanto riguarda l'occupazione, questa nell'ultimo anno è stata
un'occupazione stabile, attorno alle 270 unità.
Veniamo alla situazione della "Tecdis". La prima questione posta
dal collega Tibaldi è relativa all'utilizzo dell'anticipo di
liquidità attraverso "Aosta Factor". Questa ha mantenuto nel tempo
rapporti di lavoro con la società "Tecdis", che si è concretizzata
nell'anticipo pro-solvendo dei crediti ceduti dalla predetta
società. Tale rapporto è durato fino al 2004, fino a quando la
società "Tecdis" ha mantenuto la sua attività produttiva. Lo stato
di insolvenza dichiarato dal Tribunale di Aosta il 17 maggio 2005
ha interrotto definitivamente tale operatività, determinando un
credito di "Aosta Factor" nei confronti della procedura di
amministrazione straordinaria pari a circa 4,2 milioni di euro.
Per quanto riguarda la seconda questione, se la struttura
regionale competente, "Finaosta" o "Aosta Factor" hanno rilevato
operazioni finanziarie tali da fare presumere una deviazione di
risorse - in particolare, contributi o finanziamenti erogati dalla
Regione - verso la consociata spagnola "Tecdis Iberica", "Finaosta"
ha rilasciato nell'aprile 2003 garanzie fideiussorie a favore di
"Aosta Factor" per un ammontare di 3 milioni di euro, allo scopo di
favorire la concessione a "Tecdis" di ulteriori interventi
finanziari di pari importo. Tale intervento fece seguito
all'accordo raggiunto a Ginevra fra "Finaosta", "Aosta Factor" e le
banche creditrici che confermarono il mantenimento delle linee di
credito e la società "STMelectronic", che si impegnò ad attivare
una linea di credito di 3 milioni di euro, dando inoltre la
disponibilità ad acquisire eventualmente l'azienda. "STM" aveva già
proceduto all'acquisizione da "Tecdis" della società di ricerca
"Dora" per un milione di euro, "know how" per un altro milione di
euro e concesso un credito per forniture di altri 2 milioni di
euro.
Tali interventi di "Finaosta" e delle banche creditrici per
circa 15 milioni di euro e di "STM" impegnata per 7 milioni di
euro, erano inquadrati in un piano di sviluppo di "Tecdis" mirato
alla possibile integrazione della stessa con la multinazionale
italo-francese, in merito al quale il Presidente Pistorio aveva
espresso la più ampia disponibilità. Poi i fatti non sono andati in
questa direzione, ma rispetto alla questione posta con notevole
pesantezza dal collega Tibaldi relativamente alla "deviazione di
risorse", affermo che né "Finaosta", né "Aosta Factor" hanno
rilevato operazioni finanziarie anomale rispetto ai rapporti
commerciali esistenti fra "Tecdis S.p.a." e "Tecdis Iberica". Se il
collega Tibaldi è a conoscenza di fatti che non sono a nostra
conoscenza, essendo aperta una procedura presso il Tribunale di
Aosta, credo che sia opportuno che chi di dovere le conosca.
In risposta alla terza domanda, la Regione ha anticipato,
tramite "Finaosta" - fino alla data del 21 giugno, data di
pubblicazione del decreto del Ministero del lavoro di
riconoscimento delle condizioni di crisi aziendale e quindi di
autorizzazione del pagamento diretto - una cifra pari a 439.000,00
euro. Il protocollo d'intesa, stipulato con l'INPS di Aosta,
prevede che alla data di pubblicazione dei decreti ministeriali di
autorizzazione la Regione sospenda l'erogazione degli anticipi e
l'INPS inizi i pagamenti sulla base della documentazione presentata
dall'azienda; quindi è stata seguita la normale prassi.
Il problema, per quanto riguarda la "Tecdis", riguarda il fatto
che il pagamento della cassa integrazione straordinaria ha visto
una complicazione che nasce dal fatto che l'azienda dal 17 maggio
2005 si trova nelle condizioni di amministrazione straordinaria,
quindi è cambiata la situazione dell'azienda, e l'amministrazione
straordinaria può nuovamente richiedere la cassa integrazione
straordinaria, che verrà riconosciuta con un nuovo decreto che
annulla quelli precedentemente emessi dal Ministero del lavoro. In
pratica, "Tecdis" ha un decreto che scade il 9 gennaio 2006, ma
l'INPS lo considera valido solo fino al 16 maggio 2005, data
precedente la condizione di amministrazione straordinaria, e fino a
questo periodo pagherà eventuali conguagli ai lavoratori rispetto
alle anticipazioni erogate. Per avere il pagamento nel periodo
successivo, ci vuole una nuova domanda.
Cosa è successo in questi giorni? La nuova domanda è stata fatta
da parte del commissario straordinario, la domanda è stata
inoltrata al Ministero del lavoro, gli uffici competenti
dell'Assessorato hanno ricevuto oggi la domanda e siamo nelle
condizioni di riprendere con il pagamento dell'anticipo della cassa
integrazione dalla prossima settimana, quindi un problema è stato
risolto e i ritardi sono dovuti al fatto che lo stato di
amministrazione straordinaria ha creato delle complicazioni per
quanto riguarda l'erogazione da parte dell'INPS della cassa
integrazione.
Ultima questione, legata alle prospettive. Nella situazione di
amministrazione straordinaria l'azienda continua la propria
attività produttiva; entro la fine dell'anno dovrebbe essere
avviato il processo per la vendita della società. La "Finaosta" ha
trasferito al commissario i contatti e le manifestazioni di
interesse pervenute in merito al possibile acquisto della società.
In un recente incontro che abbiamo avuto nei giorni scorsi con
l'avv. Cassinelli, è stato confermato esserci un interesse di
alcune società nei confronti di "Tecdis"; va detto che la
condizione di amministrazione straordinaria crea una situazione di
maggiore appetibilità dell'azienda, in quanto l'azienda non ha più
il carico di debiti pregressi che erano collegati alla precedente
"gestione Tecdis".
Il commissario sta predisponendo, entro 60 giorni dalla nomina,
il programma per la cessione del complesso aziendale che dovrà
essere approvato dal Ministero delle attività produttive entro 30
giorni dalla presentazione, quindi è ipotizzabile che si possa
pervenire alla vendita dell'azienda nei primi mesi del 2006.
L'azienda continua l'attività produttiva, sono circa 100 i
dipendenti che lavorano all'interno dello stabilimento, l'attività
è sostenuta dalla capacità autogenerativa di cassa e da nuove linee
di credito che sono state aperte dal commissario straordinario e
l'azienda nell'ultimo incontro pensa di raggiungere il pareggio
entro la fine dell'anno con un fatturato mensile intorno agli
800.000,00 euro. Le forniture di prodotti, non più caratterizzati
dalle frequenti soluzioni di continuità che ebbero luogo nei mesi a
cavallo fra il 2004 e l'anno in corso, hanno permesso di
ristabilire relazioni commerciali con clienti storici dell'azienda
che avevano interrotto i rapporti in precedenza.
Alla data attuale, la forza lavoro è di 240 unità e sono 91 alla
data del 6 settembre i lavoratori in servizio: 26 in aspettativa,
in quanto assunti con contratto a tempo determinato da altre
società e 6 sono in maternità, per cui i prossimi mesi saranno
decisivi per la vita di questo stabilimento, senza negarci che
permangono notevoli difficoltà.
Président - La parole au Conseiller Lanièce.
Lanièce (SA) - Prendiamo atto delle risposte che ci ha fornito
l'Assessore, dalle quali emerge la sofferenza e le difficoltà in
cui si trovano le aziende valdostane, in particolare quelle che il
sottoscritto ha citato nella sua interrogazione. Questo è
ultimamente un elemento costante del settore industriale
valdostano, per cui si rischia di ripetere sempre gli stessi
concetti, ma non cambiando la situazione è ovvio che non si può
pensare di essere ottimisti!
Per quanto riguarda la "Balzano" oggi l'Assessore ci dice che ci
sarà a breve un confronto con 2 imprenditori disponibili ad
acquisire l'attività. Ovviamente questo presuppone che l'ipotetico
acquirente - la "Nord Inox" - sia fuori gioco, ovvero che non sia
più disponibile ad acquisire l'azienda di Verrès. Già allora,
quando avevo presentato la precedente iniziativa, avevo
sottolineato il fatto che c'era questa forte disponibilità da parte
della "Nord Inox", ma il problema grosso era la differenza fra la
richiesta di questo imprenditore e la volontà di "Finaosta": in
pratica l'imprenditore era disponibile a subentrare nella
"Balzano", a condizione che fosse ridotto il costo dell'affitto. Il
fatto stesso che oggi non si parli più di "Nord Inox", vuol dire
che questa richiesta non è stata esaudita e questo mi rende
perplesso, perché molte volte in Consiglio abbiamo discusso di
problemi relativi ad aziende che non avevano pagato gli affitti
dovuti. Sappiamo bene che molte aziende hanno avuto in questi anni
dei comodati gratuiti. Questa mi sembra una situazione particolare:
siamo di fronte a una situazione di grave crisi di una industria e
perdiamo la possibilità di avere un imprenditore che acquisisca
l'intera azienda in difficoltà solo per una questione di puntiglio
sul costo dell'affitto, quando invece in altri casi in passato
siamo stati molto permissivi. Ci auguriamo comunque che questi
nuovi imprenditori dimostrino di essere disponibili e che si riesca
a concludere. Intanto ben venga il fatto che 10 operai sono
riusciti a trovare occupazione attraverso l'affitto di un ramo di
azienda, almeno questo è importante.
Per quanto riguarda la "Meridian", l'Assessore ha evidenziato
che il bilancio scorso si è concluso con una perdita di 7 milioni,
questo evidenzia la situazione di difficoltà di tale azienda. Ci
auguriamo che si riesca nel corso di quest'anno a migliorare la
situazione, visto che sembra che per quanto riguarda il medio e
lungo termine ci siano delle buone possibilità, ma il problema è il
breve termine. Sappiamo che questa azienda, essendo collegata con
la "Fiat", risente della situazione di crisi della stessa azienda
automobilistica e anche di altre case automobilistiche, come
"Opel", "Jaguar" e "Chrysler". Qui il rischio è legato anche
all'andamento della attività di queste aziende.
Infine la "Tecdis" è un'azienda di cui tutti abbiamo parlato,
adesso anche il collega Tibaldi farà la sua replica... qui, cosa si
può dire? È un'azienda che forse, se si interveniva prima, oggi
sarebbe in una situazione diversa. C'è solo da sperare che con
questa situazione di amministrazione straordinaria sia possibile
rendere questa azienda più appetibile, e che si possa finalmente
conoscere questi imprenditori interessati ad acquisire l'azienda,
perché come diceva il Consigliere Tibaldi, "finora abbiamo parlato
di acquirenti, ma non li abbiamo ancora visti!"
Non va comunque dimenticato che nella migliore delle ipotesi è
prevista la ricollocazione di circa 100 persone su 250 che sono i
dipendenti, e questo è un aspetto preoccupante; quindi se andrà in
porto l'acquisizione della "Tecdis", rimarranno a casa circa 150
dipendenti. Ed è proprio sull'aspetto dei dipendenti che vorrei
concludere il mio intervento, dicendo che occorre che ci sia da
parte della Giunta una forte attenzione sulla politica industriale,
anche per le forti ricadute occupazionali che il settore
industriale ha in Valle.
Président - La parole au Conseiller Tibaldi.
Tibaldi (CdL) - Mi meraviglia, Assessore, quando si preoccupa
della pesantezza dei termini utilizzati nel formulare la seconda
domanda! Se qui chiediamo se le strutture competenti,
l'Assessorato, "Finaosta" e "Aosta Factor" hanno rilevato
operazioni finanziarie tali da far presumere una deviazione di
risorse, non è che siamo a conoscenza di elementi, lo chiediamo a
voi, a lei "in primis" che siede su un pulpito più alto rispetto al
nostro, dal quale può vedere più distante per i contatti che ha con
l'imprenditore e con le parti sociali! Se il Consigliere Tibaldi
fosse a conoscenza di certe informazioni - come lei dice - forse le
avrebbe formulato una domanda differente! Non mi meraviglierei dei
termini utilizzati, perché se lei sente i termini che utilizzano i
lavoratori in cassa integrazione, talmente sono adirati, sono più
pesanti di quelli che abbiamo scritto in questa interpellanza,
anche perché loro hanno qualche ragione in più per arrabbiarsi che
non noi!
Per quanto riguarda l'aspetto di "Tecdis Iberica", la domanda è
stata formulata anche perché
"la Magistratura di Aosta..."
-
leggo ciò che è virgolettato -
"... nell'avviare la procedura di
amministrazione straordinaria ha sottolineato che le cause
dell'insolvenza in cui versa la società sono da ascriversi, come ha
spiegato il commissario giudiziale Cassinelli, da un lato, ai
deludenti risultati economici ottenuti nelle ultime gestioni, anche
a seguito della congiuntura negativa avutasi nel mercato di
riferimento e, dall'altro lato, al dirottamento di ingenti
investimenti verso la controllata spagnola, ciò che ha provocato un
aggravamento della già precaria situazione finanziaria della
società".
Se le parole pesanti che abbiamo usato noi la
preoccupano, si figuri quello che scrivono i magistrati del
Tribunale di Aosta!
Scusi, Assessore, i soldi per gli investimenti... da dove
arrivavano in buona parte? Anche dalla Regione? È ovvio che non si
può fare un tutt'uno del percorso dei flussi monetari, ma lei sa
bene che la nostra regione è stata quanto mai munifica nei
confronti di un imprenditore come Morezzi. Continua il testo:
"Il dirottamento fra l'altro è risultato inutile anche alla
consociata"
, perché è entrato nell'ambito di una procedura
concorsuale
"e i giudici rilevano che l'attrazione di risorse
verso la controllata spagnola è di fatto cessata a seguito
dell'apertura in Spagna di una procedura concorsuale nei confronti
di quest'ultima"
; quindi, le ribadisco: non si meravigli di
certe parole, perché sono quanto mai nella norma!
Gli impedimenti burocratici: l'Assessore ci ha dato una
spiegazione delle procedura dicendo che dal 17 maggio, entrando in
vigore l'amministrazione straordinaria, l'INPS ha sospeso le
erogazioni in quanto ha chiesto che l'azienda formulasse una nuova
domanda. Di qui l'impegno di Cassinelli di procedere. Le
informazioni in mio possesso sono parzialmente differenti, gliele
sottopongo giusto perché le conosca. Sembra che i ritardi siano
ascrivibili a dei conteggi che non sono stati fatti in tempo debito
dal commercialista dell'azienda, probabilmente perché anche lui
creditore della medesima, quindi la compilazione della modulistica
non è stata fatta nei termini dovuti.
Mi permetto di fare un commento: come l'Assessore si è
dimostrato sensibile per far sì che la "Deval" non sospendesse le
somministrazioni elettriche all'azienda, quindi permettesse la
continuazione del ciclo produttivo, mi chiedo come mai altrettanta
sensibilità non l'abbia avuta nei confronti del commercialista, per
far sì che completasse nei termini dovuti i conteggi per le singole
posizioni dei dipendenti o, meglio, di coloro che in cassa
integrazione potevano percepire gli emolumenti. Come vede c'è una
distonia rispetto a quello che lei ha detto, che è vero, ma
rispetto a quello che io dico che si integra con quello che lei ci
ha appena spiegato!
Per quanto riguarda le prospettive rimaniamo in quelle che sono
le aspettative di speranza innanzitutto dei dipendenti e anche
nostre, senz'altro le procedure di avvio per la vendita della
società sono più complesse essendo in amministrazione
straordinaria; vedremo che il termine della messa all'asta per i
primi mesi del 2006 si verificherà, speriamo che il futuro titolare
della "Tecdis" non sia l'ennesimo professionista che si avventa in
Valle d'Aosta, come è già successo per altre aziende tipo
"Zincocelere" o secondo quelle formule del "management buy-out", di
cui abbiamo conosciuto il significato solo quando ha prodotto i
suoi effetti infausti, a danno non solo delle casse regionali, ma
dell'occupazione e della durevolezza dell'industria in Valle.
Come ha detto il collega Lanièce, l'eventuale e auspicato
riavvio comporterà un taglio occupazionale di 150 persone e questo
non può passare inosservato, perché si innesta in un mosaico di
declino industriale che già riguarda la Valle d'Aosta da tempo e
non vorremmo che, andando avanti di questo passo, questo "mosaico"
riducesse sempre più i suoi tasselli, per portare quasi ad una
cancellazione del comparto industriale nella nostra regione.
L'Assessore è stato distratto dal Presidente, probabilmente sono
considerazioni che non ritiene importanti, noi le abbiamo fatte
ugualmente. Abbiamo avuto solo l'educazione, diversamente da lei,
di ascoltarla mentre lei rispondeva ai nostri quesiti!
