Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2298 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2298/X Risoluzione in occasione della 2a giornata
nazionale per la promozione della cultura della pace. (Approvazione
di risoluzione)
Risoluzione Il Consiglio della Valle
Riunito in occasione della II Giornata nazionale per la
promozione della cultura della pace, dell'anniversario della
Dichiarazione Universale dei Diritti dell'Uomo e dell'Anno
Internazionale per lo sradicamento della povertà
Considerata la decisione dell'Onu di proclamare il 1996 "Anno
Internazionale per lo sradicamento della povertà" per richiamare
l'attenzione dell'opinione pubblica su quello che anche il recente
Vertice mondiale della FAO ha definito "il più grande scandalo del
nostro tempo";
Consapevole che i grandi drammi della povertà, della fame e
della guerra che continuano a colpire tanti popoli, anche a noi
molto vicini, possono essere affrontati solo rafforzando le
politiche e le iniziative di solidarietà e di cooperazione
internazionale;
Allarmato per la continua riduzione delle risorse destinate in
campo mondiale alle politiche di cooperazione internazionale e di
aiuto allo sviluppo, in netta contraddizione con l'aumento della
ricchezza mondiale e con la crescita dell'interdipendenza
planetaria;
Preoccupato per i vincoli e i condizionamenti che ancora oggi
impediscono all'Onu di esercitare il suo ruolo di governo
sovranazionale e di affrontare con tempismo ed efficacia i grandi
problemi dell'umanità, evitando il continuo ripetersi di assurde
catastrofi umanitarie come quelle dello Zaire;
Consapevole del fatto che la possibilità di garantire un futuro
di pace e sicurezza per il nostro Paese è profondamente legata
innanzitutto all'impegno per la soluzione dei numerosi conflitti e
problemi aperti nel Mediterraneo e nel Medio Oriente;
Consapevole del ruolo che anche l'Italia può svolgere per la
edificazione di un mondo più democratico, più sicuro, più giusto e
sostenibile;
Preso atto dell'impegno con cui il Governo sta lavorando alla
definizione di una nuova legge nazionale sulla cooperazione
internazionale;
Consapevole del contributo che le Regioni e gli Enti Locali, in
stretto rapporto con le organizzazioni della società civile,
possono dare al rilancio e al rinnovamento della solidarietà e
cooperazione internazionale dell'Italia;
Viste le raccomandazioni approvate a conclusione della
Convenzione nazionale "Il dovere di Cooperare" sul ruolo delle
Regioni e degli Enti Locali per la solidarietà e la cooperazione
internazionale che si è svolta a Firenze il 30 e 31 ottobre
?96;
Invita
il Governo e il Parlamento a ridefinire, con il concorso degli
Enti Locali, delle Regioni e delle organizzazioni della società
civile interessate, gli obiettivi e le linee di programma della
cooperazione internazionale del nostro Paese in coerenza con gli
impegni sottoscritti nelle diverse sedi internazionali a cominciare
dalle più recenti Conferenze mondiali dell'Onu;
Chiede
al Parlamento di approvare in breve tempo una nuova legge
nazionale sulla cooperazione internazionale tenendo conto dei
contributi e delle proposte delle Regioni, degli Enti Locali e
delle organizzazioni della società civile; rimuovendo tutti i
vincoli burocratici che hanno sin qui impedito molte iniziative
degli Enti Locali e delle Regioni; sostenendo esplicitamente la
"cooperazione decentrata" dei cittadini e delle comunità locali
secondo il principio della sussidiarietà;
Chiede
al Governo e al Parlamento di mettere fine alla continua
riduzione dei finanziamenti alla cooperazione e solidarietà
internazionale, avviando sin dal 1997 la sperimentazione di nuove
forme di cooperazione come quella decentrata;
Invita
il Parlamento e il Ministro degli Esteri ad intensificare il
proprio impegno a favore di una urgente riforma e democratizzazione
dell'Onu - secondo le proposte avanzate dalla Marcia per la pace
Perugia/Assisi "Noi popoli delle Nazioni Unite" - che metta fine ai
ritardi e alle gravi contraddizioni che ne paralizzano
l'attività.
Presidente Illustrerò brevemente le motivazioni che hanno
portato alla presentazione di questa risoluzione, rammentando che
nell'avversario della Dichiarazione dei Diritti dell'Uomo la data
del 10 dicembre è stata presa come seconda giornata nazionale per
la promozione della cultura della pace.
Questa è una iniziativa voluta dal Coordinamento nazionale degli
enti locali per la pace, dalla Conferenza dei Presidenti dei
consigli regionali e delle giunte regionali, e decisa dalla
convenzione nazionale svoltasi a Firenze il 30 e 31 ottobre 1996,
in merito al ruolo delle regioni e degli enti locali per la
solidarietà alla cooperazione internazionale.
Sappiamo che il 1996 è stato proclamato dalle Nazioni Unite anno
internazionale per lo sradicamento della povertà e nel corso della
convenzione di Firenze, preceduta fra l'altro da altri importanti
riunioni delle Conferenze dei Presidenti, sono emerse le
problematiche relative alla pace e i consigli regionali hanno
ritenuto opportuno che ogni consiglio singolarmente si esprima con
un proprio documento ufficiale, iscritto nella seduta della
giornata.
Il documento pertanto che la Presidenza sottopone non vuole
altro che far risaltare l'interesse costante che la regione
autonoma della Valle d'Aosta ha avuto e vuole continuare ad avere
nel processo di sviluppo e di cooperazione, tenendo anche nella
dovuta considerazione che questo tipo di legislazione comunque
dovrà essere modificato.
Ricordo che giorni fa abbiamo tenuto una conferenza in
collaborazione con Amnesty International sui problemi dei diritti
umani. Sulla base di queste motivazioni credo che l'argomentare su
materia complessa e delicata quale quella che sottoponiamo al
Consiglio sia oggetto di particolare attenzione e sensibilità.
É aperta la discussione generale. Ha chiesto la parola il
Consigliere Marguerettaz.
Marguerettaz (PpVA) Vorrei sapere, forse mi è sfuggito anche
dalla relazione del Vicepresidente, se questa è una risoluzione
concordata con consigli di altre regioni.
Presidente É stata concordata nella Conferenza dei Presidenti
dei consigli regionali.
Se nessuno chiede di intervenire, pongo in votazione la
risoluzione.... Consigliere Squarzino, lei è persona stimabilissima
e simpaticissima, però ogni qualvolta io metto in votazione lei
alza la mano. Questo non è un modo di comportarsi all'interno del
Consiglio, anche perché in più di una occasione sollecito i
colleghi se vogliono intervenire. Abbiamo già detto di mettere in
votazione, siamo in sede di votazione, così come precedentemente
non ho dato la parola al Consigliere Marguerettaz, mi dispiace,
siamo in sede di votazione...
(... intervento del Consigliere Secondina Squarzino...)
... non sono persona dedita a fare delle polemiche, le sto
dicendo che siamo già in sede di votazione, quindi lei aveva il
diritto di intervenire prima che dichiarassi che siamo in sede di
votazione.
Io chiedo se qualcuno vuole intervenire e nessuno alza la mano,
e quando siamo in sede di votazione non posso tornare indietro, mi
dispiace, Consigliere Squarzino, lei non può fare alcuna
dichiarazione di voto. Consigliere Chiarello, lei non credo che
possa farsi interprete di considerazioni che ho dato con ampia
disponibilità...
Squarzino (fuori microfono) ... lei non può continuare ad
accelerare...
Presidente ... se lei sta più attenta, Consigliere Squarzino,
non ho alcun interesse né ad accelerare né a decelerare, ho
l'interesse che il dibattito si svolga in modo corretto. É stato
chiesto in più di una occasione se qualche Consigliere voleva
prendere la parola, nessuno l'ha chiesta. In sede di votazione lei
non può chiedermi la parola per dichiarazione di voto. Con questo,
in modo molto garbato, è chiusa l'argomentazione.
I colleghi sono invitati a votare:
Presenti, votanti e favorevoli: 27
Il Consiglio approva all'unanimità
