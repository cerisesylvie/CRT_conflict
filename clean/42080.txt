Classificazione
ISTRUZIONE PUBBLICA
Università
OPERE PUBBLICHE



Oggetto del Consiglio n. 1035 del 24 ottobre 2019 - Resoconto
OGGETTO N. 1035/XV - Interpellanza: "Interventi per la
risoluzione delle problematiche inerenti la realizzazione del
parcheggio della nuova Università".
Rini (Presidente)
- Alla presenza di 29 colleghi possiamo
riprendere i lavori passando subito al punto n. 50 all'ordine del
giorno. Ha chiesto la parola il collega Bertin.
Bertin (RC-AC)
- Soltanto per la richiesta di una veloce
Conferenza dei Capigruppo in ordine ai lavori del Consiglio per
l'iscrizione di una risoluzione.
Presidente
- Grazie, collega Bertin. Se siete d'accordo
facciamo velocemente il punto n. 50, dato che ormai lo abbiamo
letto e poi sospendiamo per una Conferenza dei Capigruppo. Collega
Ferrero, ha lei la parola per l'illustrazione.
Ferrero (MOUV')
- Mi ritrovo di nuovo con l'Assessore
Borrello per una questione che ormai si trascina da quattro anni.
La prima interpellanza risale addirittura al 24 maggio 2016, quando
giustamente l'Assessore Borrello non mi ha risposto, non c'era,
però è per dire che è una questione ormai veramente rimasta lì ad
ammuffire.
Che cosa è successo? Parliamo del famigerato parcheggio della
Nuova Università Valdostana, parcheggio che doveva essere attivato
in tempi brevissimi e che è stato successivamente rinviato nel
tempo, questa decisione è stata rinviata senza che si capisse bene
che cosa stava succedendo. È di poche ore la notizia che il Comune
di Aosta avrebbe avanzato alcune proposte che adesso poi vedremo.
Di fatto che cosa è successo? È successo che nel frattempo in
questi quattro anni la situazione è peggiorata in maniera
sorprendente: è peggiorata per i commercianti della zona, per gli
artigiani e anche per i cittadini. Alcune attività commerciali sono
veramente - io l'ho constatato di persona - sull'orlo del
fallimento e non è esagerato dirlo, perché qui si è unita la
maestria dell'Amministrazione regionale a quella del Comune di
Aosta. Mentre già c'erano disagi e mancavano i parcheggi, il Comune
di Aosta ha autorizzato la sottrazione di ulteriori parcheggi per
un cantiere in via Monte Vodice e, cosa ancora più assurda, negli
stessi periodi della Telcha (che, è bene ricordarlo, è partecipata
regionale): Questo è quindi per dire che coordinamento perfetto c'è
stato, tipo la pubblicità "La prima lama rade il primo pelo, la
seconda lo rade ancora più a fondo". È perfetto, perché c'è stata
una sinergia che è veramente stupefacente nel far coincidere tutti
i lavori e sottrarre di fatto tutti i parcheggi. Giustamente un
esercente mi diceva: "La persona che arriva in macchina e non trova
il parcheggio per prendersi il caffè o l'aperitivo da me, il giorno
dopo non prende due aperitivi o due caffè, è perso". La stessa cosa
per chi ha un negozio o comunque vende altri prodotti. Si è
riusciti alla fine a capire che c'era un provvedimento che doveva
essere firmato dalla Presidenza del Consiglio, a Roma, che si
chiama "provvedimento di espunzione", con cui il demanio statale si
alleggerisce dall'autorizzazione di lasciare il terreno del
parcheggio in maniera tale che questo passi alla Regione e la
Regione può passarlo al Comune. E quanto lo si è aspettato questo
provvedimento? Tanto, tanto tempo.
Allora io mi chiedo... chi ci guarda non sa che vicino ai banchi
della Giunta ci sono due belle poltrone riservate ai Parlamentari
valdostani... Ecco, io suggerirei - ma è un mio suggerimento
personale - di sostituire le due poltrone con un tavolino di quelli
a tre piedi, in maniera tale che, oltre alle sedute segrete e
pubbliche, ci siano anche le sedute spiritiche, dato che di questi
Parlamentari ormai non si ha più traccia. Sarebbe bello allora che
ogni tanto magari alcuni componenti della Giunta si riunissero
intorno al tavolino ed evocassero gli spiriti dell'Elisa e
dell'Alberto, che ci dicano qualcosa, perché avere qualcuno a Roma
che non si capisce bene che cosa è impegnato a fare, è un
interrogativo che tutti i valdostani si pongono, soprattutto quando
poi si rivendica la possibilità di avere anche un Parlamentare
europeo... così ne avremo tre da evocare invece che due? Non lo so,
fatemi capire! Già all'epoca io avevo detto: ma quali sono i
problemi? Il Comune sembrerebbe che abbia scaricato sulla NUV, vale
a dire la Nuova Università Valdostana S.r.l. capitanata
dall'archistar Bruno Milanesio, la responsabilità di tutto quello
che è successo.
Con l'iniziativa che ho presentato sarebbe anche interessante
sapere (l'ho chiesto all'Assessore): ma quanto abbiamo speso noi
per questa NUV? Io sono particolarmente arrabbiato perché abito in
quella zona per avere un cantiere che è durato quattro anni, per
avere sostanzialmente un edificio mezzo fatto e mezzo da finire e,
di fronte a questo edificio - dato che sappiamo benissimo che non
c'è più un euro per andare avanti -, rimangono gli scheletri delle
due vecchie ali delle caserme. Ora, un domani, anche se fosse messa
in funzione l'unica ala, il primo lotto, ma come facciamo a tenere
due edifici fatiscenti di fronte a quella che è la Nuova Università
Valdostana? Bisognerebbe allora riuscire a capire. Un Magistrato -
di cui non faccio il nome e neanche il cognome - che è venuto in
audizione dice: "State attenti quando ci sono i movimenti terra" e
di movimenti terra in quel cantiere ne hanno fatti tanti, perché
sono state portate via decine di migliaia di metri cubi, quando si
potevano utilizzare tranquillamente per ristrutturare gli edifici
esistenti che avevano - ci ho fatto il servizio militare, quindi lo
posso dire con cognizione di causa - già delle strutture
compatibili con un utilizzo. Comunque queste sono le scelte che
sono state fatte.
A questo punto però giustamente l'Assessore mi dirà: "Se ne è
parlato in Comune". Ho trovato anche una dichiarazione molto
sibillina: "Sì, ma ci sono ancora dei problemi"... no, adesso non
ci sono più dei problemi, adesso bisogna prendere per le
orecchiette qualcuno che è stato pagato in questi anni per fare un
lavoro che sostanzialmente - l'abbiamo visto - ha portato fino
adesso solo grandissimi disagi ai cittadini, che sono stati presi
in mezzo, schiacciati come uno schiaccianoci dal Comune di Aosta e
dall'Amministrazione regionale.
Assessore Borrello, con lei abbiamo un rapporto abbastanza
schietto, però adesso io voglio una scadenza, perché sennò
veramente mi incateno... anzi, la incateno, perché mi devo
incatenare io?... la incateno da qualche parte finché non mi dice
qualcosa, perché veramente i cittadini, i commercianti, gli
artigiani, i semplici cittadini della zona vogliono avere una
risposta su quando sarà aperto questo parcheggio. Io direi che
ormai dopo quattro anni dovete avere un'idea. Sì, ci sarà questo
passaggio dall'Amministrazione regionale a quella comunale... ma
guardi, facciamo una cosa Assessore Borrello: ci facciamo garanti
io e lei del fatto di aprire il parcheggio prima che avvenga la
consegna al Comune, perché sappiamo bene il Comune come è messo. Il
Comune è messo a quota Centoz, quindi non possiamo farci
affidamento e allora noi dobbiamo fidarci assolutamente solo delle
nostre energie. Mi dia per cortesia qualche parola, soprattutto la
dia a chi veramente ha rimesso un sacco di soldi, perché sarebbe
anche il caso di pensare ad un risarcimento a queste persone,
soprattutto lo dico al Comune di Aosta che, già falcidiati i
parcheggi, continua a dare una proroga ad una ditta che sta facendo
dei lavori e che porta via altri quindici parcheggi. C'è una specie
di pellegrinaggio e la zona di via Monte Vodice, via Monte Solarolo
e piazza della Repubblica è diventata il Triangolo delle Bermude
valdostano, nel senso che spariscono le attività, la gente se ne va
e nessuno fa nulla.
Presidente
- La parola all'Assessore Borrello per la
risposta.
Borrello (SA)
- Tutto inizia quasi dieci anni fa. Guardi,
io farei incatenare con me anche tutti i miei predecessori e magari
anche i successori. Le sue preoccupazioni sono le mie, di questa
Giunta, di quest'Aula e di tutti, perché di dichiarazioni sui
giornali con "Apriremo, faremo" non ci sono mai state da parte mia
in tal senso, veramente non ho mai fatto una previsione.
Ovviamente il tutto è legato - e lo ripeto sempre per l'ennesima
volta, ma c'è un motivo se lo ripeto - alla competenza e alla
responsabilità in capo alla società di scopo che è stata all'uopo
costituita; lo ripeterò ogni volta, ne abbiamo già parlato delle
perizie di variante, degli errori progettuali e quant'altro.
Pertanto, ogni qualvolta io vedo una sorta di previsione, sappia
che non l'ho mai né codificata, né accertata, tant'è che ho ripreso
la risposta da me formulata alla sua interpellanza del 2017. Devo
riconoscere che lei ha un "filo logico" e le spiegherò poi
successivamente perché in quella interpellanza, laddove lei mi
chiedeva "quando" e io le dicevo "tra virgolette", dato che
prendevo le informazioni che mi venivano fornite da colui o dalla
società che doveva dare le indicazioni; quelle virgolette non sono
state "confermate" e quindi anche in questa sede io non le potrò
fornire una data certa. So già che lei non sarà contento, e la sua
arrabbiatura sarà anche la mia, glielo dico veramente in maniera
molto diretta.
Le dico però quello che abbiamo fatto. Faccio un passo indietro
nel riprendere la sua interpellanza del 2017. Lei in quella sede ci
chiedeva - e rispondo al punto n. 2, lascio poi in fondo il primo e
il quarto punto, per un filo logico - quando finiscono questi
lavori, quindi giustamente lei stava ragionando in termini di
realizzazione dei lavori. I lavori sono finiti, dopodiché quel
sedime è inserito all'interno di territori strategici del Ministero
della difesa, in poche parole: area militare. Da qui la necessità,
a seguito della conclusione dei lavori - quindi l'orizzonte
temporale 2017 che lei ha citato è quello -, che bisogna far finire
i lavori, dopodiché occorre fare quel decreto di espunzione. Cos'è
il decreto di espunzione? Il decreto di espunzione stabilisce che
quell'aera lì non ha più rilevanza militare, non è più strategica
dal punto di vista della difesa dello Stato e può essere
identificata a livello di demanio come territorio normale. Il
decreto di espunzione è arrivato, lo ha citato anche il collega
Malacrinò del Comune di Aosta, ma il collega Malacrinò sa e ha
queste informazioni - tant'è che sono già state riportate
all'interno di organi di stampa - per il semplice motivo che è il
rappresentante del Comune all'interno del Collegio di vigilanza,
che è l'organo costituito nell'accordo tra Regione, Comune,
Ministero della difesa ed Agenzia del demanio. In questa riunione
del 18 settembre, di cui ho il verbale, vengono esplicitati tutti
questi passaggi. Pertanto la risposta alla sua interpellanza del
2017 in merito alla realizzazione dei lavori è sì, come ad oggi
quella sul decreto di espunzione è sì.
La domanda allora è questa: ma cosa manca ancora per arrivare
alla consegna dei lavori? Proprio all'interno dell'accordo di
programma - per questo era stato recentemente convocato anche il
Collegio di vigilanza - sottoscritto tra il Ministero della difesa,
l'Agenzia del demanio, la Regione Valle d'Aosta e il Comune di
Aosta in data 30 luglio 2008, si dispone che gli atti di
trasferimento definitivo della proprietà degli immobili militari
avranno luogo solo alla realizzazione, collaudo e consegna delle
opere che la Regione Autonoma Valle d'Aosta realizzerà sulle
caserme Battisti, Ramires e sull'eliporto di Pollein. Questo
collaudo è in fase di realizzazione. Nonostante tutto questo
abbiamo all'interno del Collegio di vigilanza gli organi deputati -
non ero presente, non sono io il delegato all'interno di quel
collegio - che hanno chiesto all'Agenzia del demanio se si potesse
andare con una sorta di deroga, deroga codificata dalla normativa,
quindi non è uno strappo alla regola: c'è la possibilità della
cosiddetta "consegna anticipata nelle more dei collaudi". Questo è
successo il 18 settembre e stiamo aspettando una risposta da parte
del demanio.
Per onestà intellettuale dico - perché io cerco sempre di avere
una linearità nei miei interventi - che ho letto un articolo di
giornale di qualche giorno fa il cui titolo è un po' fuorviante:
"Parcheggio NUV, il demanio tiene in scacco la città". Non è così,
ci sono degli accordi di programma, il demanio è stato contattato
per andare in deroga nel rispetto della normativa per la consegna
anticipata e, per onestà intellettuale, dico che non è un'azione
"di ricatto" del demanio, ma è una procedura per cui stanno
valutando se si può fare nelle more dei collaudi delle caserme e
quant'altro.
Detto questo, passo ad un'altra domanda, quella concernente il
ragionamento rispetto all'indennità, ad un indennizzo. Sappiamo che
i cittadini hanno fatto questa richiesta al Comune di Aosta. Ci
adopereremo per chiedere com'è andata a finire questa richiesta di
contributo, questa sorta di detassazione, perché fondamentalmente
non lo so, in quanto le imposte sono di competenza dei Comuni.
Chiederemo delucidazioni in merito e mi prendo anche l'impegno, una
volta avute le informazioni, di inoltrarle - ritorno a quello che
ho detto all'inizio del mio intervento - alla società di scopo,
eventualmente per vedere se vi è la possibilità che rientrino nelle
casistiche delle assicurazioni stipulate dalla società stessa.
Sulle altre due domande che lei mi ha posto, la prima e la
quarta, che hanno una valenza più politica, le fornisco i dati che
sono agli atti.
Per quanto riguarda il primo punto, quello sui costi, le spese
di istituzione della società NUV sono state autorizzate con DGR n.
2499 del 2009 che prevedeva 50 mila euro per la sottoscrizione del
capitale sociale e 450 mila euro per la copertura degli oneri
relativi all'approntamento dei fattori produttivi della costituenda
società. Le spese di finanziamento dal 2010 al 2019 sono di circa 5
milioni, più o meno una media di 500 mila euro all'anno; non sto a
darle il dettaglio di tutti gli anni, ma siamo intorno ai 450-550
mila euro per ogni anno. Questi sono i costi che lei mi ha
chiesto.
Sul quarto punto le devo citare il percorso che stiamo attuando
come Governo, che però è in attuazione di una delibera di Consiglio
regionale approvata in cui avevamo anche condiviso con il
precedente Governo il discorso della razionalizzazione per quanto
riguarda le società partecipate. La delibera del Consiglio
regionale è la n. 234 del 19 dicembre 2018 e ha per titolo
"Razionalizzazione periodica delle partecipazioni pubbliche.
Individuazione delle partecipazioni da mantenere e da
razionalizzare e fissazione degli obiettivi specifici sul complesso
delle spese di funzionamento". Questa prevedeva il mandato a
Finaosta - mandato che è confermato - di procedere, entro un anno
dalla stipula della votazione di quell'atto consiliare del 19
dicembre 2018, alla fusione tra la società COUP e la NUV. Pertanto
il mandato a Finaosta entro il 19 dicembre 2018 era in tal senso.
Ci sono già "delle operazioni", ma non ne ho il dettaglio, perché
sono azioni legate al CdA; in ogni caso avremo modo penso di
parlarne successivamente.
Presidente
- La parola al collega Ferrero per la
replica.
Ferrero (MOUV')
- Grazie Presidente, sono sempre un po'
fumose queste risposte. Resta il fatto che quattro anni fa se ne
parlava e qualcuno, in questa fatidica NUV, poteva anche
preoccuparsi di avviare già le procedure per questa
sdemanializzazione delle cose, perché sennò noi che cosa l'abbiamo
pagato a fare? Allora io suggerisco anche, come un gesto di
benevolenza nei confronti di alcuni commercianti che possono
documentare le perdite di incassi, di tagliare gli stipendi ai
signori che hanno condotto in maniera non così ineccepibile
l'attività e di darli come risarcimento danni. Questo è quello che
potremmo fare noi come Regione.
Le anticipo che a nome del comitato che si è presentato è stata
inoltrata una petizione al Consiglio regionale sulla questione.
Assessore, ci rivedremo quindi ancora, io non le darò tregua.
Adesso voglio beccare anche qualcuno di questi membri di questo
fantomatico "Collegio di vigilanza", perché allora vediamo un
attimino di parlare pure con loro, magari in audizione sentiremo
che cosa hanno da dire, perché bisogna venire a capo di questo in
maniera assoluta. Io conto sul suo impegno anche perché noi abbiamo
già predisposto un dahu d'oro, che non le sarà consegnato, lascerò
ai cittadini la metodologia di consegna verso di lei di questo dahu
d'oro. È molto pesante, le dico solo questo, quindi poi si regoli
lei.
Presidente
- Possiamo sospendere per una breve Conferenza
dei Capigruppo.
La seduta è sospesa dalle ore 16:06 alle ore 16:17.
