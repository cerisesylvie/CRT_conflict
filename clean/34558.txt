Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 2311 del 21 marzo 2012 - Resoconto
OGGETTO N. 2311/XIII - Interpellanza: "Individuazione della
tipologia contrattuale applicata ai lavoratori dei cantieri
forestali da parte delle ditte appaltanti".
Interpellanza
Preso atto (con rammarico) del nuovo sistema di
"esternalizzazione" dei cantieri forestali;
Constatata la difficoltà di garantire con "la Clausola
sociale" sia gli occupati sia il numero di giornate lavorate
complessivamente;
Rilevato che al momento del deposito dell'interpellanza
nessun chiarimento esplicito è stato fatto sulla tipologia
contrattuale che verrà applicata;
il sottoscritto Consigliere regionale
Interpella
l'Assessore competente per sapere se intenda:
1) chiarire quale o quali CCNL applicheranno le ditte
appaltanti;
2) confermare l'applicazione del Contratto Integrativo
Regionale Lavoratori Forestali della Regione Autonoma Valle
d'Aosta.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, quando
abbiamo sollevato tale questione parecchi mesi fa non avremmo mai
pensato di arrivare oggi a discuterla in aula, perché ci sembrava
un problema di tale evidenza...un problema che era assolutamente
necessario risolvere immediatamente nel momento in cui si era
deciso di esternalizzare i cantieri forestali. Mai avremmo
immaginato, nel momento in cui - oggi, secondo quanto mi risulta -
sarebbero state aperte le prime buste degli appalti per
l'affidamento dei lavori dei cantieri forestali, di non sapere il
tipo di contratto che avranno questi lavoratori. Sicuramente
abbiamo avuto una caratterizzazione rispetto a questo problema, non
è un segreto: ci siamo dichiarati fortemente contrari alla totale
esternalizzazione di colpo della cantieristica forestale, con una
forte preoccupazione sia sul fronte del lavoro degli occupati, sia
sul fronte della qualità del servizio che veniva svolto fino ad
oggi e che era ragione di elogi sperticati da parte
dell'Amministrazione regionale e questi risultati venivano
decantati ovunque.
Oggi però siamo di fronte ad un paradosso, perché noi non avendo
dato...e chiaramente non è compito precipuo dell'Amministrazione,
ma un Governo ha tutto l'interesse che non ci sia scontro sociale,
almeno io immagino, a meno che non sia fomentatore di scontro
sociale, o che non voglia creare tensione voluta...non credo,
perché è tutto interesse dell'Amministrazione non avere scontro
sociale e avere un rapporto sereno. C'era un interesse aggiuntivo
nel chiarire tale questione, perché, qualora non vengano applicate
le condizioni previste dal contratto integrativo regionale dei
forestali - che era un contratto di fatto aziendale, non un
contratto territoriale regionale, ma un contratto unicamente
validato dai soggetti, parti sociali più Amministrazione, quindi
non aveva una validità territoriale, ma questo lo avevamo detto
mesi e mesi fa -, è chiaro che può variare il costo del lavoro.
Siccome il costo del lavoro è l'incidenza maggiore del costo per le
imprese che appaltano, non riesco a capire come si faccia ad andare
ad un appalto al massimo ribasso senza conoscerlo. Colpo di magia:
noi imprese abbiamo talmente fame che ci lanciamo alla ventura,
andiamo a dichiarare degli importi senza conoscere qual è il costo
del lavoro definitivo, ipotetico. Certo lo scartamento non sarà
grandissimo, ma riconosciamo che questa tipologia di lavoro ha
un'incidenza fortissima del costo del lavoro? L'idea era che,
qualora fosse emerso anche che costava meno il lavoro adesso con
tale nuovo sistema, fosse possibile avere dei ribassi ulteriori e
recuperare del denaro per lanciare ulteriori lavori come promesso,
per conseguentemente avere ulteriori cantieri da mettere in campo
da agosto in poi. Come facciamo a sapere tutto questo in tali
condizioni? So che c'è stato uno sforzo notevole da parte delle
imprese e dei sindacati in questi giorni per cercare di trovare una
soluzione, ma ad oggi il contratto non è siglato...
(interruzione del Presidente della Regione, fuori
microfono)
...sì, hanno fatto delle riunioni, ma non c'è la firma. Lei ha
detto: "abbiamo appena iniziato", allora molto male, perché
bisognava iniziare tre mesi fa quando diceva che bisognava iniziare
tale trattativa. La Presidenza della Giunta svolge un ruolo di
promozione in questa cosa, non abbandona le parti sociali a sé
stesse; già abbiamo abbandonato i lavoratori dicendogli:
"vedetevela voi, vi mettete d'accordo, non vi mettete
d'accordo...chi se ne frega!". A me frega, a me interessa che si
mettano d'accordo, che ci sia un accordo che vada bene alle imprese
e ai lavoratori, perché, se manca questo, c'è contenzioso. Questa è
la sensibilità che noi esprimiamo, quindi so che in questi giorni
c'è uno sforzo di addivenire ad un accordo e tutti hanno
l'intenzione di...però la mia domanda era quindici giorni fa: quali
contratti collettivi nazionali di lavoro si applicano e di
confermare se è applicato, oppure no il contratto integrativo
regionale. Ad oggi so che non è stato firmato niente, quindi mi
aspetto un chiarimento da parte dell'Amministrazione regionale.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito al primo quesito, si informa che le ditte che
partecipano agli appalti sono tenute al rispetto della cosiddetta
"clausola sociale", di cui all'articolo 56 della legge n. 30/2011,
la legge finanziaria 2012-2014, che prevede che l'impresa
affidataria, al fine di garantire la continuità di servizio e
occupazione, si avvalga per l'esecuzione degli interventi di
personale già utilizzato dalla Regione o dalla Società di servizi
di cui alla legge regionale n. 44/2010, attingendo dagli elenchi
formati ai sensi dell'articolo 10 e gestiti dal Dipartimento
risorse naturali e dal Corpo forestale. Per l'assunzione di tali
operai, l'impresa dovrà aprire presso l'INPS una posizione
contributiva agricola. Il contratto da applicare agli operai, di
cui alla lista sopracitata, sarà quello nazionale del settore
idraulico-forestale, che è stato rinnovato il 7 dicembre 2010.
Riguardo al secondo quesito, relativo all'applicazione del
contratto integrativo regionale lavoratori forestali della Regione
Valle d'Aosta, si comunica che l'Amministrazione si è fatta
promotrice di un incontro, tenutosi il 12 marzo presso il Palazzo
regionale, che ha visto la partecipazione delle organizzazioni
datoriali del settore e delle parti sociali e la presenza di
funzionari regionali. Non è quindi che si sono riuniti casualmente,
nel senso che, pur essendo una competenza di rapporti fra le
organizzazioni datoriali e le parti sociali, noi con i nostri
funzionari abbiamo esercitato tale ruolo di raccordo. Questo era il
preciso impegno che l'Amministrazione regionale aveva assunto a
fronte delle richieste formulate dai sindacati nel corso delle
riunioni tenutesi sulla questione dell'esternalizzazione dei
cantieri, dato che il precedente contratto integrativo era stato
sottoscritto solo dall'Amministrazione regionale. Al primo
incontro, il 12 marzo, ne è seguito un secondo giovedì 15 marzo, al
quale hanno partecipato esclusivamente le parti datoriali e i
sindacati di categoria, ossia gli addetti ai lavori. In tale
occasione sono state poste le basi per il recepimento del contratto
integrativo e le parti si sono impegnate a riunirsi nuovamente in
questi giorni per giungere ad una conclusione.
Presidente
- La parola al Consigliere Donzel.
Donzel (PD)
- Caro Assessore, stamani si è parlato di
francoprovenzale, di patois in quest'aula e una delle
gag
che funzionava sempre nelle
pièces
teatrali in patois era
quella di due che si parlano e uno è sordo, allora uno dice una
parola e l'altro risponde tutt'altro. Ci sarebbe poi da ridere
molto alla fine della
gag
; in realtà, non c'è niente da
ridere, perché la situazione è gravissima. Allora l'Amministrazione
si è mobilitata per far incontrare le parti il 12 marzo, quando io
questo problema l'ho posto fin da gennaio dicendo che era
un'emergenza grave, perché non è così facile traslare un contratto
aziendale dell'amministrazione pubblica ad un settore privatistico.
Mi sono avvalso una volta tanto delle poche competenze che ho:
quelle in ambito sindacale e la conferma ce l'ho, perché non si è
chiuso il contratto il 15 marzo, non si è chiuso il 21 marzo e ad
oggi non è firmato il contratto, che doveva invece essere di
evidenza pubblica anche per le aziende di fuori Valle per dire:
"cari ragazzi miei, territorio della Valle d'Aosta, i lavoratori
costano tot, quindi, se concorrete all'appalto, dovrete pagare tot
il costo del lavoro"
. Questo è un calcolo economico banale che
permette di gareggiare in un appalto in cui la maggior parte del
costo è il costo del lavoro. Non è che nella sentieristica c'è
chissà quale costo di materiali da usare: nella sentieristica paghi
i lavoratori che fanno quel lavoro. Vi è quindi un problema grave,
perché - ripeto - oggi si aprono già le buste, quindi le imprese
sono andate al buio e, se non sono sbagliate alcune informazioni
che ho, molte non sono neanche andate, ossia delle tantissime
imprese che dovevano correre molte probabilmente...non so se sia
stato il problema di non sapere che contratto applicare, però
sicuramente questa cosa non le ha aiutate a concorrere liberamente,
ossia sapere quanto devo pagare un lavoratore.
È stata poi data una risposta vaghissima sui contratti
collettivi nazionali, perché, posto che c'è un integrativo
regionale, è normale che l'Azienda Regione applicava per tutti il
contratto idraulico-forestale, ma mi spiega come farò a spiegare ad
una ditta di fuori Valle che devo applicare il contratto
idraulico-forestale ad uno che si occupa di aree verdi, dove c'è un
contratto collettivo nazionale per le aree verdi? Cioè io pago come
un
bûcheron
colui che lavora nelle aree verdi? Esistono
queste cose, lo so che voi non ve ne siete occupati, avete
scaricato tale problema sulle parti sociali: "se la vedano le
imprese e i lavoratori"! È una filosofia che noi personalmente non
condividiamo, pensiamo che le istituzioni debbano avere un ruolo
regolativo anche nei rapporti fra le parti sociali, non siamo nel
Far West, né in un libero mercato a tutto spiano dove "vinca il più
forte", dove il lavoratore è assolutamente il più debole in questo
caso ed è disposto a lavorare per un tozzo di pane! Allora non
abbiamo messo né una condizione di tutela seria a questi
lavoratori, ossia prima gli abbiamo dato certe condizioni di
lavoro, ad oggi un lavoratore se ricevesse una chiamata di
un'azienda, direbbe:
"che contratto mi applichi?"
.
"Non
si sa"
, ma come non si sa? Come fa un lavoratore a
dire...certo, dirà "sì", perché ha voglia di lavorare, dirà "sì" in
una condizione medioevale. Non siamo d'accordo di questo percorso
che è stato avviato, ci voleva uno sforzo maggiore!
