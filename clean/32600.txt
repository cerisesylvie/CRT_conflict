Classificazione
ORDINE PUBBLICO - FORZE ARMATE
Servizio civile



Oggetto del Consiglio n. 1273 del 23 giugno 2010 - Resoconto
OGGETTO N. 1273/XIII - Interpellanza: "Tempi di presentazione
del bando per il servizio civile regionale".
Interpellanza
Ribadita l'importanza dell'impegno volontario dei giovani
nelle attività riconosciute dal servizio civile;
Preso atto che il Documento di programmazione annuale
previsto dalla legge regionale 16 dicembre 2007, n. 30
"Disposizioni in materia di servizio civile in Valle d'Aosta" non è
ancora stato approvato;
Ricordato che, nella adunanza consiliare del 7 ottobre 2009,
il Presidente della Regione, nel dare conto dello stato dell'arte,
assicurava l'impegno "di arrivare a presentare per il 2010 il bando
per il servizio civile regionale da affiancare a quello
nazionale...";
Evidenziato che i tempi per raggiungere questo obiettivo sono
ormai molto stretti anche in considerazione del fatto che il bando
nazionale viene emanato ogni anno nei mesi estivi per permettere
agli enti di presentare i progetti nel mese di ottobre;
Sottolineato che il forte ritardo, evidenziato anche nella
risposta del Presidente della Regione, non permette agli enti non
accreditati alla sezione regionale dell'Albo nazionale di potersi
accreditare all'Albo previsto dalla legge 30/2007 e di presentare
progetti di servizio civile regionale che permettano ai giovani
valdostani di poter praticare un'esperienza arricchente al servizio
della collettività;
Tenuto conto che tra qualche mese saranno trascorsi ormai tre
anni dall'approvazione della legge regionale 16 dicembre 2007, n.
30;
il sottoscritto Consigliere regionale
Interpella
il Presidente della Regione per conoscere:
1) le ragioni di tale ritardo e quali azioni intende mettere
in atto affinché sia approvato il programma operativo annuale e il
relativo bando per la presentazione dei progetti, l'informazione e
la promozione, la raccolta delle domande, il monitoraggio e le
altre attività inerenti all'attuazione del programma
annuale;
2) le eventuali azioni che intende promuovere nel caso il
Servizio preposto non riesca a far fronte all'avvio del servizio
civile regionale;
3) le motivazioni che hanno portato alla separazione delle
competenze in materia di servizio volontariato europeo attribuite
alla Direzione politiche sociali da quello del servizio civile
nazionale e regionale attribuite al Servizio per l'impiego o non
ritenga sia da prevedere un accorpamento delle competenze in
un'unica struttura per evidenti ragioni di coordinamento delle
iniziative.
F.to: Rigo
Président
- La parole au Conseiller Rigo.
Rigo (PD)
- Grazie, Presidente. Ritorniamo a parlare in
Consiglio regionale del servizio civile, non in maniera strumentale
solo per denunciare i ritardi dell'applicazione di una legge
regionale, ma perché vogliamo contribuire, anche con la nostra
azione, a dare gambe alla possibilità, offerta ai giovani
valdostani, di dedicare un anno della propria vita a favore di un
impegno solidaristico.
Il servizio civile, garantendo ai giovani una forte valenza
educativa e formativa, ed inserendosi nella delicata fase di
passaggio all'età adulta, è un'importante e spesso unica occasione
di partecipazione attiva alla vita sociale e di educazione alla
cittadinanza attiva per un'attività svolta spontaneamente dai
cittadini singolarmente o in forma associata, per la tutela dei
diritti molte volte riconoscibili, ma non applicati, per la cura
dei beni comuni, alcuni dei quali sono minacciati nella loro
conservazione. Con l'inserimento di un progetto di servizio civile,
qualunque sia l'area di intervento, il giovane può sviluppare una
cultura civile di partecipazione e responsabilità alla vita della
comunità.
Il servizio civile nazionale esiste, opera, ed anche in Valle
d'Aosta in questi anni ha avviato progetti con volontari
valdostani... ed allora, perché insistere con il servizio civile
regionale? La risposta va cercata nella natura stessa del sistema
del servizio civile nazionale e nel fatto che tale sistema, dovendo
disporre di regole valide per tutta l'Italia, non riesce a
comprendere e dare risposte alle esigenze che provengono dalla
realtà locale e regionale. Il servizio civile nazionale infatti si
basa su un meccanismo di accreditamento per cui solo gli enti in
possesso di determinati requisiti possono rispondere ai bandi
emanati nazionalmente, presentando progetti che devono poi trovare
il gradimento dei giovani interessati, progetti a volte di
dimensioni nazionali che mal si prestano alla nostra realtà. La
legge del 2007 è nata dalla volontà di dare una concreta
opportunità, sulla base anche di progetti concepiti sul nostro
territorio, che tendenzialmente dovrebbero meglio interpretare i
fabbisogni espressi localmente.
Il servizio civile regionale può inoltre diventare volano per
utilizzare al meglio le potenzialità offerte dal servizio civile
nazionale. Offerta di progetti diversi, che non si fanno
concorrenza, ma, anzi, che ampliano l'ambito di operatività:
passando dall'assistenza vera e propria all'ambiente, al patrimonio
artistico-culturale ed altro ancora. Una forma significativa di
servizio civile potrebbe essere quella svolta nei progetti di
educazione alla legalità, settore nel quale la Valle d'Aosta ha
iniziato da tempo un proprio significativo cammino. Legare progetti
nazionali con proposte regionali potrebbe significare utilizzare
finanziamenti nazionali integrandoli con risorse proprie, e legare
quindi i progetti pensati localmente all'interno di un percorso
portato avanti da associazioni che hanno una collocazione
nazionale. Il ritardo accumulato in questi mesi deve essere al più
presto colmato. Il Consiglio regionale non ha ancora approvato il
documento di programmazione triennale, quindi la volontà espressa
dal Presidente della Regione
"di arrivare a presentare per il
2010 il bando di servizio civile regionale da affiancare a quella
nazionale"
dubito potrà essere realizzato. So che in queste
settimane gli uffici sono stati impegnati nella definizione ormai
conclusiva del documento di programmazione; oggi conosceremo la
situazione e lo stato dell'arte. Anche gli uffici della Presidenza
si sono impegnati in questa direzione e questo mi sembra corretto,
perché bisogna recuperare il tempo perduto, forse anche conseguenza
di una gestione della problematica non proprio all'altezza.
Il documento triennale prima o poi sarà quindi approvato dal
Consiglio, ma a quel punto comincerà un non facile lavoro; ecco
perché abbiamo voluto indicare nell'interpellanza una nostra
proposta. Non spetta certo ai consiglieri regionali il compito di
indicare a chi deve essere affidato l'onere di gestire i diversi
servizi dell'Amministrazione; nello spirito di collaborazione,
però, l'indicazione suggerita dall'interpellanza, quella cioè
dell'accorpamento del servizio civile nazionale e regionale a
quello del servizio volontario europeo, alla direzione delle
politiche sociali, è una proposta che va nell'ottica di un
coordinamento delle iniziative e che si inserisce bene, a nostro
avviso, nei programmi di una direzione che gestisce anche tutto il
settore delle politiche giovanili. Grazie.
Président
- La parole au Président de la Région,
Rollandin.
Rollandin (UV)
- Merci, M. le Président.
Ringrazio il collega Rigo per aver voluto ricordare soprattutto
la genesi della legge regionale e del perché era nata, e come il
servizio civile dovrebbe dare risposta ad alcune possibili
soluzioni ad esigenze reali e concrete. Voglio ricordare che in
questo periodo abbiamo avuto delle discussioni piuttosto forti
proprio per vedere come, da una parte, cercare di sveltire l'iter;
dall'altra, cercare di collegare nel modo meno dispendioso il
sistema di raccordo fra il sistema nazionale e quello
regionale.
Giustamente ha ricordato il collega che la discriminante è
l'accreditamento. Quello che abbiamo dovuto fare è stato, prima di
tutto, analizzare come superare, in modo legittimo e legale lo
scoglio rappresentato dall'utilizzo dei fondi nazionali, perché la
logica è quella di utilizzare prima tutti i fondi nazionali, poi
quelli regionali tenendo conto dei programmi presentati anche a
livello locale. Questo per rispondere puntualmente alle
domande.
"Le ragioni di tale ritardo e quali azioni intende mettere in
atto affinché sia approvato il programma operativo annuale e il
relativo bando per la presentazione dei progetti, l'informazione e
la promozione, la raccolta delle domande, il monitoraggio e le
altre attività inerenti all'attuazione del programma annuale"
:
il 26 febbraio scorso è stata presentata alla consulta regionale
per il servizio civile la proposta di documento di programmazione
elaborata dall'esperto esterno. Ricordo che si era ricorsi
all'esperto esterno - fra l'altro molto qualificato - che aveva
fatto una serie di approfondimenti; giustamente la Giunta aveva
fatto questa richiesta per avere un quadro completo. Questa
proposta è stata discussa e affinata grazie al fattivo impegno dei
membri della consulta, che ringrazio per il loro operato e la loro
disponibilità, e il documento triennale è stato approvato -
finalmente dico io, ma credo che lo diciamo tutti - dalla consulta
nella riunione del 18 giugno, dopo aver fatto diverse riunioni
propedeutiche.
Il documento di programmazione triennale, come previsto dalla
legge n. 30/2007, sarà portato all'attenzione del Consiglio
regionale previo parere del Consiglio permanente degli enti locali,
che è già stato investito della cosa e che, quanto prima, darà il
suo parere per poterlo portare in Consiglio. Avremo quindi modo sia
in commissione che in aula di esaminare il documento. È però
possibile fin d'ora anticipare che la linea guida principale è
quella della promozione di un sistema regionale del servizio civile
fortemente unitario e volto alla creazione di massime sinergie
possibili tra servizio civile nazionale e regionale, con
l'obiettivo di sostenere la crescita, l'integrazione e la
partecipazione effettiva degli organismi iscritti all'albo, degli
enti locali e di tutti gli attori interessati al sistema del
servizio civile: questo, al fine di rafforzare nei giovani
valdostani l'impegno a favore della comunità.
Nel frattempo, nel corso del prossimo mese di luglio definiremo,
di concerto con la consulta, il programma operativo che riguarderà
il secondo semestre del 2010 e il 2011; in particolare il secondo
semestre 2010 sarà dedicato alla messa in atto di tutte le
condizioni preliminari per l'avvio del servizio civile regionale -
che sono quelle ricordate dal collega -, fra cui l'informazione e
la promozione dell'accreditamento degli enti per il servizio
civile, che saranno dettagliate nel programma operativo e che
dovranno trovare concretizzazione entro la fine dell'anno in corso.
Per rispondere al secondo quesito:
"le eventuali azioni che
intende promuovere nel caso il Servizio preposto non riesca a far
fronte all'avvio del servizio"
... significa che entro la fine
di quest'anno il servizio preposto porterà a termine le azioni
necessarie, non certo per recuperare tutto il ritardo, questo è
scontato, ma per mettersi in pari con la tempistica e le scadenze
del servizio civile nazionale, in modo da mettere in atto le
condizioni per massimizzare la partecipazione degli enti valdostani
al prossimo bando nazionale, al fine di utilizzare prioritariamente
e integralmente i fondi messi a disposizione dello Stato e avviare
il servizio civile nazionale. Fra l'altro, secondo le informazioni
di cui disponiamo, il bando per la presentazione di progetti
relativi al 2010 del servizio civile nazionale è atteso per il
prossimo autunno, con l'ipotesi di iniziare i primi avvii dei
giovani volontari nel mese di dicembre 2010. Qui i commenti credo
siano superflui, iniziamo il 2010 quindi è sempre a scavalco di un
anno. Vista questa tempistica, la consulta regionale per il
servizio civile ha considerato opportuno che il bando regionale sia
emesso in tempi successivi alla conclusione di quello
nazionale.
Infine, per quanto riguarda l'ultimo quesito: perché ci sia
stata una separazione dell'attribuzione delle competenze fra
servizio civile e servizio volontario europeo, va ricordato che,
all'epoca dell'approvazione della legge, si era guardato al
servizio civile accentuando gli aspetti legati all'esperienza
prelavorativa per i giovani, quindi il servizio civile era stato
collegato con l'Agenzia del lavoro. Un obiettivo che era
sicuramente ambizioso al di là delle realtà, però poco rispondente
allo spirito del servizio civile, orientato, sì, al discorso del
lavoro, ma anche al discorso sociale, che ha tutte le opzioni che
questo servizio civile ha in sé e che sono state prima rievocate. È
corretta la considerazione sulle analogie esistenti fra servizio
civile e servizio volontario europeo, sia per quanto riguarda i
destinatari - i giovani -, sia per quanto riguarda le finalità alla
base dei due istituti, ovvero la promozione della cittadinanza
attiva e dello sviluppo della solidarietà.
Al momento l'aspetto più importante è quello di avviare
pienamente il servizio civile regionale; abbiamo già iniziato una
riflessione sull'accorpamento e la ricollocazione di queste
competenze, al fine di un migliore coordinamento delle iniziative e
di un efficace utilizzo delle risorse umane e finanziarie a
disposizione. Su quest'ultimo punto concordiamo con il collega ed è
prossima la ricollocazione delle funzioni del servizio civile
presso l'Assessorato regionale alla sanità, dove si potrà meglio
sviluppare il raccordo e le sinergie nell'ambito delle politiche
giovanili e del volontariato sociale. Crediamo che questo passo si
possa fare e ci adopereremo per fare il trasferimento che è stato
qui ricordato e su cui concordiamo. Grazie.
Président
- La parole au Conseiller Rigo.
Rigo (PD)
- Ringraziamo il Presidente per i dati che ha
fornito al Consiglio. Mi sembra che stiamo per uscire dal tunnel
dell'incertezza, stiamo vedendo la fine del tunnel e quindi
leggeremo con attenzione il documento triennale ormai alla
discussione, fra poco, in commissione e poi in Consiglio, per poter
dare lì il nostro contributo. Per il resto siamo soddisfatti della
risposta data.
