Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 661 del 1° dicembre 1982 - Resoconto
OGGETTO N. 661/VII - INTERVENTO REGIONALE A FAVORE DELLA
SOCIETA' ILSSA-VIOLA DI PONT-SAINT-MARTIN. APPROVAZIONE DI ORDINE
DEL GIORNO.
PRESIDENTE:
Do lettura dell'ordine del giorno che è stato
annunciato dal Presidente della Giunta:
ORDINE DEL GIORNO
Interventi straordinari a favore della ILSSA-VIOLA di
Pont-Saint-Martin
Il Consiglio regionale della Valle d'Aosta
In occasione della discussione sui provvedimenti legislativi
di approvazione del bilancio per l'esercizio finanziario
1983;
Considerato il periodo di grave crisi che ha colpito il
settore della siderurgia internazionale, nazionale e
regionale;
Constatato che le conseguenze di tale crisi si ripercuotono
anche sull'ILSSAVIOLA di Pont-Saint-Martin sia dal punto di vista
occupazionale che di disponibilità di liquidità;
Ritenuto opportuno intervenire con urgenza con i fondi della
gestione speciale di cui alla L.R. 28.6.1982, n. 16 "Costituzione
della Società Finanziaria regionale per lo sviluppo economico della
Regione Valle d'Aosta", al fine di evitare il definitivo e
irreversibile deterioramento della crisi in atto;
IMPEGNA
la Giunta regionale ad intervenire immediatamente a favore della
Società ILSSA-VIOLA di Pont-Saint-Martin per sanare l'attuale
situazione;
DA' MANDATO
alla Giunta regionale di predisporre e di presentare alla
prossima adunanza del Consiglio regionale le eventuali
modificazioni necessarie alla L.R. 28.6.1982, n. 16, "Costituzione
della Società Finanziaria regionale per lo sviluppo economico della
Regione Valle d'Aosta" per poter disporre, a favore anche
dell'ILSSA-VIOLA di Pont-Saint-Martin, dei relativi fondi di cui
alla gestione speciale.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE (U.V.):
Vorrei illustrare brevemente l'ordine
del giorno in oggetto. Per domani mattina, prima delle nove, è già
fissata una riunione con i Sindacati che hanno avuto un incontro
con l'azienda e che vogliono avere dalla Giunta regionale alcune
spiegazioni. L'ordine del giorno impegna la Giunta ad intervenire
immediatamente a favore dell'ILSSA-VIOLA e dà mandato alla stessa
di apportare le eventuali necessarie modifiche alla legge sulla
Finanziaria relativamente alla gestione dei fondi speciali, come
potete vedere dalla scheda allegata. Non è possibile considerare
nella realtà valdostana l'ILSSA-VIOLA come un'azienda media o
piccola e il Consiglio di Amministrazione della Finaosta potrebbe
giustamente dire che la richiesta della Giunta di usare il fondo
speciale in questa maniera esula dai limiti legislativi; quindi con
una modifica brevissima all'art. 2, gli interventi dalla gestione
speciale potranno essere operati anche in deroga ai suddetti
limiti, ovvero verso imprese di qualunque dimensione - quando
ricorrono certe condizioni - e si riporterebbe il tutto nella
normalità legislativa.
La richiesta dell'INPS ha una sua origine ed è dovuta al fatto
che tutti i fondi disponibili per l'impresa siderurgica nell'intero
territorio nazionale sono stati rastrellati per permettere
l'intervento straordinario di 997 miliardi di lire a Bagnoli.
Non vi è più una lira in cassa e di conseguenza tutte le
previsioni finanziarie di queste aziende sono saltate. Cosa è
possibile fare?
Sul fondo speciale possiamo corrispondere due tranches di 3
miliardi l'una, corrispondenti agli obblighi dell'ILSSA-VIOLA per i
mesi di dicembre e gennaio, salari, contributi, tredicesima, ecc.
Inoltre, dobbiamo lasciare tranquilla l'azienda fino al 31 marzo e
a partire dal mese di aprile, e per dodici mesi, questi fondi
verrebbero rimborsati 500 milioni al mese all'interesse del fondo
speciale che è del 13%.
Questo è il piano che stiamo studiando e che permetterebbe di
salvare l'azienda e di dare corso parallelamente a quell'intervento
a medio termine già preventivato per la sostituzione di certi
premi: questo garantirebbe la continuità dell'azienda.
Su questo prestito la capofila, cioè non l'ILSSA-VIOLA, ma
l'ORLANDO S.p.A. di Firenze, darebbe le opportune garanzie con una
fideiussione valida.
PRESIDENTE:
E' aperta la discussione sull'ordine del
giorno. Ha chiesto di parlare il Consigliere Mafrica. Ne ha
facoltà.
MAFRICA (P.C.I.):
Siamo d'accordo sull'ordine del giorno
perché siamo favorevoli ad intervenire quando l'intervento può
essere utile e, poiché il tempo ha la sua importanza, siamo anche
d'accordo che la Giunta presenti al più presto le modifiche
necessarie allo statuto della Finanziaria.
Su queste ci riserviamo di ripensarci un momento, in modo che
possano essere utilizzate in casi eccezionali come questo, senza
poter avere altre possibili interpretazioni.
Le cose che ci ha detto il Presidente sulla situazione
dell'ILSSA-VIOLA credo dovrebbero essere discusse in un prossimo
Consiglio: presenteremo noi una mozione per avere informazioni più
dettagliate sulle prospettive del mercato, sulle difficoltà degli
apparati di produzione e sugli impegni assunti
dall'ILSSA-VIOLA.
PRESIDENTE:
Ha chiesto di parlare il Consigliere Tamone.
Ne ha facoltà.
TAMONE (U.V.):
Nous aussi, nous sommes d'accord sur cet
ordre du jour. Moi, j'avais déjà indiqué mes perplexités sur la
question de la loi financière dans le temps: plutôt qu'une
modification concernant directement la loi sur la Finaosta, je
demanderais au Président du gouvernement régional qu'on procède à
la présentation d'une loi "ad hoc" pour l'ILSSA-VIOLA vis-à-vis de
la Finanziaria.
Je partage l'avis du Conseiller Mafrica et du Président de la
Junte: il s'agit d'une situation très dramatique qui ne regarde pas
seulement l'ILSSA-VIOLA, car d'autres problèmes existent surtout à
la Cogne, dont nous devrons discuter au sein de ce Conseil.
PRESIDENTE:
Ha chiesto di parlare il Consigliere De
Grandis. Ne ha facoltà.
DE GRANDIS (P.R.I.):
Sono d'accordo con l'ordine del
giorno presentato dal Presidente della Giunta, ritenendo questo
intervento una necessità dalla quale non possiamo sottrarci.
Per quanto invece riguarda le modificazioni alla legge
istitutiva della Finanziaria, avrei qualche perplessità, vale a
dire, siccome il limite di intervento posto per le piccole e medie
imprese aveva un preciso significato, non vorrei che una
modificazione così ampia delle funzioni della Finanziaria potesse
stravolgere quelle che erano le finalità che volevamo raggiungere
con questo Istituto.
Per questo mi riservo di presentare, in sede di discussione
delle modifiche alla legge, un emendamento al comma che viene
aggiunto all'art. 2, il quale prevede in linea di massima che per
questi interventi ci sia una preventiva discussione nell'ambito del
Consiglio, in modo da poter valutare compiutamente l'effettiva
necessità per questi interventi straordinari, che non rientrano in
quelle che erano le finalità della Finanziaria.
PRESIDENTE:
Ha chiesto di parlare il Consigliere Pedrini.
Ne ha facoltà.
PEDRINI (Ind. P.L.I.):
Direi che il Consigliere Tamone mi
ha rubato un po' quello che era il termine della questione.
E' effettivamente una preoccupazione giustissima e trovo equo il
provvedimento, che approvo a nome del P.L.I. tout court, anche
perché conosco assai bene la situazione dell'ILSSA-VIOLA, la quale
- è da sottolineare - non aveva mai chiesto nulla alla Regione,
contrariamente a tante altre aziende.
Pregherei solo il Presidente della Giunta di preoccuparsi un po'
più della forma.
PRESIDENTE:
Ha chiesto di parare il Consigliere
Lustrissy. Ne ha facoltà.
LUSTRISSY (D.P.):
Anche il nostro Gruppo è d'accordo
sull'ordine del giorno; gradiremmo però avere più informazioni
sulla situazione dell'ILSSA-VIOLA, magari in una riunione fra
Capigruppo e Presidente della Giunta, al fine di poter valutare
meglio questa situazione.
Anche noi avanziamo le stesse perplessità già espresse: in linea
di massima sarei d'accordo con la proposta del Consigliere Tamone,
sull'opportunità di fare una legge "ad hoc" per introdurre quegli
accorgimenti necessari affinché non si trasformi lo spirito della
legge sulla Finanziaria. Di questo passo ci troveremo fra qualche
tempo anche la Cogne fra i richiedenti e se allarghiamo le deroghe
alle altre industrie, probabilmente avremo altri problemi. E' solo
una preoccupazione.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO (P.S.D.I.):
Mi scuso per essere stato assente
dall'aula nel momento in cui il Presidente ha illustrato questo
ordine del giorno, perlomeno per la prima parte.
Nel concordare con gli altri colleghi che hanno dato parere
favorevole a questo ordine del giorno, gradirei avere solo una
precisazione dal Presidente della Giunta che valga come
dichiarazione verbale. Quando si dice che il Consiglio regionale
impegna la Giunta regionale ad intervenire immediatamente a favore
della Società ILSSA-VIOLA di Pont-Saint-Martin per sanare l'attuale
situazione, è sottinteso attraverso la Finanziaria, o sono due
interventi diversi, uno da parte della Giunta regionale e in un
secondo momento attraverso la Finanziaria?
Per quanto riguarda la proposta di modificazione, abbiamo delle
proposte da fare, perché diciamo subito che si possono fare degli
interventi in deroga a quanto previsto dalla legge solo su mandato
o su delibera del Consiglio regionale.
PRESIDENTE:
Ha chiesto di parlare il Consigliere Martin.
Ne ha facoltà.
MARTIN (U.V.P.):
Concordo anch'io su questo ordine del
giorno e mi pare che, per fugare i dubbi sorti circa la possibilità
di non allargare eccessivamente questo strumento ad altre aziende
forse più in crisi dell'ILSSA-VIOLA, la proposta del Consigliere De
Grandis sia quella più giusta in questa direzione.
Sarei quindi d'accordo di sposare la proposta da lui formulata,
per dare modo al Consiglio di valutare volta per volta i
provvedimenti che verranno intrapresi.
PRESIDENTE:
Ha chiesto di parlare il Consigliere Ricco.
Ne ha facoltà.
RICCO (D.C.):
Anche noi siamo d'accordo con l'ordine del
giorno e ci associamo, tanto per non ripeterci, alle richieste dei
Consiglieri Tamone, Lustrissy e Pedrini.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE (Dem. Prol. Nuova Sinistra):
Non si può non
essere d'accordo con questo ordine del giorno, che dimostra in
particolare come il problema della crisi occupazionale
dell'industria sia il problema centrale e come invece la Giunta
regionale non abbia inteso assumere organicamente questo problema e
fissarlo nel bilancio con degli strumenti per intervenire ad hoc,
cosicché dobbiamo far ricorso ad uno strumento che nelle intenzioni
primarie doveva servire ad incrementare lo sviluppo industriale,
piuttosto che a tamponare delle situazioni che ci capitano
all'improvviso.
In Consiglio si sente dire spesso che sono problemi dello Stato,
quando si tratta di anticipi o di studiare il modo per far sì che i
lavoratori ottengano immediatamente la Cassa Integrazione, sono
problemi dello Stato quando si tratta ad esempio di affrontare il
problema dei trasporti ferroviari; vorrei sapere se anche in questo
caso non sarebbe un problema dello Stato.
Mi pare che il Presidente Andrione abbia detto che la crisi
finanziaria dell'ILSSA-VIOLA deriva da una scelta dello Stato, che
ha esaurito tutti i suoi fondi per intervenire a Bagnoli. A questo
punto vorrei fare una riflessione: ritengo che il Consiglio
regionale, la Giunta regionale, debbano intervenire -
indipendentemente che sia una stretta spettanza dello Stato -
ogniqualvolta sono in gioco gli interessi reali della popolazione
valdostana. Pertanto in questo caso è giusto e corretto intervenire
con tutti i mezzi a nostra disposizione, per cui mi dichiaro
d'accordo con questo ordine del giorno.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE (U.V.):
Vorrei solo far notare che noi
interveniamo ma solo perché l'intervento è proporzionale alle
nostre forze e perché 500 milioni al mese restituiti con una
fideiussione di quello che credo sia il IV° o V° Gruppo industriale
italiano ci dà delle garanzie per poterlo fare.
Condivido però le preoccupazioni di quelli che ci ammoniscono di
non allargare la Finanziaria. In questo caso, ripeto, c'è un
rapporto specifico fra le nostre capacità e quello che stiamo
facendo.
PRESIDENTE
: Dagli interventi fatti si può desumere che il
Consiglio suggerisce che nella proposta di legge regionale venga
precisato, ad esempio, che gli interventi di gestione possano
essere effettuati anche in deroga ai suddetti limiti, previa
deliberazione del Consiglio regionale.
Studierà la Giunta la formulazione migliore.
Mi correva l'obbligo di ricordare al Consiglio che quello su cui
si vota è solo l'ordine del giorno, che metto in approvazione:
ESITO DELLA VOTAZIONE
Presenti 31
Votanti 31
Favorevoli 31
Il Consiglio approva all'unanimità.
