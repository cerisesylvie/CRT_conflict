Classificazione
ISTRUZIONE PUBBLICA
Personale docente e non docente



Oggetto del Consiglio n. 2372 del 20 aprile 2023 - Resoconto
OGGETTO N. 2372/XVI - Interpellanza: "Tempestiva apertura
delle graduatorie regionali dei docenti ed eventuale adesione alla
piattaforma nazionale SOFIA".
Bertin (Presidente) -
Riprendiamo, siamo al punto n. 50.
Illustra il vicepresidente del Consiglio Sammaritani.
Sammaritani (LEGA VDA) -
Anche questo è un tema già
ampiamente trattato e soprattutto, purtroppo, a volte in momenti in
cui poi dopo diventa una criticità, cioè quello delle graduatorie
degli insegnanti e dei docenti e quindi dell'inizio regolare
dell'anno scolastico, quanto ad assegnazione delle cattedre. Nel
2022 c'è stato purtroppo lo slittamento dell'inizio dell'anno
scolastico al 19 di settembre e visto il comunicato stampa
dell'Assessorato dei beni e attività culturali, sistema educativo e
politiche per le relazioni intergenerazionali, inviato lo scorso
lunedì 3 aprile, che individua la data di inizio dell'anno
scolastico per il prossimo 11 di settembre, nel ricordare queste
criticità che non sto adesso qui a ripetere ma che hanno purtroppo
creato molto spesso dei problemi per iniziare regolarmente l'anno
scolastico o quanto meno in tutte le classi anche a proposito degli
insegnanti di sostegno... ci sono stati vari problemi che derivano
forse in parte anche un pochino dal fatto di non aver potuto ancora
adottare la piattaforma SOFIA anche nella nostra regione in modo da
interloquire più facilmente con il sistema nazionale. Allora
interpelliamo l'Assessore competente per conoscere se siano state
messe in campo tutte le azioni necessarie per addivenire a una
tempestiva apertura delle graduatorie che preceda l'inizio
dell'anno scolastico onde evitare che gli alunni inizino la scuola
senza insegnanti e se, viste le criticità riscontrate con la
piattaforma regionale, sia intenzione dell'Amministrazione aderire
alla piattaforma nazionale SOFIA, che permetterebbe anche un
maggior dialogo con le graduatorie nazionali in caso di
trasferimenti di insegnanti da altre Regioni.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Soprattutto grazie collega che mi
dà modo di specificare anche date e scadenze credo a beneficio
anche degli operatori. Lei mi chiede se siano state messe in campo
tutte le azioni necessarie a tempestiva apertura delle graduatorie
che precede l'inizio dell'anno scolastico onde evitare che gli
alunni inizino la scuola senza insegnanti.
Per l'anno scolastico 2023-2024 non si procede all'aggiornamento
delle graduatorie regionali delle supplenze, GRS in Valle d'Aosta,
cioè le graduatorie provinciali delle supplenze GPS nel resto
d'Italia, poiché le stesse, aggiornate lo scorso anno, hanno
validità biennale e sono quindi valevoli per gli anni scolastici
2022-2023 e 2023-2024. Ai sensi del decreto del Ministero
dell'istruzione, il 51/2023, nelle more della ricostituzione delle
graduatorie provinciali per le supplenze, cioè GPS in Valle d'Aosta
graduatorie regionali per le supplenze GRS e delle correlate
graduatorie d'istituto che chiameremo GI, perché qui nel sistema
dell'educazione è tutto un acronimo... possono richiedere
l'inserimento in un elenco aggiuntivo alle GPS di prima fascia e
alla corrispondente seconda fascia delle graduatorie d'istituto,
cui si attinge prioritariamente rispetto alle GPS di seconda fascia
e alle GI di terza fascia, i soggetti che abbiano acquisito il
titolo di abilitazione all'insegnamento e/o specializzazione per il
sostegno entro il 30 giugno 2023. La medesima disposizione si
applica relativamente ai titoli di abilitazione e di
specializzazione conseguiti all'estero, validi nei Paesi di origine
e riconosciuti in Italia ai sensi della normativa vigente. Negli
anni scolastici in cui non si procede all'aggiornamento delle
graduatorie regionali e provinciali delle supplenze vengono
costituiti i cosiddetti "elenchi aggiuntivi", nei quali possono
fare istanza di inclusione gli aspiranti che, entro la data del
prossimo 30 giugno, acquisiscono il titolo di abilitazione e/o di
specializzazione sul sostegno. Con avviso del Direttore generale
del Dipartimento del sistema educativo di istruzione e formazione,
Direzione generale per il personale scolastico pubblicato l'11
aprile 2023, si è proceduto a comunicare che la piattaforma
informatica nazionale per l'iscrizione in tali elenchi aggiuntivi è
stata aperta dalle ore 09:00 del 12 aprile e si chiuderà alle ore
14:00 del 27 aprile prossimo venturo. Coloro che conseguiranno il
titolo di abilitazione e specializzazione sul sostegno
successivamente alla data del 27 aprile, ma comunque entro il 30
giugno 2023, si potranno iscrivere ai predetti elenchi con riserva
e potranno comunicare il conseguimento del titolo entro il
successivo 4 luglio del 2023. La Regione Valle d'Aosta, dotata di
propria piattaforma informatica gestita dalla partecipata INVA, ha
iniziato sin dal mese di marzo le opportune interlocuzioni con la
società partecipata
in house
al fine di predisporre gli
opportuni aggiornamenti della propria piattaforma sulla base delle
bozze del sopra richiamato decreto ministeriale. Gli accordi
intercorsi tra la struttura Personale scolastico del Dipartimento
della Sovrintendenza e la società INVA prevedono l'aggiornamento e
l'implementazione della piattaforma entro la fine del mese di
aprile, in modo da consentire l'avvio delle presentazioni
on-line
al più tardi entro la prima settimana-i primi dieci
giorni di maggio e la chiusura di tale operazione nelle due
settimane successive, come previsto per la piattaforma nazionale.
Conclusa la raccolta delle istanze, dovrà seguire la convalida da
parte delle segreterie scolastiche incaricate della gestione delle
domande dei punteggi attribuiti al sistema ai titoli dichiarati,
attività che dovrà concludersi, secondo il cronoprogramma
concordato, nella seconda metà del prossimo mese di giugno. Nella
prima metà del successivo mese di luglio verranno svolte, a cura
della struttura Personale scolastico, le operazioni conseguenti
allo scioglimento della riserva di iscrizione negli elenchi
aggiuntivi di cui dicevo prima degli aspiranti che hanno conseguito
il titolo di abilitazione o di specializzazione per il sostegno
entro la prevista data del 30 giugno, come le dicevo prima. A
seguire è prevista la seconda fase che riguarda l'estrazione degli
elenchi aggiuntivi e delle graduatorie regionali per le supplenze
GRS compilate per il biennio scolastico 2022/2023 e 2023/2024, come
le dicevo, siamo nel biennio, attualizzate sulla base degli esiti
dei controlli di veridicità svolti dalle Istituzioni scolastiche,
che dovrà rispettare le seguenti tempistiche: indicativamente tra
il 10 e il 15 luglio si dovrà procedere all'estrazione degli
elenchi aggiuntivi relativi all'anno scolastico 2023-2024 ai fini
della loro pubblicazione. Entro la fine del mese di luglio dovranno
essere estratti gli elenchi aggiuntivi e gli elaborati a seguito
dell'eventuale presentazione di reclami e contestualmente dovranno
essere estratte le graduatorie regionali per le supplenze, GRS,
attualizzate ai fini della loro pubblicazione per l'anno scolastico
2023/2024. Immediatamente dopo la pubblicazione in via definitiva
delle GRS e degli elenchi aggiuntivi dovrà essere resa disponibile
la funzionalità di estrazione delle graduatorie d'istituto, i GI,
derivanti dalle GRS relativa all'anno scolastico 2023-2024 e dai
correlati elenchi aggiuntivi, affinché la struttura del personale
scolastico possa fornire le relative istruzioni alle competenti
istituzioni scolastiche. Il cronoprogramma che le ho appena letto,
salvo imprevisti che sono sempre possibili, consentirà di iniziare
le lezioni con i supplenti assunti per l'inizio delle lezioni
quest'anno previste, come ha giustamente segnalato lei, per il
prossimo 11 settembre.
"Se viste le criticità riscontrate con la piattaforma regionale,
sia intenzione dell'Amministrazione regionale aderire alla
piattaforma nazionale SOFIA, che permetterebbe un maggiore dialogo
con le graduatorie nazionali in caso di trasferimenti di insegnanti
da altre Regioni": per gli elenchi aggiuntivi non sono consentiti
trasferimenti dalla GPS di altra Provincia e comunque la procedura
delle GPS non è gestita dalla piattaforma SOFIA, che vuol dire,
ennesimo acronimo, Sistema Operativo per la Formazione e le
Iniziative di Aggiornamento del personale della scuola, trattandosi
di una piattaforma a uso esclusivo per la formazione del personale
scolastico. Tra l'altro, come già ricordato in più occasioni, a
partire da quest'anno anche i docenti valdostani possono accedere
alla piattaforma nazionale Futura per la formazione del personale
scolastico, docenti, personale ATA e dirigenti scolastici,
nell'ambito delle azioni del piano nazionale di ripresa e
resilienza, il PNRR, missione Istruzione, contenuti e moduli di
formazione sono articolati in tre aree tematiche: transizione
digitale, STEM e multilinguismo e divari territoriali, che
riprendono tre delle linee di investimento per le competenze
definite dal PNRR, cioè didattica digitale integrata e formazione
del personale scolastico alla transizione digitale, nuove
competenze e nuovi linguaggi, intervento straordinario di riduzione
dei divari territoriali e lotta alla dispersione scolastica, questi
sono gli assi del PNRR relativo alla formazione. In modo graduale,
oltre all'accesso al portale SNV (Sistema Nazionale di Valutazione)
e, nello specifico, alle tre diverse piattaforme della
rendicontazione sociale del RAV (Rapporto di Autovalutazione del
PTOF (Piano Triennale dell'Offerta Formativa)), si sta procedendo
all'ingresso in SIDI (Sistema Informativo dell'Istruzione), portale
del Ministero dell'istruzione per quanto riguarda l'utilizzo di
alcuni applicativi quali il curriculum dello studente e la
Commissione
Web
funzionale allo svolgimento degli esami di
Stato del secondo ciclo d'istruzione.
Presidente -
Replica il consigliere Sammaritani.
Sammaritani (LEGA VDA) -
Grazie Assessore. È evidente
che, da quello che anche lei ha sinteticamente spiegato, si tratta
di procedure di difficile gestione e soprattutto che sono in
divenire, perché si parla appunto, per esempio, degli elenchi
aggiuntivi, è chiaro che fino quasi all'ultimo non si possa operare
in quel senso e quindi non si possa avere delle situazioni ferme e
definite con largo anticipo rispetto all'inizio dell'anno
scolastico. Il cronoprogramma quindi è valido e ci auguriamo che
tutto fili liscio e che non ci siano questioni particolari che
creino degli intoppi, quindi dei disservizi come quelli che,
purtroppo, in passato sono capitati.
Per quanto riguarda le piattaforme, c'è anche lì un
miglioramento della situazione, ricordo in passato che questo
problema di dialogare con tutte le piattaforme nazionali non era
per tutti previsto, comportava delle problematiche non soltanto
gestionali immediate o nell'ordinario, ma anche e soprattutto, per
esempio, per quanto riguardava le procedure concorsuali, eccetera,
perché non avendo noi una competenza esclusiva in materia,
chiaramente siamo legati, in base all'articolo 3 del nostro
Statuto, anche alle vicende nazionali e quindi anche delle
piattaforme che gestiscono queste procedure complicate.
Mi è parso di vedere una certa vena di polemica per quanto
riguarda l'uso degli acronimi, condivido perfettamente perché
quello che a volte diventa un modo per semplificare, allo stesso
modo invece si trasforma in un codice per addetti ai lavori che
dall'esterno è quasi inscalfibile; questo vale un po' per tutti i
settori ma nella scuola effettivamente si tende un pochino forse a
esagerare, ma questo incidentalmente. Grazie Assessore.
