Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 1490 del 5 ottobre 2005 - Resoconto
OGGETTO N. 1490/XII - Predisposizione delle linee guida per
l'adeguamento dei piani regolatori generali comunali al Piano
territoriale paesistico. (Interrogazione)
Interrogazione
Richiamata la nostra proposta di legge presentata il
30/07/2003 concernente "Ulteriore modificazione alla legge
regionale n. 11 del 6/04/98 normativa urbanistica e di
pianificazione territoriale della Valle d'Aosta";
Richiamata la legge finanziaria per gli anni 2004/2006 che ha
fissato la data del 31.12.2005 come termine massimo per
l'adeguamento ai "P.T.P." dei P.R.G.C.;
Richiamato il dibattito in Consiglio regionale del 9.03.2005
inerente la nostra interrogazione sull'adeguamento del P.R.G.C. al
P.T.P.;
Rilevato che i Comuni non hanno ancora ricevuto nessuna
comunicazione inerente le linee guida sulle "Norme tecniche" dei
P.R.G.C. e tanto meno un relativo "Schema Tipo" da seguire;
Ricordato che la "Cabina di regia" avrebbe dovuto, dopo tre
mesi a far data dal 1° marzo 2005, esaminare e definire uno "Schema
tipo" sulle nomine tecniche dei P.R.G.C.;
i sottoscritti Consiglieri regionali
Interrogano
l'Assessore competente per sapere:
1) se la "Cabina di regia" sta predisponendo le linee guida
inerenti le "Norme tecniche" dei P.R.G.C. e il relativo "Schema
Tipo" da trasmettere ai Comuni;
2) se l'indirizzo espresso in Consiglio regionale il
9.03.2005 di predisporre uno "Schema tipo" anziché un "Testo tipo"
sulle norme tecniche è cambiato.
F.to: Viérin Marco - Comé - Lanièce
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Come avevo indicato nel marzo di quest'anno, il
documento predisposto da un gruppo di professionisti per conto
della Comunità montana Grand Combin, denominato "Norme tecniche di
attuazione tipo", è stato oggetto di un'approfondita verifica da
parte delle strutture regionali. Questa analisi aveva confermato
nella sostanza la validità dell'impianto di tale documento per un
ulteriore ausilio che poteva fornire nell'organizzazione delle
materie da trattare, nella trasposizione, nel coordinamento fra
questo e le disposizioni del PTP, facendo emergere alcune carenze e
sovrapposizioni interpretative derivanti da norme diverse su molti
argomenti. Quel lavoro di approfondimento fatto dalle strutture ha
comportato la soluzione di queste questioni e su tale documento è
in corso una stesura finale per poter essere consultato in maniera
sicura e definitiva. Devo però precisare che questa va presa come
una guida rispetto alle verifiche da effettuare per l'adeguamento
dei piani regolatori generali al PTP, quindi anche per la
costruzione delle norme di attuazione; questo perché dobbiamo tener
conto che tale documento non può essere "tout court" recepito da
parte dei comuni, ma va da parte di ogni comune adattato alle
proprie specificità territoriali. È chiaro che non è l'assenza di
questo strumento che impedisce ai professionisti incaricati di
predisporre l'adeguamento dei piani regolatori al PTP, visto che
tutti gli elementi sono già disponibili. Noi abbiamo fatto
un'ulteriore deliberazione di Giunta e un'ulteriore circolare con
cui siamo andati a puntualizzare altri aspetti che generavano delle
incertezze per la predisposizione della bozza. Il documento
proposto non ha fatto altro che proporre un'organizzazione
dell'informazione del piano regolatore generale secondo uno schema
specifico, che può agevolare sia la predisposizione, sia la lettura
della variante generale di adeguamento, ma non ne costituisce un
elemento indispensabile per la sua redazione. Conto quindi nel mese
di ottobre di renderlo disponibile, più che altro per fare una
verifica, dovrebbe consentire a quei comuni che hanno già la bozza
pronta, come ci è stato annunciato, di fare una verifica rispetto
al lavoro che hanno fatto, con un confronto attraverso questo
modello che, con gli adattamenti, potrebbe essere considerato uno
schema di tipo ottimale.
Presidente - La parola al Consigliere Viérin Marco.
Viérin M. (SA) - Credo che quanto ci ha detto oggi l'Assessore
purtroppo siano cose che al 90% sono già state dette 7 mesi fa, il
9 marzo 2005, su similare iniziativa del nostro gruppo. Allora nel
suo intervento l'Assessore disse - cito -:
"fornire solo alcune
linee guida per la sua redazione, lasciando ai comuni ampia
possibilità di adottare un'articolata normativa che si adattasse
opportunamente alle specifiche realtà territoriali e al pregresso
di ogni singolo comune"
. Su questo già allora noi dicemmo che
condividevamo l'impostazione, ma subito dopo l'Assessore aggiunse,
parlando di tempi:
"in questa prospettiva si è espressa anche la
"Cabina di regia" nella riunione del 1° marzo, dando mandato alla
Commissione urbanistica di organizzare una serie di incontri
multidisciplinari con i diversi soggetti interessati per definire
il testo delle linee guida entro 3 mesi"
. I 3 mesi sono ormai
scaduti; quindi a maggio, diciamo giugno questo documento avrebbe
dovuto essere inviato ai comuni, oggi siamo a ottobre quando i
comuni entro il 31 dicembre 2005 devono presentare le varianti
generali al piano regolatore. Saprà anche lei che in quasi tutti i
comuni per la variante del piano regolatore generale è stato fatto
poco, perché se in alcuni comuni è stato fatto il regolamento
edilizio, oltre alle norme tecniche di attuazione, mancano tutte le
zonizzazioni, che oltretutto vanno concordate non solo più
all'interno di ogni comune, ma poi ogni comune deve concordarle con
i comuni viciniori, per evitare che a confine di un comune sia zona
edificabile e dall'altra parte zona vincolata, o agricola, o
industriale, per non trovarci un centro abitato, dopo un centimetro
iniziare un centro industriale. La lungaggine quindi è ancora
enorme e, avendo ritardato questo fatto, Assessore, non è come dice
lei: i comuni sono in grave ritardo in parte per colpa loro, in
parte per colpa dell'Amministrazione regionale, perché alcuni dati
andavano trasmessi. Parecchi comuni hanno aspettato questo
documento tipo fino ad un certo momento, poi, dopo la nostra
iniziativa di marzo, hanno aspettato le linee guida che non sono
arrivate; lei adesso ci dice ottobre, oggi siamo al 5 ottobre, sono
scettico che entro 20 giorni si diano le linee guida sulle norme
tecniche di attuazione ai comuni, ma spero che almeno entro il 15
novembre vengano date.
Qui però si pone un altro problema, che avevamo già posto sempre
a marzo: la necessità di accordare ancora un anno di rinvio, perché
ricordo che, se i piani regolatori generali dei comuni non saranno
rivisti per adeguarsi al PTP entro il 31 dicembre, i comuni non
potranno adottare nessun tipo di variante.
(interruzione dell'Assessore Cerise, fuori microfono)
... anche la legge "omnibus" del 2004 ha creato un altro grande
problema: abbiamo portato con quella "omnibus" delle modifiche al
PTP e tanti comuni che avevano già iniziato a fare dei lavori per
la variante al piano regolatore generale li hanno dovuti rifare. Mi
risulta che vi siano 2 comuni che hanno adottato la variante
generale al piano regolatore, fra cui credo anche Aosta, ma penso
che per il 31 dicembre 2005 avremo solo 5-6 comuni che riusciranno
a definire la variante generale e potremmo dire di essere fortunati
con questo andazzo. Spero che l'Assessore sia vigile affinché venga
trasmessa ai comuni tale documentazione, che è indispensabile per
evitare che i comuni presentino delle norme tecniche di attuazione
e gli uffici regionali dicano che dovranno essere rifatte. Il
problema è proprio questo: avere linee guida per evitare che "si
parlino due lingue diverse" e passi il tempo.
