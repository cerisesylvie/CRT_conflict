Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3343 del 22 dicembre 1987 - Resoconto
OGGETTO N. 3343/VIII - SITUAZIONE DELL'AZIENDA AUTONOMA DI
SOGGIORNO E TURISMO DI COURMAYEUR. (Interrogazione).
PRESIDENTE
: Do lettura dell'interrogazione presentata dal
Consigliere Aloisi:
INTERROGAZIONE
VENUTO A CONOSCENZA della grave situazione in cui versa
l'Azienda Autonoma di Soggiorno e Turismo di Courmayeur, con le
dimissioni di un validissimo operatore come Leo Garin da
Commissario, e la sua repentina sostituzione che reca un duro colpo
alla recisa azione di rinnovamento da questi indotta con indubbio
successo;
PRESO ATTO del fatto che non è stata posta in essere, da
parte dell'Assessorato, la debita pressione per fare recedere l'ex
Commissario dalle sue dimissioni, accettandole con una passività
che mal si concilia con tutta la problematica del rilancio di una
stazione internazionale come quella di Courmayeur;
AVUTA NOTIZIA di un grave delitto amministrativo che sarebbe
stato denunziato dallo stesso ex Presidente Sig. Leo Garin in
merito alla sparizione della cassa dell'Azienda di Soggiorno e
Turismo di Courmayeur della somma notevole di circa lire 18.000.000
(diciottomilioni);
VISTO CHE allo stato non risulta che predetta somma "sparita"
dalla cassa sia stata ritrovata e rimessa nella contabilità
dell'Azienda di cui trattasi;
RITENUTO CHE i reati configurabili ai sensi e per gli effetti
del Codice Penale dovrebbero avere suggerito non solo una formale
inchiesta ma altresì la doverosa quanto mancata contestazione degli
addebiti ai funzionari responsabili con la necessaria procedura di
recupero immediato del denaro pubblico ad essi affidato in
custodia;
INTERROGA
l'Assessore regionale al Turismo, Urbanistica e Beni
Culturali Signor Angelo Lanièce per sapere:
1) quando è venuto a conoscenza dell'ammanco di Lire 18
milioni dalla cassa del l'Azienda Autonoma di Soggiorno e Turismo
di Courmayeur;
2)
quali provvedimenti ha assunto l'Assessorato per
ricondurre la contabilità dell'Azienda ad esso sottoposta nei
limiti della legge;
3)
se gli Organi dell'Azienda di Soggiorno e di
Turismo di Courmayeur e segnatamente l'attuale Commissario nominato
con decreto dell'Assessore al Turismo della Regione ha avviato le
previste procedure di addebito per la restituzione della somma
risultata mancante e derivata dai proventi contanti dell'Imposta di
Soggiorno.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
Nell'interrogazione del Consigliere
Aloisi vengono richieste alcune notizie sulla differenza contabile
che è emersa nell'Azienda di soggiorno di Courmayeur.
Per quanto è richiesto al primo punto, l'Assessorato è venuto a
conoscenza di questa differenza contabile nella primavera scorsa;
la differenza accertata da parte dei revisori dei conti ammonta a
L. 14.883.950.
Secondo punto: l'unica cosa che era di nostra competenza era
quella di far procedere ad un accertamento contabile il collegio
dei revisori dei conti, per stabilire se c'era una differenza
contabile e a quanto ammontava. Questo è stato fatto, ed è stata
accertata la somma che ho appena detto.
Terzo punto: non sono state avviate le procedure qui menzionate
in quanto la denuncia era già stata fatta dal precedente
Commissario Garin, il quale aveva provveduto a denunciare l'ammanco
con una denuncia contro ignoti. Pertanto, l'attuale Commissario è
nell'impossibilità di fare azione di rivalsa o di recupero, in
quanto non si sa chi è il colpevole. Fino a quando non sarà finito
il procedimento penale, non si potranno instaurare pratiche di
recupero di somme mancanti.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Questo fatto mi pare che meriti qualche
minuto di illustrazione. Nell'Azienda di soggiorno di Courmayeur
sono successi dei fatti sconcertanti: nel mezzo dell'estate scorsa
il Presidente dell'Azienda Autonoma di soggiorno, Leo Bari, aveva
rassegnato le dimissioni ed aveva presentato un esposto alla
Procura della Repubblica relativo ad un ammanco, per una cifra (di
cui adesso mi è stata data conferma) di 15 milioni, dalle casse
dell'Azienda stessa. Questi milioni sono i proventi di una parte
dell'imposta di soggiorno, la famosa "decade", che versano gli
albergatori.
Chi è che ha sottratto questa somma? Fino ad oggi non si sa; si
sa soltanto che c'è una denuncia da parte dell'ex Presidente
dell'Azienda autonoma di soggiorno contro ignoti. Però c'è un altro
aspetto di questo problema da considerare: bisogna che questa somma
sia restituita, perchè c'era un dipendente che era responsabile
della cassa; allora perchè - ed è la domanda che pongo - non
vengono presi dei provvedimenti contro questo dipendente o questa
dipendente, che oltretutto è anche retribuita per gestire e
controllare la cassa?
La legge italiana prevede che i superiori dell'impiegato o
dell'impiegata, nella fattispecie il Commissario che è attualmente
in carica, subentrato a Leo Garin, faccia la contestazione degli
addebiti, provvedendo d'ufficio al recupero degli introiti. E qui
sorgono alcuni interrogativi, perchè questo mi risulta non essere
stato fatto; però c'è una denuncia in corso e può anche darsi che
si rimanga in attesa degli sviluppi.
Ha detto adesso l'Assessore che sono stati informati i revisori
dei conti e questo è già un dato positivo, però il Commissario pro
tempore non ha fatto alcun passo ufficiale fino ad oggi, mentre a
mio avviso avrebbe dovuto cercare di fare una azione nei confronti
di coloro che erano responsabili della gestione. L'Assessorato
regionale al Turismo, per legge, ha il ruolo di tutela di tutti gli
atti amministrativi prodotti dall'Azienda autonoma di soggiorno e
quindi in questo caso l'Assessorato al Turismo ritengo sia
inadempiente, perchè, se ha questo compito di tutela, deve fare in
modo che il Commissario pro tempore faccia quelle indagini per
scoprire i responsabili.
Mi chiedo poi come possa fare l'Assessorato al Turismo a
visitare il bilancio dell'Azienda di soggiorno di Courmayeur,
sapendo che nella contabilità c'è questo ammanco. E ancora, perchè
di fronte all'esposto dell'ex Commissario Leo Garin non è seguita
una denuncia?
La domanda che mi pongo è questa: cosa succede nell'Azienda di
soggiorno di Courmayeur? Nel 1984 c'era stato un altro ammanco di
36 milioni, che era stato volutamente tenuto nascosto ed insabbiato
dagli allora responsabili; gli albergatori di Courmayeur erano
riusciti a raccogliere 15 milioni riducendo così l'ammanco. Nel
1987 si è verificato un altro ammanco di 15 milioni.
Questo è un problema di enorme gravità che pongo all'attenzione
dell'Assessore, perchè è la dimostrazione lampante che qualcosa non
funziona, lì; c'è una situazione molto pericolosa.
Pertanto, in attesa degli sviluppi di questa denuncia che è
stata fatta dal l'ex Presidente dell'Azienda autonoma di soggiorno,
invito caldamente l'Assessore a prendere seri provvedimenti per far
sì che questa situazione di massimo degrado e di sfiducia nei
confronti di queste persone venga risolta.
