Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3275 del 9 febbraio 2024 - Resoconto
OGGETTO N. 3275/XVI - Interpellanza: "Intenzione di riferire
in Commissione circa l'ultima revisione progettuale fase 3
dell'Ospedale Parini".
Bertin (Presidente) -
Punto n. 88. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
La risoluzione approvata dal
Consiglio regionale il 12 maggio 2021 a seguito della petizione
presentata dal Comitato Vallée Santé impegnava la Giunta a
procedere da subito all'attivazione del tavolo di lavoro tra
Regione, Comune, progettisti e SIV al fine di proseguire la
verifica in corso sulla compatibilità tecnico-progettuale ed
economica, e ribadisco "ed economica", nonché sulla realizzabilità
in termini cronologici adeguati dell'attuale progetto complessivo
dell'Ospedale, quindi non solo la fase 3 ma anche la fase 4 e 5.
Per l'ampliamento dell'Ospedale Parini e le strutture a esse
collegate, quindi anche all'area megalitica, viene previsto uno
stanziamento di oltre 192 milioni ma tale importo, come è stato ben
rappresentato dall'Assessore in un'intervista rilasciata pochi
giorni fa, non prevede le fasi 4 e 5, necessarie a rattoppare e
trasformare l'ex Mauriziano in un Ospedale a bassa intensità di
cure, a costruire una nuova struttura per il materno infantile, a
destinare il Beauregard a lungodegenza e riabilitazione e a
spostare il reparto di salute mentale.
Abbiamo appreso dall'audizione dell'ingegner Fabiani in
rappresentanza della SIV, avvenuta il 27 novembre 2003, della
relazione per la valutazione previsionale di impatto acustico per
l'attività del cantiere dell'ampliamento del Parini. Abbiamo
analizzato quella relazione, il relativo parere dell'ARPA e i
verbali del tavolo tecnico tra Regione, Comune, progettisti e SIV e
sono emersi diversi punti che mettiamo nelle premesse
dell'interpellanza, ossia che il cantiere prevede una durata di
attività pari a 3 anni, parliamo solo dell'ampliamento, quindi
dell'Ospedale per acuti, con lavorazioni continuative senza
interruzioni H24; che i calcoli matematici di propagazione del
rumore durante le attività previste evidenziano un superamento dei
limiti fissati dalla normativa vigente in ambito di inquinamento
acustico, quindi la necessità di una deroga da parte del Comune. Il
traffico indotto deve essere ulteriormente approfondito, perché SIV
non ha fornito attualmente informazioni sufficienti rispetto a
questo pezzo. SIV inoltre ha già dichiarato che intende richiedere
all'Amministrazione comunale la deroga per l'attività temporanea.
Nella relazione si invita anche a pensare a una comunicazione ai
cittadini rispetto alla conoscenza preventiva della tipologia di
disturbo e della sua durata perché questa sarà alquanto impattante.
Si sollecita poi un'integrazione dello studio del traffico
consegnato da SIV nel luglio 2023 e infine viene affrontata la
problematica dell'eliminazione di ventuno stalli all'interno
dell'area ospedaliera destinati all'Azienda USL che vanno a
interferire con la realizzazione dell'ampliamento delle centrali
tecnologiche. Più tardi parleremo dell'aspetto dei costi che da
tempo noi evidenziamo ma quest'interpellanza invece va a chiederle
in maniera precisa, rispetto alle problematiche che ho elencato,
qual è lo stato dell'arte e cosa si intende fare rispetto alle
prescrizioni date nel parere di ARPA e poi se è intenzione riferire
nel dettaglio insieme ai progettisti, questo ormai non ci
stanchiamo di chiederlo, ci viene comunque detto che verrà fatto
quando avremo il progetto esecutivo, io evidenzio e sottolineo che
lei ha detto più volte che invece il pezzo delle centrali è in
essere, quindi mi chiedo perché quel pezzo, che è sicuramente
d'interesse rispetto all'ampliamento dell'Ospedale Parini, non sia
ancora stato messo a disposizione della Commissione e, rispetto a
quello che lei ha detto ieri al consigliere Lucianaz, io ho della
documentazione che dice ben altro, evidentemente sono state fatte
delle varianti in corso d'opera. Molto probabilmente sarebbe
importante e interessante che ai Consiglieri regionali venisse
messo a disposizione questo materiale in modo che noi possiamo
avere contezza di tutto quello che sta avvenendo e avverrà perché,
come si ricorderà bene, eravamo rimaste piuttosto colpite dallo
spostamento della camera mortuaria, che poi è stato rivisto,
rispetto al taglio degli alberi naturalmente i dati forniti dal
consigliere Lucianaz sono gli stessi che abbiamo noi ma lei ne ha
dati di altri, anche rispetto all'occupazione del solo marciapiede
non di intere carreggiate sono diverse rispetto alla documentazione
che noi abbiamo, credo che varrebbe la pena venire a esporre almeno
quel pezzo in attesa di tutto il resto proprio perché altrimenti
continuiamo a richiedere documentazione che poi è già vecchia nel
momento in cui ci è stata consegnata.
Presidente -
Risponde l'assessore Marzi.
Marzi (SA) -
Comincio con il rispondere brevissimamente
alla seconda domanda che la collega Guichardaz ha ottimamente
illustrato, ribadendo quanto già detto al collega Lucianaz rispetto
al fatto che, proprio per evitare che possano essere non chiari
alcuni passaggi su documentazioni che sono in divenire, perché
tutte le opere pubbliche hanno vari livelli di progettazione, avere
un livello di progettazione vecchio può dare giustamente delle
interpretazioni corrette ma non contemporanee. Di conseguenza,
proprio per questo motivo, come un mantra continuo a dire che nel
momento in cui sarà validato il progetto esecutivo della fase 3
dell'Ospedale - il progetto esecutivo vuol dire fondamentalmente
l'ultimo livello di progettazione sulla fase 3, quindi sulla
costruzione del nuovo corpo K - a quel punto noi saremo
assolutamente nella disponibilità, perché i documenti saranno
blindati, di poter venire a rappresentare tutto. Proprio questa
scelta, che mi auguro avvenga nel minor tempo possibile, per dare
la possibilità di avere della documentazione che oggi evidentemente
già esiste, perché altrimenti non sarebbe in corso di validazione
da parte di soggetti terzi se non ci fosse un progetto esecutivo,
proprio per evitare appunto quello che lei ha rappresentato. Nel
frattempo, a differenza di altri, continuo a esplicitare, a
suffragio anche del Consiglio e della comunità, enorme pazienza
rispetto al fatto che continuamente vengono richiamate cose che di
fatto - ed è giusto che sia così - vengono continuamente ribadite
in aula.
Per quanto riguarda il progetto esecutivo della fase 3, non
abbiamo nessun tipo di problema a fornirlo a tutti quanti i
colleghi Consiglieri - del resto ho già avuto modo di dire al
collega Lucianaz, quando abbiamo affrontato l'iniziativa 39, che se
ha avuto la possibilità di averlo tramite 116, evidentemente esiste
anche perché è già stato messo a gara -: è già stato assegnato e,
di fatto, siamo già in una situazione nella quale il cantiere è
aperto e operativo. Di conseguenza, a proposito del fatto che il
progetto esecutivo già esiste ed è già stato oggetto di una gara,
il cantiere dell'inizio della fase 3, quindi quello per il corpo
G3, è di fatto operativo, quindi vuol dire che tutto ciò
esiste.
Per tutta quanta la parte finale della fase 3, che riguarda il
progetto esecutivo di riferimento, nel momento in cui sarà
validato, e quindi quelli saranno i fogli sui quali confrontarci,
avremo l'occasione - e del resto ne ha dato disponibilità anche il
Presidente della V Commissione, proprio quando la carta è chiusa -
di poterci confrontare lungamente in aula.
Venendo invece alla domanda n. 1, durante l'ultima riunione del
tavolo tecnico dello scorso 3 novembre sono stati trattati due temi
specifici: lo studio dell'impatto acustico e lo studio del
traffico. Con riferimento allo studio dell'impatto acustico, gli
approfondimenti tecnici svolti, di concerto con ARPA e il comune di
Aosta, hanno portato a una soluzione condivisa tra le parti. La
soluzione è stata individuata nel rispetto delle migliori pratiche
e regolamenti in materia di cantieri mobili: nello specifico il
cantiere dell'Ospedale è stato sottoposto ad analisi, studi e
approfondimenti di un'accuratezza mai registrata sinora nella
nostra Regione. Confrontando situazioni analoghe nel contesto
nazionale, abbiamo infatti constatato il carattere sporadico di
questo tipo di approfondimenti, quindi quelli di impatto acustico.
Lo studio del traffico invece, presentato nel luglio dello scorso
anno, è stato integrato e discusso, anche a seguito delle
risultanze del tavolo tecnico in cui è stato condiviso con il
comune di Aosta. Con il Comune si è inoltre concordato sulla
necessità di verificare, nel corso della realizzazione degli
interventi della fase 3, la possibilità di realizzare e programmare
quegli interventi puntuali che si rendessero utili durante
l'analisi dello studio del traffico medesimo. Per cui anche dopo
gli incontri che ci sono stati... - e, tra l'altro, credo che lei a
proposito del fatto che giustamente svolge in maniera ottimale la
sua attività ispettiva, e quindi fa molti 116, siccome durante la
mattinata ha detto che di alcuni non è soddisfatta, credo che di
questo sia soddisfatta perché tramite 116 ha avuto la possibilità
di avere la documentazione che cita nell'iniziativa -, quindi saprà
anche che dopo l'incontro che c'è stato il 3 novembre, nel
frattempo da un punto di vista tecnico ci sono state tutta una
serie di interlocuzioni, perché non è soltanto in occasioni
ufficiali che rispetto a un'opera così importante per tutta la
città di Aosta, ci sono dei continui momenti di confronto, anche
perché un conto è fare il meglio possibile per raccogliere il
testimone e portarlo avanti rispetto a un'opera di così interesse
per quanto riguarda la città, un altro conto è che tutti quanti
noi, voi compresi, siamo consapevoli che un'opera di questa
rilevanza, nel pieno centro della città, richiederà sicuramente
tanta pazienza. Nessuno di noi pensa che sia facile fare quello che
stiamo facendo e che lo sarà per tutta quanta la cittadinanza nel
momento in cui il cantiere parte: nessuno lo pensa neanche
lontanamente questo.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP)
- Assessore, proprio perché lei ha
detto che è già messo a gara e sappiamo già di un pezzo della fase
3, io mi chiedo perché quel pezzo della fase 3 non sia stato messo
a disposizione e continuiamo ad aspettare il pezzo successivo.
Allora di materiale su cui dibattere ce ne sarà già molto rispetto
a quel pezzo di progettazione, perché già quel pezzo di
progettazione creerà dei problemi enormi alla città, che lei
giustamente ha evidenziato, e soprattutto mi sembra veramente
allucinante che uno pensi di costruire già un pezzo di un Ospedale
non avendo idea di che cosa voglia dire poi l'intera opera, è come
se noi decidessimo di costruirci il garage senza avere idea di cosa
ci costerà costruire casa nostra, ma nessuno lo farebbe mai e lei
l'ha detto in maniera chiarissima quest'oggi: "Quel pezzo delle
centrali è il primo pezzo della fase 3". Mi sembra del tutto
evidente che state andando avanti senza avere idea della
fattibilità economica dell'intera opera.
Rispetto alle domande che le ho posto in maniera puntuale,
nessuna risposta mi è stata data, perché sì, ci sono continue
interlocuzioni, però, leggendo il verbale, è assolutamente chiaro
che il Comune di Aosta dei problemi li ha posti e ha continuato a
chiedere della documentazione, documentazione che a me non risulta
essere arrivata, documentazione che prevede che SIV ci dica anche
quant'è tutto il pezzo dell'indotto rispetto all'opera e alla
realizzazione di quell'ampliamento. È come se noi andassimo a fare
un'opera senza sapere nemmeno bene che ripercussioni questa avrà
sia sulla città, sia sulle persone che abitano lì intorno. Questa
volta, a differenza di quello che è stato detto prima rispetto alla
discarica di Pompiod, su cui non volevo creare allarmismi,
sinceramente su questo pezzo io qualche allarmismo lo creerei
perché mi sembra che non sappiate assolutamente dove state
andando.
