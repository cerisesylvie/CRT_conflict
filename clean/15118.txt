Classificazione
AGRICOLTURA
AMBIENTE
Flora e fauna


Resoconto integrale del dibattito dell'aula
Oggetto del Consiglio n. 1601 del 18 ottobre 1995 - Resoconto
SEDUTA POMERIDIANA DEL 18 OTTOBRE 1995
OGGETTO N. 1601/X Interventi per l'abbattimento dei cinghiali al
fine di ridurre i danni alle colture agricole. (Interpellanza)
Interpellanza Visto il calendario venatorio per la stagione
1995/96;
Richiamate le altre interpellanze presentate nel 1993 e
1994;
Considerato che i provvedimenti adottati fino ad oggi per la
cattura e l'abbattimento dei cinghiali al fine di ridurre i danni
provocati dagli stessi alle colture agricole ed all'avifauna hanno
ottenuto scarsi risultati;
Ricordato che il problema vero è il prelievo del cinghiale;
Il sottoscritto Consigliere regionale
Interpella
l'Assessore all'Agricoltura, Forestazione e Risorse naturali per
conoscere:
1) quanti capi di cinghiale sono stati prelevati in totale
nell'anno 1994 e dal 1 gennaio 1995 al 30 settembre 1995 e
precisamente quanti dal corpo forestale;
2) quante domande di richiesta danni sono pervenute
all'Amministrazione regionale e qual'è l'ammontare della spesa
suddivisa per gli anni 1992- 1993 - 1994 e dal 01 gennaio 1995 al
30 settembre 1995. Quali sono state le spese dirette
dell'Amministrazione regionale nei rispettivi periodi
sopraccitati;
3) quanti capi di cinghiale sono presenti in Valle e quali
future azioni verranno intraprese a breve e medio termine.
F.to: Marco Viérin
Presidente Ha chiesto la parola il Vicepresidente Viérin
Marco.
Viérin M. (PpVA) Ho sentito alcune battute che emergono in sala:
sì, veramente ancora, anche perché l'altra volta, o meglio l'ultima
volta che abbiamo discusso questo problema era il 28 settembre
1994, quindi oltre un anno fa. In quella stessa seduta venne
bocciata anche una risoluzione che chiedeva l'impegno
dell'Assessore a modificare il decreto che era stato fatto in quel
periodo in merito a tale fenomeno, decreto poi che è stato
modificato nei mesi successivi, quindi anche lì si può dire che
qualcuno che aveva sollevato in quest'aula l'inapplicabilità di
quel decreto in maniera pratica diceva qualcosa che era sensato,
non era quindi una cosa campata in aria. Forse in quella occasione
l'Assessore, forse più per un fatto personale non ha dato assenso
ai consiglieri appartenenti alla maggioranza di votare quella
risoluzione, che lo impegnava solo a modificare il decreto, cosa
che poi invece ha fatto successivamente.
Sempre in quella occasione, in mattinata, quando invece si era
discussa l'interpellanza, l'Assessore aveva iniziato il suo
intervento dicendo: "Mi consenta, Vicepresidente Viérin, di
iniziare con una battuta: se le interrogazioni, le interpellanze e
le mozioni servono anche per sensibilizzare la Giunta e
l'Assessore, posso garantire che su questo tema, dopo tre
iniziative in un anno, sono sufficientemente sensibilizzate".
Però è un anno che questo problema giace ancora, com'era allora,
quindi vuol dire che non si è sensibilizzato troppo, ed è per
questo che ho ritenuto doveroso riportare in Consiglio questo
argomento.
Ma ho riportato in Consiglio questo argomento chiedendo
soprattutto dei dati. Visto che allora l'Assessore nei suoi
interventi aveva dato garanzie di vario genere, con questa
interpellanza vogliamo sapere in maniera pratica quali sono stati i
risultati, ovveroquanti sono stati gli abbattimenti, quante domande
di richiesta danni sono pervenute all'amministrazione, qual è la
spesa e quanti cinghiali sono presenti in Valle, perché se questo
fenomeno - come dice l'Assessore o come ha detto anche fuori da
quest'aula - è un problema che esiste, questi dati dovremmo averli,
soprattutto quello che si riferisce al numero di capi di cinghiale
presenti presumibilmente sul nostro territorio.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Devo fare subito una precisazione per quanto
riguarda la revoca del decreto citato dal Vicepresidente Viérin.
Quel decreto non fu revocato e poi ne venne fatto un altro perché
inapplicabile, ma perché rispetto a quel decreto furono presentati
due ricorsi al TAR, e siccome quel decreto permetteva la
possibilità di attuare il controllo della fauna selvatica anche
mediante i cacciatori, e questo non è previsto nè dalla 157 nè
dalla nostra legge regionale, che comunque allora non era stata
ancora votata da questo Consiglio, sicuramente al TAR saremmo stati
soccombenti rispetto a quei ricorsi.
Ecco perché revocai quel decreto e ne feci un altro,
modificandolo solo nel senso che da parte di operatori che potevano
effettuare il controllo del cinghiali vennero tolti i cacciatori
tout court, e vennero mantenute tutte quelle figure che sono
previste dalla 157, cioè le guardie forestali, i cacciatori, i
proprietari dei fondi, qualora cacciatore in possesso di regolare
permesso di caccia.
Fatta questa precisazione, esporrò al Vicepresidente Viérin i
dati che lui ha richiesto con l'interpellanza.
Nel corso del 1994 - poi potrò fargli avere i dati che sono
scritti, così sarà più semplice anche per lui poterli verificare -
sono stati abbattuti in attuazione del programma di controllo
(quindi di quei decreti che io feci) 37 capi, di cui 5 dal
personale del corpo forestale valdostano, 5 da agricoltori, 2 da
personale del corpo forestale valdostano in collaborazione con
agricoltori, e 25 con la caccia in battuta, che allora fu prorogata
di un mese e nel mese di febbraio. Durante la stagione venatoria 94
furono invece abbattuti 43 capi, di cui 17 dall'1.10 al 30.11 in
caccia vagante, e 26 dall'1.12 al 31.12 con caccia in battuta.
Nel corrente 1995 dall'1.1 al 30.9 sono stati abbattuti in
attuazione del programma di controllo della fauna 16 cinghiali, di
cui 11 dal personale del corpo forestale e 5 da personale del corpo
forestale in collaborazione con agricoltori.
Per quanto riguarda le domande di richiesta danni pervenute dal
1992 al 15 settembre 1994 sono pervenute 156 domande di
risarcimento per un ammontare di lire 138.986.000. Dall'entrata in
vigore della l. 64/94 sono pervenute 70 richieste per il
risarcimento di danni provocati dal cinghiale.
Per quanto riguarda il numero di soggetti presenti in Valle
d'Aosta, ebbi già modo di specificare al Vicepresidente Viérin che
è difficile sul nostro territorio parlare, trattandosi appunto di
territorio montano, di censimenti per la popolazione del cinghiale
e quindi è difficile dare dei dati certi. Dagli elementi in
possesso del corpo forestale valdostano può essere stimata una
presenza di questo ungulato sul territorio regionale, pari a
250-300 unità.
Quali azioni prevediamo per il futuro? Intanto è stata prorogata
al 31.10 la delibera di giunta che prevede l'attuazione del
programma di controllo della fauna, quello attuato attraverso la
caccia in appostamento dal corpo forestale e dai proprietari dei
fondi, qualora in possesso di permesso di caccia; dopo di che,
dall'1.11 sarà aperta la caccia vagante al cinghiale e dall'1.12 al
31.1, quindi per due mesi, sarà possibile effettuare la caccia in
battuta.
Rispetto ai risultati che ci attendiamo da queste cose, bisogna
dire che la caccia al cinghiale non è sicuramente una caccia
tradizionale per i nostri territori e per i nostri cacciatori; si
tratta quindi di acquisire con il tempo l'esperienza necessaria
affinché la caccia in battuta possa sortire dei risultati. Credo
che con le esperienze fatte negli anni passati, con
l'organizzazione più puntuale e precisa che sarà data alla caccia
in battuta nei mesi di dicembre e gennaio prossimo, con la dovuta
attenzione che è stata data al problema da parte del comitato
venatorio e quindi con l'effettuazione delle giornate di studio
sulla caccia al cinghiale, a cui hanno aderito numerosissimi
cacciatori, mi auguro che la caccia in battuta possa sortire dei
risultati migliori in termini di abbattimenti rispetto a quanto è
successo negli anni scorsi.
Comunque, cosa intendiamo fare? Valuteremo, alla fine del mese
di gennaio, il numero di abbattimenti e quindi i risultati ottenuti
e riproporremo una delibera, prevedendo ancora, se sarà il caso, un
programma di controllo della popolazione dei cinghiali, andando ad
apportare in quel programma tutte le modifiche possibili, sulla
base delle esperienze fatte e all'interno delle possibilità che ci
sono concesse dalle leggi in vigore.
Per quanto riguarda gli interventi in concreto, ho già avuto
modo di chiedere personalmente al Vicepresidente Viérin se ha dei
suggerimenti pratici e concreti da farci, perché gli uffici ed io
personalmente saremo ben lieti di prenderli in considerazione.
C'è stato quest'anno nella stagione autunnale una
moltiplicazione di segnalazioni di danni provocati dal cinghiale,
questo deriva da due fatti sostanzialmente: perché la popolazione è
effettivamente aumentata; perché alcune condizioni climatiche nel
mese di settembre hanno provocato la fuoriuscita dai territori
frequentati dai cinghiali durante i mesi estivi, e quindi la
presenza dell'ungulato in fasce altimetriche molto più basse
rispetto al normale. Ripeto, se il Vicepresidente Viérin ha delle
soluzioni concrete da suggerire, saremo ben lieti di poterle
recepire.
Presidente Ha chiesto la parola il Vicepresidente Viérin
Marco.
Viérin M. (PpVA) Assessore, mi sembra che qui si ripetano sempre
le stesse cose. Mi sono preso i verbali....
(...ilarità fra i banchi del Consiglio...)
... se a qualcuno viene da ridere, al sottoscritto invece viene
da piangere, perché sono tre anni che parliamo di questo problema e
se prendo i verbali delle volte che abbiamo discusso di questo
problema, posso leggere di nuovo le cose che oggi ci ha detto
l'Assessore. Quindi è chiaro che non posso essere soddisfatto di
questa risposta.
Poi ci sono anche delle grosse contraddizioni in quello che dice
l'Assessore, perché l'Assessore da sempre ha detto che non si
poteva fare un censimento e che quindi si andava a fare una specie
di monitoraggio per sapere quanti sono. Questo lo ha detto già nel
93, lo ha ripetuto nel 94; poi in risposta alla mia interpellanza
del 28.9.94 disse una cosa nuova: "Inoltre il Consiglio ha votato
nel mese di luglio scorso la nuova legge per la caccia in Valle
d'Aosta. All'articolo 18 ci sono gli strumenti che avremo a
disposizione per gestire questo problema. L'articolo 18 tratta del
controllo della fauna selvatica. Questa legge prevede che il
prelievo sia disposto dalla Giunta regionale su proposta
dell'Assessorato, sentito l'Istituto nazionale per la fauna, previo
esame della situazione e reperimento dei dati oggettivi della
popolazione faunistica interessata".
Innanzitutto, rispetto al reperimento dei dati oggettivi, io
vedo sempre gli stessi dati, non li trovo cambiati. Poi ricordo ai
consiglieri che l'articolo 18 dice che la Giunta probabilmente ha
qualche competenza in più, può andare anche oltre rispetto a quello
che è stato fatto fino ad oggi con relativa delibera di Giunta, in
applicazione dell'articolo 18 della legge, perché l'articolo 18
della legge dice: "La Giunta regionale, su proposta dell'Assessore
all'agricoltura, forestazione e risorse naturali, alla base di
segnalazioni, rilevazioni e censimenti - ed anche qui: nella legge
si parla di censimenti, e poi diciamo che non si possono fare - dai
quali emerga che l'eccessivo moltiplicarsi di determinate speci
animali provoca alterazione dell'equilibrio naturale e arreca danni
alle produzioni agroforestali o al patrimonio faunistico, o pone
gravi problemi di ordine sanitario, può disporre, verificata
l'inefficacia di metodi ecologici di controllo, sentito l'istituto
nazionale per la fauna selvatica, la cattura o l'abbattimento di
esemplari delle specie di cui all'articolo 30, con mezzi selettivi,
anche nelle zone vietate alla caccia, ad esclusioni dei parchi
naturali regionali, nel periodo tecnicamente più idoneo al
raggiungimento dei risultati anche al di fuori del periodo
venatorio".
Ora, capisco che la delibera di Giunta è stata fatta, Assessore,
però secondo il sottoscritto la delibera di Giunta poteva essere
più incisiva. Oltretutto, andando poi a ribadire il perché di
questo articolo 18, soprattutto del primo comma che ho riletto,
sempre più viene fuori la tesi che è anche un problema per il
discorso della fauna valdostana. Lo avevo già detto in altre sedi,
probabilmente quest'anno avremo alla fine del periodo venatorio un
calo di presenza dei galli forcelli e delle coturnici perché,
essendo onnivoro, questo animale fa strage anche di questi
esemplari.
Non per altro, proprio un articolo apparso su "Donna moderna",
dal titolo "Salviamo gli animali di casa nostra", dice: "La LIPU
(Lega per la protezione degli uccelli) ha lanciato l'allarme per il
massiccio arrivo di animali non appartenenti alla specie italiana
ed ora rischiamo di sconvolgere l'ecosistema nostrano: con gli
accoppiamenti misti questi animali inquinano le nostre speci". Dice
ancora l'articolo soprattutto in merito ai cinghiali: "Il caso più
clamoroso è quello del cinghiale maremmano".
Allora, se anche le associazioni per la protezione della fauna
sollevano questo tema in maniera ufficiale, con dichiarazioni sui
mass media, vuol dire che questo problema esiste, perché all'inizio
mi era parso di sentire che per l'Assessore questo problema non
esisteva, cioè che il cinghiale non arrecava danni alla fauna. E la
discussione era avvenuta anche in merito a dire che al sottoscritto
non interessa che vengano rimborsate le centocinquantamila lire
agli agricoltori, perché molti agricoltori non fanno neanche la
domanda di rimborso in quanto costa di più venire ad Aosta, fare la
domanda, tornare e così via. Allora chi coltiva ancora oggi in
quelle zone che vanno dai 6-700 metri ai 1800 metri, lo fa per
passione, perché se guarda ai costi non coltiverebbe il campo, lo
lascerebbe abbandonato. Quindi le domande pervenute all'Assessorato
sono solo una minima parte delle domande che invece potevano essere
fatte dagli agricoltori.
Poi volevo sapere un'altra spesa che l'Assessore non mi ha
detto; nelle spese dirette ritengo che ci siano anche le spese che
la regione affronta mandando in giro nella Valle d'Aosta il corpo
forestale, quindi vorrei sapere quanto ci costa questo. Per
prendere poi quanti?
(...Interruzione dell'Assessore Vallet, senza microfono...)
... io ho chiesto le spese, Assessore; quando uno non sa cosa
dire, non deve cercare di metterla sul ridere. Ho chiesto le spese
dirette e l'Assessore non me le ha dette, perché ha detto solo il
discorso del rimborso delle domande. Voglio sapere quanto ci costa.
Mi sembra che si sia detto che si facevano delle gabbie: quanto
sono costate queste gabbie?
Quanto sono costati questi dipendenti del corpo forestale
durante l'anno a mandarli in giro per prendere cinque capi?
Vorrei capire, perché se siamo qui per capire va bene,
altrimenti se do fastidio a chiedere questi dati io esco. Forse
scopriremmo che abbattere un capo di cinghiale ci costa 50 milioni
di lire, e allora uno può anche dire che qualcosa non quadra.
Quindi queste spese non sono state date.
L'Assessore poi mi ripete che vedremo a gennaio i risultati;
quando lei mi dice che nel 94 sono stati presi 43 cinghiali, di cui
5 dagli agricoltori e 2 fra agricoltori e forestale, e poi mi dice
che dall'inizio del 95 ad oggi ne sono stati presi 16. Io dico che
forse non abbiamo più bisogno di aspettare fine anno per sapere se
riusciamo a prelevarne più dello scorso anno, forse riusciremo a
prenderne meno; io spero che riusciremo a prelevarne di più. Questo
è un problema per la fauna valdostana e per il settore agricolo
valdostano.
Quindi eliminando il problema cinghiale non è che si arreca
danno a qualcuno o a qualcosa; si eliminano danni a tutti.
Posso accettare quanto dice l'Assessore, che non è semplice;
accetto anche l'invito a fare alcune proposte, anche in questa
assise, a fine anno, quando l'Assessore mi dovrà dare i risultati
dopo gennaio. Quindi dopo gennaio vedremo se i risultati saranno
stati di 50 o 60 capi, anche perché da persone da me contattate
sicuramente non sono 200 o 250 i capi presenti in Valle.
L'Assessore sa benissimo che sono arrivate anche al fondo valle,
parlo di Verrès, vicino al letto della Dora, quindi direi che 250 è
un numero sicuramente basso. Gradirei sapere se questo monitoraggio
è stato fatto da dirigenti dell'Assessorato, o dal corpo forestale
o da una commissione mista, perché mi sembra un monitoraggio molto
fuori luogo.
Aspetteremo i risultati dell'Assessore Vallet, che gentilmente
vorrà portarci in questa sede a fine gennaio. A fine gennaio,
quando avremo i dati, mi permetterò di fare alcune proposte visto
che questa domanda mi è stata fatta.
Presidente Assessore Vallet, chiede la domanda per fatto
personale? Dica qual è il fatto personale.
Vallet (UV) Quando si parla della difesa degli animali di casa
nostra, mi sento direttamente tirato in causa, mi devo difendere.
E' un fatto personale.
Viérin, scusa la battuta, vorrei solo puntualizzare. Hai sotto
mano tutti i verbali delle risposte che ho fornito in questo
Consiglio, quindi per favore non farmi dire cose che non ho detto.
Non credo di aver mai detto che il cinghiale non può essere nocivo
per altre specie selvatiche, non posso averlo detto perché non
penso così e non è così. Quindi questo non l'ho detto sicuramente e
non lo troverai scritto; per cortesia, non farmelo dire.
