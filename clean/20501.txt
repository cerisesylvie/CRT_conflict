Classificazione
ASSISTENZA SOCIALE
Assistenza socio-sanitaria



Oggetto del Consiglio n. 511 del 7 aprile 2004 - Resoconto
OGGETTO N. 511/XII - Riutilizzo a fini socio-sanitari della
struttura "Villa Brezzi" nel Comune di Aosta. (Interrogazione)
Interrogazione
Sottolineato che anche nella nostra regione esiste il
problema di poter disporre di strutture utilizzabili per far fronte
non solo ai problemi correlati con il settore socio-sanitario ma
anche alle richieste di tutte quelle associazioni, senza scopo di
lucro, che si occupano dei giovani, degli anziani, degli ammalati e
delle persone disagiate;
Ricordato che da diversi anni è chiusa e inutilizzata una
struttura che in passato si era mostrata utile nell'attivazione di
dinamiche di contrasto e di lotta all'alcolismo;
Tenuto conto che tale struttura, denominata Villa Brezzi e
situata ad Aosta, è di proprietà regionale e da quando ne è stato
interrotto l'utilizzo come struttura per attività nell'ambito
dell'alcolismo, non è stata più utilizzata per nessuna altra
attività;
Tenuto conto altresì che tale struttura in disuso da diversi
anni ha subito un inevitabile degrado e che pertanto il suo
riutilizzo comporterà oneri e spese;
Richiamata la delibera di Giunta n. 2683 del 9 agosto 1999,
con la quale veniva richiesta la restituzione immediata
dell'immobile di proprietà regionale denominato Villa Brezzi, in
quanto era interesse dell'Amministrazione regionale recuperare
celermente la piena disponibilità della struttura per poterne
predisporre una nuova riutilizzazione previo eventuali interventi
di adattamento strutturale;
i sottoscritti Consiglieri regionali
Interrogano
l'Assessore competente per sapere:
1) se è già stata ipotizzata una destinazione per Villa
Brezzi;
2) quali sono le motivazioni per le quali dal 1999 tale
struttura non è stata più riutilizzata;
3) entro quanto tempo la struttura verrà riutilizzata,
indicando se possibile anche i necessari costi preventivati per
permetterne il riutilizzo.
F.to: Lanièce - Comé - Stacchetti
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Si tratta di una proprietà regionale che è
stata acquisita nel 1990 dall'allora società "Deltacogne".
Successivamente all'acquisto, come indicato nell'interrogazione,
l'immobile è stato messo a disposizione della Cooperativa sociale
Via Antica Zecca. Questa struttura è stata restituita alla piena
disponibilità della Regione nel 2001, successivamente alla messa in
liquidazione della cooperativa; quindi l'Amministrazione ha
individuato in "Villa Brezzi" un immobile idoneo ad accogliere
l'attività del BREL e, nel corso della precedente legislatura, in
una serie di corrispondenze a firma dell'Assessore al bilancio e
dell'Assessore all'educazione, si è chiesto all'Assessorato dei
lavori pubblici di mettere in atto una serie di interventi per
recuperare l'immobile, che necessitava di una serie di messe a
norma e interventi. La relazione delle strutture dell'Assessorato
dei lavori pubblici è recente ed io posseggo una valutazione a
firma dell'Architetto Stacchetti in cui si fa una serie di
valutazioni, dove preliminarmente si mette in evidenza quanti e
quali interventi dovranno essere effettuati, e la spesa non è di
poco conto, perché da questa prima relazione "emergono" circa
300.000 euro.
Nella conclusione di questa relazione si evidenzia una doppia
possibilità di utilizzo, sempre dal punto di vista tecnico, e si
dice che questa villa, con le sue aree pertinenziali, è idonea a
strutture socio-assistenziali, o per attività e per uffici di
rappresentanza di organismi regionali. Ritengo che entrambe queste
attività, come quella precedentemente individuata, come quella del
BREL, siano attività di primario interesse per l'Amministrazione;
credo che questo tipo di ragionamento possa essere degnamente
collocato nell'analisi che sta facendo l'Ufficio patrimonio
rispetto ad una riallocazione e ad una ridefinizione della gestione
generale di tutte le attività che istituzionalmente la Regione deve
svolgere. Bisognerà quindi anzitutto verificare, indipendentemente
dalla relazione tecnica, la permanenza delle valutazioni positive
effettuate dall'Amministrazione per indicare la struttura idonea ad
ospitare l'attività del BREL. Occorrerà verificare se, dal punto di
vista istituzionale, la Regione ha la necessità di avere spazi per
attività di rappresentanza. Ricordo che "Villa Brezzi" ha un parco
di 2.400 metri e che essa potrebbe essere un luogo strategico per
fare tutta una serie di attività che oggi obbligano
l'Amministrazione regionale a cercare spazi e luoghi per fare certi
incontri. Rammento anche che in quell'area pertinenziale possono
essere fatti locali tecnici interrati, per cui potrebbe esserci la
possibilità di avere una villa di particolare pregio, anche se mi
pare non sia censita come "bene monumento", comunque è un bene di
particolare pregio; nella relazione si mette in evidenza la
necessità di mantenerla nello stato attuale, ciononostante potrebbe
essere una zona molto interessante. È chiaro che anche le attività
di tipo assistenziale non sono a priori negate, però vi è anche un
ordine di priorità e vi è una serie di questioni, per cui la
suggestione insita nell'interrogazione non è scartata a priori, ma
va ricollocata nella ridefinizione generale.
Spero di aver dato tutte le informazioni; se del caso, gli
uffici sono a disposizione.
Président - La parole au Conseiller Lanièce.
Lanièce (SA) - Nella risposta non ha parlato molto di quanto le
ho chiesto con la seconda domanda e cioè:
"quali sono le
motivazioni per le quali dal 1999 tale struttura non è stata più
riutilizzata"
. A parte questo, il mio collega ed io abbiamo
presentato questa iniziativa perché volevamo capire meglio questa
situazione, a partire non tanto dalla storia di "Villa Brezzi" -
che non sto qui a ripetere, e cioè del fatto che tale struttura era
stata affidata alla Cooperativa Via Antica Zecca -, quanto dal
momento in cui tale struttura le è stata tolta. Il 9 agosto 1999 in
effetti è stata approvata una deliberazione con la quale si
richiedeva alla Cooperativa di restituire l'immobile di proprietà
regionale denominato "Villa Brezzi". All'interno di tale
deliberazione si faceva riferimento al fatto che oggettive ragioni
di sicurezza e di prevenzione del degrado dell'area circostante e
della struttura stessa suggerivano di non protrarre il non utilizzo
dell'immobile; ed era interesse dell'Amministrazione regionale
recuperare celermente la piena disponibilità della struttura, per
poter predisporre una nuova utilizzazione con eventuali interventi
di adattamento strutturale…
(interruzione dell'Assessore Marguerettaz, fuori
microfono)
… parlo della deliberazione del 1999
dove si parlava di urgenza. L'Assessore nella sua risposta ha detto
che la proprietà è stata restituita nel 2001, quindi ben 2 anni
dopo la richiesta di urgenza fatta con la deliberazione di Giunta
sopra richiamata; oggi siamo nel 2004, però la struttura, ad oggi,
è ancora inutilizzata.
L'Assessore ha detto che nel 2001, una volta venuto in possesso
dell'immobile, il Governo aveva individuato in "Villa Brezzi" una
destinazione adatta al BREL; allora questa dichiarazione, se
l'Assessore la conferma, stride con il fatto che tale struttura era
stata ristrutturata con dei fondi statali, che erano stati
assegnati con l'apposizione di un vincolo di destinazione di 10
anni; vincolo di destinazione che terminava nel 2003 in forza di
una deliberazione apposita. Se nel 2001 l'Amministrazione regionale
ha deciso di posizionare all'interno di "Villa Brezzi" il BREL,
ovviamente è andata contro un vincolo di destinazione che destinava
tale immobile al settore dell'alcoldipendenza. Se è così, adesso
possiamo capire perché ancora oggi è "inutilizzata": perché si è
voluto aspettare, dopo aver deciso nel 2001 che si voleva
utilizzare "Villa Brezzi" per il BREL, la scadenza del vincolo,
altrimenti si poteva incorrere in una sanzione, però, di fatto,
allora la scelta era già stata fatta. Questo, ovviamente, mi sembra
un comportamento non molto coerente, visto che non solo vi era il
vincolo di destinazione, ma anche perché, alla luce degli
interventi fatti nel 1999, l'urgenza allora sottolineata si è
"trasformata" in "un nulla di fatto".
Penso che ancora oggi in Valle d'Aosta, quando si parla di
sanità o di strutture socio-sanitarie, la prima cosa che dicono
tutti - dagli organi politici agli organi dell'USL, a chi ha
bisogno - è che mancano alcune strutture; sicuramente "Villa
Brezzi", rimodernata, può essere una struttura da usare nell'ambito
socio-sanitario. L'alcologia è un settore che ha bisogno di
interventi, lo abbiamo già detto in quest'aula; l'Assessore ha
asserito che il problema esiste, quindi occorre attivarsi. Esiste
un day hospital, però ovviamente un centro, come "Villa Brezzi",
può essere utile sia come centro residenziale
diurno… e eventualmente con alcune
modifiche si può trasformarlo anche in centro notturno; è una
struttura che può essere utilizzata per l'alcologia, o comunque in
un ambito pertinente al settore socio-sanitario.
"Utilizzare tale immobile come sede del BREL o come ufficio di
rappresentanza" può rendere comprensibile a noi il perché si sia
perso tanto tempo per fare dei lavori: bisognava by-passare questo
vincolo di destinazione. Però ciò va contro a quello che si era
detto nel 1999, e cioè l'urgenza di avere a disposizione questa
struttura per poterla subito utilizzare. Mi sembra quasi che vi sia
stata una presa in giro della Cooperativa, perché le si è tolto un
immobile dicendo che era poco utilizzato e in seguito non l'hanno
più utilizzato, per nulla! In questo senso siamo un po' perplessi e
restiamo in attesa di vedere se poi l'Amministrazione regionale
sceglierà effettivamente "Villa Brezzi" come sede del BREL o se
tornerà a far sì che questa struttura sia compresa nell'ambito
delle strutture socio-sanitarie, che forse è l'utilizzo più consono
alla zona e anche alle necessità presenti in Valle d'Aosta.
