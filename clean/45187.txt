Classificazione
AMMINISTRAZIONE REGIONALE



Oggetto del Consiglio n. 1986 del 2 novembre 2022 - Resoconto
OGGETTO N. 1986/XVI - Interpellanza: "Azioni volte a rendere
più efficace l'apparato amministrativo regionale".
Marguerettaz (Presidente) -
Punto n. 21 all'ordine del
giorno. Per la presentazione, la parola al collega Aggravi.
Aggravi (LEGA VDA) -
Questo è un caso in cui il titolo
nasconde un po' il grande programma che si cela dietro a queste
semplici domande.
La situazione è molto chiara, era almeno molto chiara, poi nei
giorni successivi sino a oggi si è complicata notevolmente. Di
fatto la premessa è la presa d'atto delle notizie di stampa emerse
sull'agenzia ANSA dello scorso 20 o 21 ottobre, in cui appunto si
prospettava la creazione di una nuova delega, semplifico, di un
nuovo Assessorato, per la gestione delle politiche sociali,
ovviamente senza aumentare la spesa pubblica per rendere l'apparato
amministrativo più efficace, questo era il passaggio.
Non voglio assolutamente rubare il mestiere a colleghi molto più
ferrati di me sulla materia delle politiche sociali, però volevo
capire - considerando la gestione, o, meglio, gli effetti di
un'importante delega quale quella delle politiche sociali che, tra
l'altro, impegna notevolmente non soltanto l'Assessore oggi
deputato ma anche l'ordine del giorno di ogni Consiglio - quali
siano le attuali mancanze, o quelle che erano le mancanze qualche
giorno fa, in termini di efficacia e inefficienze di cui soffre
l'apparato amministrativo regionale, ovvero concentrato su questo
tema, perché, ripeto, all'epoca, quando ho depositato
quest'interpellanza, sembrava che effettivamente ci fosse o fosse
stata rappresentata una problematica che avrebbe generato una
soluzione amministrativa, cioè la creazione di un Assessorato ad
hoc di cui spesso si è già parlato.
"Quali siano nello specifico le problematiche generate dalla
delega alle politiche sociali sull'apparato amministrativo, ovvero
se vi siano altri settori in difficoltà meritevoli di intervento o
- io l'ho chiamata - di riallocazione assessorile". È anche un po'
l'occasione per fare un punto della situazione su quelle che
possono essere delle problematiche che questa compagine di
maggioranza - o futura compagine - potrà avere e, magari, riuscire
a sondare o a comprendere quali sono le problematiche che avete
riscontrato" e "Cosa intenda fare il Presidente della Regione per
poter risolvere tali problematiche, inefficienze ed effetti
conseguenti di varia natura".
È ovvio che l'interpellanza è un po' provocatoria, non penso che
il Presidente non l'avesse capito, però oggettivamente il discorso
c'è, cioè se si paventa, a fronte di un'analisi, di una
considerazione, di riscontri, di qualsiasi tipo di idee che si
hanno, la problematica legata a una delega, in parte anche
considerazioni indotte da quello che emerge dall'Aula, dalle
Commissioni, da problemi irrisolti, non devo neanche elencarli... è
ovvio che potreste aver valutato una soluzione.
La soluzione all'epoca, dico all'epoca perché sembra che sia
passato tanto tempo, era quella di creare un Assessorato a parte,
poi si è tornati indietro e quindi ne approfitto anche per dire: ma
il 20 di ottobre, o il 21 che sia, avevate identificato una
problematica e poi qualche giorno dopo avete capito che quella
problematica non c'era più?
Ne approfitto per aggiornare le domande che ho posto.
A Lei la parola, Presidente, perché fino a prova contraria Lei è
ancora Presidente, lo dico soprattutto per i suoi colleghi, non lo
dico per noi. Spero che lei queste considerazioni se l'è fatte,
potrebbe anche dirmi: "No, guardi, ci penserà il prossimo" e io
l'accetto come risposta.
Presidente -
Ha chiesto la parola il presidente
Lavevaz.
Lavevaz (UV) -
In effetti, come ha detto stamattina,
siamo tutti pro-tempore, su questa terra in particolare, poi oggi
in particolare, oggi ce lo ricordiamo in modo particolare, come
direbbe Distort "Ricordati che sei polvere"... Andiamo oltre, siamo
particolarmente pro-tempore, poi qui, chiaramente, le
considerazioni che dobbiamo fare hanno delle prospettive che sono
diverse.
Lei che è molto attento, avrà notato che le mie risposte oggi,
in particolare alle interpellanze, atti di prospettiva, sono
asettiche di considerazioni politiche.
Qua mi è un po' più complesso, perché oggettivamente
l'interpellanza è un po' provocatoria, quindi mi diventa difficile
essere asettico.
è un'interpellanza che mi stupisce perché non è perfettamente
nel suo stile, lo stile fluido, quindi come tutto può essere che
abbia qualche suggerimento esogeno; mi stupisce un po', comunque ne
prendo atto.
Sull'opportunità di organizzare o meno delle strutture diverse
rispetto a quelle attuali, è chiaro che sono esercizi che abbiamo
fatto per cercare delle soluzioni migliori per gestire il futuro
della legislatura, quindi - sono considerazioni che sono state
fatte - cercando di fare dei ragionamenti sui carichi di lavoro
previsti, presunti, reali a oggi e quindi anche ipotesi di creare
degli Assessorati e quindi dicasteri diversi rispetto ad oggi.
Questo ragionamento non è stato fatto, come lei ha detto nella
sua presentazione, partendo da problematiche o da criticità
specifiche di quell'Assessorato o di quel dipartimento in questo
momento, ma più sul carico di lavoro da gestire, quindi
sull'ipotesi di una gestione diversa della materia per essere più
operativi o per dare delle risposte migliori alla cittadinanza,
semplicemente questo.
Ovviamente queste considerazioni che ho fatto rimangono a oggi
un esercizio in qualche modo fine a se stesso, vedremo nei prossimi
giorni che considerazioni verranno fatte e ne prenderemo le
conseguenze per la gestione futura.
Visto che lei ha detto che quest'interpellanza è in qualche modo
- e l'avevo colto - una provocazione, chiudo anche io con una
provocazione: a oggi siamo in ruoli tali per i quali lei fa le
domande e io devo dare le risposte, non possiamo fare il contrario.
Mi verrebbe da fare il contrario, farei la stessa domanda a lei,
visto che nella primavera scorsa, quando ci siamo incontrati,
seppur in via ufficiosa per ipotizzare dei prosegui diversi della
legislatura, questa stessa proposta l'avevate fatta voi, come
gruppo.
Presidente -
Da una provocazione all'altra, diamo la
parola per la risposta ad Aggravi.
Aggravi (LEGA VDA) -
Guardi, Presidente, mentre lei mi
stava rispondendo, stavo pensando a una cosa, e lei penso che
l'apprezzerà visto il suo percorso di studi: quello che pensa Erik
Lavevaz oggi è molto simile alla materia oscura.
In realtà io non l'ho ancora capito e forse non lo capirò mai,
le assicuro che quest'interpellanza di provocazione nasce dal
prodotto del sottoscritto, non ci sono altre firme, non ci sono
chiamate esogene, sono fin troppo anarchico e liberista per subire
delle influenze altrui.
Nasceva proprio con la volontà di fare una provocazione per
sondare questa materia oscura. Perché le dico questo? É vero, noi
nell'assurda fase di trattativa, anche se ancora oggi per me è
stata un'esperienza oscura, quasi mistica, io sono figlio di
Cartesio, non vado a questo livello, effettivamente è vero, noi
avevamo posto una questione e le direi che confermiamo la
questione.
Questa provocazione non era contraria a questa scelta, questa
provocazione era per capire effettivamente "se"... perché vede, lei
mi ha fatto una provocazione e io faccio un'ulteriore provocazione:
all'epoca non mi sembravate proprio inclini a creare questa figura,
invece successivamente ci avete ripensato il 20-21 ottobre, o è
quello che dicono i giornali, e oggi mi sembra di capire che siamo
tornati indietro.
Su una revisione delle deleghe, mettiamola così, più in senso
amministrativo che politico, io penso che su questo siamo
d'accordo: molto probabilmente la conformazione non solo di oggi ma
anche degli ultimi anni degli Assessorati qualche inefficienza,
anche grossa, l'hanno creata, perché forse si è pensato più al
soddisfacimento politico - e metto tutti nel mezzo - rispetto
all'efficienza, come anche probabilmente non si sono più riusciti a
fare dei ragionamenti anche coraggiosi di soppressione di strutture
che non servivano più; e lì passiamo a un livello di quella parte
che non è politica ma è quella parte tecnica che assomiglia molto
alla politica e spesso è più forte della politica.
È quella parte di inamovibilità di alcune realtà - cerco di
essere molto soft su questo - su cui forse non soltanto voi, non
soltanto noi, non soltanto altri ma un po' tutti dovremmo ragionare
perché sappiamo che sotto le deleghe si hanno delle strutture che
forse andrebbero riviste.
Prendo atto però anche di un'altra cosa che lei mi ha detto,
cioè che fino a questo momento, perché delle prossime non lo so, le
sue risposte sugli intendimenti sono state molto asettiche; ne ho
preso atto, ho ascoltato effettivamente e ho colto questo
passaggio.
Adesso, mi spiace che non ci sia il collega Caveri, però io non
voglio insistere, ma allora non siete intercambiabili, perché se
lei è asettico non è intercambiabile.
Vede che c'è un piccolo problema di base, che non è solo legato
alla provocazione ma anche all'intercambiabilità vostra. Torno a
bomba e ridico, di nuovo, che c'è un problema, che però non abbiamo
ancora compreso quale sia?
Forse la materia oscura non è solo una questione sua, ma un po'
di tutta la compagine o di alcuni componenti della sua
compagine.
Comunque guardi, mi creda, non è una provocazione ma lo dico
sinceramente: io in questo momento non la invidio, proprio non la
invidio. Le auguro un buon lavoro.
