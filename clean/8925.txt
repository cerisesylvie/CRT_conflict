Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3426 del 27 gennaio 1988 - Resoconto
OGGETTO N. 3426/VIII - MANCATO FUNZIONAMENTO DELL'IMPIANTO DI
INNEVAMENTO ARTIFICIALE NEL COMPRENSORIO DELLO CHECROUIT.
(Interrogazione).
PRESIDENTE
: Do lettura dell'interrogazione presentata dal
Consigliere Breuvé:
INTERROGAZIONE
OSSERVATO che il negativo andamento stagionale ha creato
problemi non indifferenti sull'innevamento delle piste da sci nel
comprensorio sciistico dello Chécrouit in Courmayeur;
RILEVATO che per fronteggiare l'anomalo andamento dell'inverno
sono stati realizzati impianti di innevamento artificiale con un
considerevole impegno finanziario da parte dell'Amministrazione
regionale, impegno quantificato oltre 12 miliardi di lire;
CONSTATATO che a Courmayeur l'impianto di innevamento
artificiale non sarebbe mai entrato in funzione nel corso
dell'attuale stagione invernale per ragioni non sempre legate alle
condizioni ambientali;
AVUTA NOTIZIA secondo cui l'impianto in questione sarebbe stato
oggetto di danneggiamenti ad opera di mano ignota tanto da renderne
impossibile il funzionamento su tutto od in parte del comprensorio
sciistico dello Chécrouit;
EVIDENZIATA la portata dell'onere affrontato dalla
Regione;
il sottoscritto Consigliere regionale del P.S.I., Lilliana
Breuvé
INTERROGA
l'Assessore al Turismo, Urbanistica e Beni Culturali per
conoscere:
1) le ragioni che hanno impedito il completo funzionamento
dell'impianto di innevamento artificiale nel comprensorio sciistico
dello Chécrouit;
2)
l'esistenza o meno di atti di sabotaggio compiuti da
ignoti sull'impianto od in caso affermativo se tali inqualificabili
gesti sono stati regolarmente denunciati agli organi di
polizia.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
L'impianto di innevamento artificiale
di Courmayeur è costituito da 256 cannoni sparsi su una superficie
di 45 ettari ed interessa 11300 metri di piste: ciò non significa
che si possa fare contemporaneamente neve con tutti i cannoni e per
tutta l'estensione, ma che secondo necessità è possibile fare neve
nelle varie zone del comprensorio.
La quantità di cannoni che può entrare in funzione
contemporaneamente è una scelta progettuale basata sulla
probabilità di avere spesso (o raramente) temperature adatte, sulla
necessità di innevare un'intera pista per una competizione e sulla
disponibilità di acqua e di potenza elettrica.
A Courmayeur, sia per a necessità di innevare rapidamente tutta
la pista per la gara di Coppa del Mondo, sia per la relativa
mitezza del clima, è stata scelta l'installazione di una grande
potenza elettrica: ben 2415 kw, per poter produrre massicciamente
neve allorché si verificano le condizioni favorevoli. L'impianto è
perciò stato progettato per poter attivare in condizioni medie 55
cannoni insieme e cioè un quinto del totale in condizioni
favorevoli; tale numero può ancora crescere: ad esempio, nella
notte del 22 gennaio hanno funzionato contemporaneamente 60
cannoni, oltre 1/4 del totale, producendo 6200 metri cubi di
neve.
Le parti dell'impianto costruite nel 1987 sono entrate in
funzione nel novembre, per la pista della Coppa del Mondo,
assicurandone lo svolgimento, e ai primi di gennaio per
l'internazionale. Da tali date l'impianto è entrato in funzione
tutte le volte che le condizioni atmosferiche sono state
favorevoli, salvo alcune interruzioni per cause tecniche; più
precisamente si sono verificati saltuari arresti legati a
disfunzioni del computer e/o ad insufficiente raffreddamento
dell'acqua alla Zerotta, che presentava impurità nei condotti. Il
tutto con una frequenza ed una rilevanza del tutto accettabile, in
considerazione della sofisticazione e della novità
dell'impianto.
L'attuale perfetto funzionamento è stato confermato dalla
presenza di oltre 200 direttori di stazione giunti a Courmayeur il
19 gennaio, proprio per ammirare le migliori realizzazioni nel
campo della produzione di neve artificiale.
Per quanto concerne le manomissioni, è del tutto da escludere
che si siano verificate o siano stati tentati sabotaggi
all'impianto; invece, come già detto, si sono avuti solo alcuni
problemi nei programmi informatici, non addebitabili ad alcun
esterno.
PRESIDENTE
: Ha chiesto di parlare il Consigliere Lilliana
Breuvé, ne ha facoltà.
LILLIANA BREUVÈ - (P.S.I.):
Questa interrogazione ha lo
scopo di chiarire soprattutto la posizione dei cannoni in
Courmayeur: tutti gli operatori turistici di Courmayeur si
lamentavano, durante le feste di Natale, proprio per la mancanza di
neve e si chiedevano perchè avevano sparato soltanto 15 cannoni e
non tutti. Comunque, non voglio fare della polemica; chiederei
invece all'Assessore una spiegazione molto chiara, anche a mezzo
stampa, per la popolazione di Courmayeur, in quanto serpeggia
questa cattiva informazione e sono sicura che non fa onore, nè a
noi, nè alla popolazione di Courmayeur.
