Classificazione
EDILIZIA
Edilizia residenziale
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 296 del 14 gennaio 2009 - Resoconto
OGGETTO N. 296/XIII - Interpellanza: "Criteri e modalità per
beneficiare delle agevolazioni previste dal Fondo nazionale per il
sostegno all'accesso alle abitazioni in locazione da parte dei
cittadini immigrati".
Interpellanza
Premesso che in Valle d'Aosta si registra un incremento
continuo di stranieri, provenienti sia da Stati che hanno aderito
recentemente all'Unione Europea sia da Paesi
extracomunitari;
Considerato che la Legge 133/2008 (meglio conosciuta come
Legge Brunetta) ha stabilito che, per beneficiare dei contributi
previsti dal Fondo Nazionale per il sostegno all'accesso alle
abitazioni in locazione, gli immigrati devono tra gli altri
possedere il requisito della residenza "da almeno 10 anni nel
territorio nazionale ovvero da almeno 5 nella medesima
regione";
Visto che la deliberazione della Giunta regionale n.
3396/2008, istitutiva del bando pubblico di concorso per l'accesso
ai benefici stanziati dal Fondo, ha ripreso la disposizione statale
citata fissando il requisito nel senso della residenza almeno
quinquennale nella nostra regione;
Ricordata la mozione approvata dal Consiglio regionale il 6
ottobre 2006 che impegna il Presidente della Regione "ad attivarsi
affinché, nell'assegnazione delle residenze a cittadini
extracomunitari, i singoli Comuni valdostani applichino
puntualmente e rigorosamente tutte le norme vigenti in materia,
procedendo a controlli periodici dei componenti che dimorano nelle
singole unità abitative, onde evitare sovraffollamenti o condizioni
igienico-sanitarie precarie ed illecite";
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quante sono state - rispetto alla totalità di quelle
presentate - le richieste di accesso al Fondo da parte di
immigrati, cittadini UE o extra UE, nel bando precedente a quello
appena istituito;
2) quante richieste di immigrati sono state accolte e quale
percentuale rappresentano rispetto alla totalità;
3) quale miglioramento selettivo sarà possibile, nel bando
pubblico indetto con la deliberazione n. 3396, grazie
all'applicazione dell'art. 11, comma 13 della Legge
Brunetta;
4) se e come è stata data attuazione alla mozione citata in
Premessa e come intendono adoperarsi per rendere più efficace
l'indicazione politica deliberata dal Consiglio Valle nell'ottobre
2006.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- Questa interpellanza, che evidenzia in
maniera abbastanza chiara anche in premessa quelle che sono le
ragioni per le quali l'abbiamo presentata, pone all'attenzione
della Giunta, in particolare dell'assessore delegato, una
problematica che investe anche la nostra regione. La problematica è
quella del disagio che molte famiglie hanno nel vivere la
quotidianità, naturalmente con una penuria di risorse che si fa
sempre più sentire. Sappiamo che ci sono sacche di povertà che si
stanno drammaticamente allargando anche nella nostra regione e che
riguardano tanti strati sociali.
Tra le difficoltà maggiori ci sono quelle che riguardano la
disponibilità di una abitazione, la casa. Da tempo lo Stato
italiano da una parte e la Regione dall'altra hanno approntato una
serie di strumenti, in particolare finanziari, per far fronte a
questi bisogni. Con il fondo nazionale per il sostegno all'accesso
alle abitazioni in locazione, lo Stato provvede a distribuire sul
territorio nazionale alle varie Regioni delle quantità di denaro
che vengono a loro volta assegnate ai beneficiari, e così ha fatto
anche la Regione integrando la quota nazionale con dei fondi
propri.
Questo è il problema: d'altro canto non possiamo disconoscere
che anche la Valle d'Aosta è caratterizzata da un crescente numero
di cittadini stranieri che, secondo un recente sondaggio che
presumiamo ufficiale fatto dalla Caritas, assommerebbero in regione
a circa 7.500 unità, e che costituiscono sempre più una componente
importante dal punto di vista demografico della popolazione
valdostana.
Abbiamo appreso con favore la legge Brunetta, che ha voluto
introdurre un criterio di priorità per coloro che sono residenti in
Italia o comunque nelle singole regioni per un periodo di tempo
determinato e abbiamo apprezzato il fatto che la legge 133/2008,
conosciuta come legge Brunetta, sia stata recepita favorevolmente
dall'Assessore Viérin e che il criterio della residenza
quinquennale, da almeno cinque anni, nella nostra regione sia stato
previsto come requisito fondamentale per poter accedere ai benefici
finanziari che ho citato. Però vogliamo sapere dall'Assessore qual
è la situazione alla luce di questa componente extracomunitaria che
sta crescendo, alla luce di questo disagio abitativo e in
particolare di nuclei di persone residenti valdostane che hanno
difficoltà ad arrivare a fine mese, che sono single o separati o
pensionati, ma che vivono queste difficoltà in maniera drammatica.
Vorremmo sapere quante sono state, rispetto alla totalità di quelle
presentate, le richieste di accesso al fondo da parte di immigrati
(mi riferisco ai cittadini extracomunitari, ma anche neocomunitari,
visto che i confini dell'Europa si sono recentemente allargati) nel
bando precedente a quello appena istituito; quante richieste di
immigrati sono state accolte e quale percentuale rappresentano
rispetto alla totalità; quale miglioramento selettivo sarà
possibile, nel bando pubblico indetto con la deliberazione n. 3396,
grazie all'applicazione della legge Brunetta; infine, se e come è
stata data attuazione ad una mozione votata il 6 ottobre 2006 da
noi presentata e accolta a larga maggioranza, che chiedeva al
Presidente della Regione di attivarsi, affinché nell'assegnazione
delle residenze a cittadini extra comunitari i singoli Comuni
valdostani applicassero rigorosamente tutte le norme vigenti in
materia, e sono le norme igienico sanitarie, sono le norme di
verifica dei componenti che dimorano nelle singole unità abitative,
onde evitare situazioni precarie ed illecite.
Sappiamo che quando un cittadino italiano si appresta a
richiedere la residenza in Valle d'Aosta e dimora in una
abitazione, è sottoposto a una procedura farraginosa e puntuale da
parte del Comune presso il quale chiede la residenza, cioè che la
casa sia abitabile, abbia i requisiti di agibilità civile, che la
casa sia conforme da un punto di vista igienico sanitario, che in
quella casa non vivano quindici persone o che si ammassino come
animali quindici persone e che la superficie sia conforme a un
utilizzo dignitoso dell'abitazione. Visto che la mozione è stata
approvata e la motivazione è stata condivisa fin dal 6 ottobre
2006, ci terremmo a che l'impegnativa rivolta all'allora presidente
Caveri fosse accolta e attivata dal Presidente Rollandin e diramata
a tutti i sindaci dei comuni valdostani.
Con la quarta domanda vorremmo sapere se e come è stata data
attuazione a questa mozione, la cui parte impegnativa è quella che
ho spiegato finora.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Rispondendo in maniera puntuale al collega Tibaldi, vorrei solo
fare una premessa: questi criteri di residenza sono stati inseriti
come definizione "peso della residenza" nel programma di questa
maggioranza, e proprio su quel punto abbiamo lavorato fin da
subito.
Parto dalla prima domanda, "quante sono state - rispetto alla
totalità di quelle presentate - le richieste di accesso al
Fondo
da parte di immigrati, cittadini UE o extra UE, nel
bando precedente a quello appena istituito": le richieste
presentate nel 2008 con riferimento ai canoni sostenuti dai
cittadini nel 2006 sono state complessivamente 1.379, di cui 68
(4,93 percento) di cittadini UE, 435 (31,54 percento) di cittadini
extra UE e 876 (63,52 percento) di cittadini italiani (poi potrò
fornire i dati al collega).
Punto secondo, "quante richieste di immigrati sono state accolte
e quale percentuale rappresentano rispetto alla totalità": sempre
sull'anno 2006 e quindi con il bando del 2008, le richieste accolte
sono state 1.099 sulle 1.379 presentate. Morale della favola:
quelle dei cittadini UE sono 62 (4,49), quelle extra UE sono 356
(25,82) e da qui si evidenzia che la percentuale scende rispetto a
quelli che hanno presentato e quelli che hanno visto accolta la
richiesta.
Punto terzo, "quale miglioramento selettivo sarà possibile, nel
bando pubblico indetto con la deliberazione n. 3396, grazie
all'applicazione dell'articolo 11, comma 13 della legge Brunetta",
cioè il nuovo bando che abbiamo fatto per i canoni di affitto
pagati nel 2007-2008: sono state diverse le modifiche introdotte
nel bando indetto per il 2007-2008, con lo scopo di migliorare
l'equità e la celerità nel soddisfare i bisogni dei cittadini. Nel
riferimento ai criteri selettivi circa il paese di provenienza dei
richiedenti è stato introdotto il requisito di almeno cinque anni
di residenza in Valle d'Aosta, sulla base di quanto disposto dal
comma 13 dell'articolo 11 della legge Brunetta, che prevede per gli
immigrati il possesso del certificato di residenza da almeno dieci
anni nel territorio nazionale, oppure da almeno cinque anni nella
medesima regione. Tra le due alternative si è ritenuto che il
requisito della residenza nella stessa regione da almeno cinque
anni fosse più restrittivo, per evitare di incentivare migrazioni
di stranieri residenti di lunga durata in altre regioni italiane.
Questo va nella linea che Tibaldi aveva prospettato.
Dai primi dati in possesso degli uffici in merito al nuovo bando
per gli anni 2007-2008, grazie al fatto che non abbiamo discusso
questa iniziativa l'ultimo Consiglio di dicembre, ma la discutiamo
adesso, abbiamo potuto raccogliere alcuni dati che possono essere
interessanti. Dai primi dati in possesso degli uffici devono ancora
pervenire delle domande raccolte nei comuni, per cui il dato
statistico potrebbe leggermente cambiare. Le domande presentate sul
2007 sono 1.387, di cui 25 (1,80) di cittadini UE, 318 (22,93) di
cittadini extra UE e 1.044 (75,27) di cittadini italiani. Abbiamo
visto che la percentuale è passata da 63 a 75 di quelli italiani.
Per il 2008 le domande sono state 1.418, di cui 25 (1,76) di
cittadini UE, 319 (22,5) di cittadini extra UE, 1.074 (75,74) di
cittadini italiani. La tendenza è quella di una riduzione
percentuale di stranieri dal 36,47 del 2006 al 24 circa del
2008.
Con la verifica del requisito della residenza inoltre è
prevedibile l'esclusione di alcune delle richieste pervenute,
perché gli uffici controlleranno anche le domande presentate, per
le quali ci saranno dei soggetti che non hanno il requisito della
residenza. Quindi questi dati che vi ho dato scenderanno e
incrementeranno la differenza fra il vecchio bando e l'attuale. Da
questi primi dati si rileva che con il nuovo bando regionale si
riescono a conseguire risultati a tal riguardo, risultati sui quali
potremo essere più precisi da qui a qualche mese, perché
l'obiettivo nostro è di riuscire entro i primi giorni dell'estate a
liquidare i contributi spettanti, portando il tempo a sei mesi
dalla domanda.
Sul punto 4 risponderà il Presidente della Giunta, perché è un
ragionamento inerente a quella mozione approvata dal Consiglio,
riguardante anche attività prefettizie.
Président
- La parole au Président de la Région,
Rollandin.
Rollandin (UV)
- Grazie, Presidente. Per completare la
parte relativa, ho ascoltato anche quello che è stato detto nel
merito. La richiesta di attivazione per quanto riguarda la mozione
approvata nel 2006 impegnava il Presidente ad attivarsi, affinché
nell'assegnazione delle residenze a cittadini extracomunitari i
singoli Comuni valdostani applichino puntualmente e rigorosamente
tutte le norme vigenti in materia, procedendo a controlli periodici
dei componenti che dimorano nelle singole unità abitative, onde
evitare sovraffollamenti o condizioni igienico sanitarie precarie o
illecite.
Riconfermando la condivisione del fatto che ci sia questo
controllo, già nel novembre 2006 la Presidenza della Regione aveva
provveduto a trasmettere a tutti i sindaci la mozione in questione,
richiedendo di voler provvedere agli adempimenti previsti dalla
mozione stessa. Se interessa qui c'è la copia del provvedimento di
invio. Riteniamo quindi che i Comuni valdostani dedichino la
massima attenzione all'applicazione delle norme vigenti in materia,
procedendo compatibilmente con le risorse a disposizione anche ai
controlli (ci risulta che molti Comuni li abbiano fatti) della
effettiva occupazione dell'unità abitativa. Ad ogni modo
provvederemo a riportare (quindi riprenderemo una iniziativa sotto
questo profilo) questa problematica all'attenzione degli Enti
locali valdostani, al fine di verificare ed evitare la presenza di
situazioni precarie o illecite da un punto di vista igienico
sanitario. In una delle prossime assemblee riprenderemo questo
argomento e lo riproporremo all'attenzione dei sindaci, tenuto
conto che ci sono stati dei cambi, in modo che la cosa non passi
sotto silenzio. Vi è da aggiungere inoltre che la puntuale e
rigorosa osservanza delle disposizioni vigenti è assicurata anche
nei procedimenti seguiti dallo sportello unico per l'immigrazione
del dipartimento enti locali, servizi di prefettura e protezione
civile, relativi in particolare al rilascio dei nulla osta al
lavoro subordinato e ai ricongiungimenti familiari. In entrambi
questi provvedimenti le previsioni normative del decreto 286/2008
si concretizzano nell'accertamento all'atto della presentazione del
lavoratore presso lo sportello per la firma del contratto di
soggiorno nella prima ipotesi, o in sede di valutazione
dell'ammissibilità della domanda nella seconda, della reale
disponibilità di un alloggio adeguato.
Nel caso di nulla osta al lavoro subordinato infatti devono
essere presentati: ricevuta attestante l'avvenuta richiesta del
certificato di idoneità allogiativo, nel caso in cui non sia stato
ancora versato il certificato originale, rilasciato dal Comune o
dalla ASL competenti. Gli uffici tecnici dei Comuni devono
attestare, ai sensi della l. 39/1995, previo sopralluogo
nell'abitazione, la superficie dell'alloggio e il numero di persone
che possono abitarvi, titolo idoneo ad attestare l'effettiva
disponibilità dell'alloggio, quindi contratto di locazione,
comodato, atto di proprietà o altro.
Nel caso dei ricongiungimenti familiari, che è la seconda fase
per cui potrebbe essere deliberato questo tema, la certificazione
deve essere presentata a corredo della domanda e viene quindi
valutata in una fase antecedente al rilascio del nulla osta. Anche
in questa ipotesi lo sportello richiede il certificato di idoneità
alloggiativa, come prima rilasciato dal Comune o dall'ASL,
l'effettivo godimento dell'alloggio e tutte le dichiarazioni prima
ricordate.
Ad attestare la composizione del nucleo familiare, il consenso
del proprietario dell'alloggio o titolare del contratto alla dimora
presso l'autorità abitativa delle nuove persone in arrivo. A questo
riguardo, a seguito di dichiarazioni sostitutive risultate mendaci,
lo sportello unico per l'immigrazione ha disposto che nel caso in
cui gli interessati si avvalgano di dichiarazioni sostitutive di
certificazione relative allo stato di famiglia, al posto della
certificazione rilasciata dal Comune, siano effettuati controlli
presso i Comuni su tutte queste dichiarazioni. Sotto questo profilo
c'è una attenzione per evitare le situazioni sgradevoli che sono
state ricordate. Spero di aver risposto a tutto.
Président
- La parole au Conseiller Secrétaire
Tibaldi.
Tibaldi (PdL)
- Ringrazio l'Assessore Viérin e il
Presidente. Ci riteniamo soddisfatti delle risposte che sono
pervenute, per queste due ragioni. La prima: dalle parole del
Presidente si evince che la mozione approvata nel 2006 è stata non
solo diramata agli Enti locali competenti, ma soprattutto è stata
applicata, è in fase di concreta applicazione e questo direi che è
un bene per una civile convivenza che c'è e ci deve essere nella
nostra regione fra cittadini italiani e cittadini stranieri. Questo
senza venir meno a quei principi di solidarietà, tolleranza ed
assistenza che hanno sempre animato la comunità valdostana e che
l'hanno sempre vista fortemente partecipe nell'ausilio e
nell'accoglienza di persone che vengono da altre realtà geografiche
e culturali, per trovare lavoro e dimora nei nostri paesi.
Ci fa piacere sapere che a livello comunale e regionale (perché
il Presidente rappresenta il vertice della struttura della
sicurezza e della pubblica incolumità nella regione) ci sia una
attenzione al rispetto di queste norme più rigorose che sono state
fissate anche dallo Stato italiano, perché c'è stato un
inasprimento normativo nei confronti dell'ingresso e della
permanenza nel territorio italiano da parte di cittadini extra UE o
neo comunitari, e auspichiamo che questo iter continui ad essere
osservato sia a livello regionale che a livello comunale, per
quanto riguarda la fissazione delle residenze. Come ben sappiamo,
ci sono le situazioni di ricongiungimenti familiari che spesso
debordano in situazioni di precarietà e in una stessa abitazione,
che è omologata per tre o quattro persone si ritrovano in
otto-dieci persone a vivere in condizioni insostenibili.
La seconda questione (mi riferisco all'Assessore Viérin): va
bene, il programma di maggioranza l'ha previsto e la cosa non ci
dispiace; la legge Brunetta è stata un filtro importante e
selettivo per ridurre anzitutto la richiesta di accesso ai benefici
della legge del fondo nazionale per l'abitazione, perché dai dati
che lei ha diramato si evince rispetto al bando precedente - la cui
percentuale, mi sono fatto il calcolo velocemente, lei dice il 36
percento e a me risulta 38 percento - che rispetto a un 38 percento
di domande accolte da parte di extracomunitari, la tendenza per il
bando che è stato appena istituito e che è in via di scadenza come
termine di presentazione, si va a ridurre le richieste di nuclei
extra, quindi vuol dire che per il principio di solidarietà, come
si suol dire, la prima carità la guardiamo per quelli che sono in
casa e ci sembra anche questo un principio quanto mai sostenibile e
difendibile. Quindi, alla luce dei dati che ci ha fornito, già una
correzione di rotta si sta imprimendo. Teniamo presente che anche
la crisi economica che riguarda il nostro paese e anche la nostra
regione, rende più difficoltosa la permanenza di stranieri nei
nostri comuni, anche perché le disponibilità lavorative non sono
così elevate come qualche anno fa, e questa situazione va anche
incontro alle legittime richieste di nuclei di residenti che per
tanto tempo hanno presentato le loro richieste di accesso al fondo
e si sono visti superati da chi oggi come oggi non avrà più questo
diritto così facilmente riconosciuto, perché la residenza
quinquennale, grazie al programma di maggioranza, è stata sancita
in maniera inequivocabile nel bando come requisito
insostituibile.
Si dà atto che dalle ore 10,09 presiede il Vicepresidente
André Lanièce.
