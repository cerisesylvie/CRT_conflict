Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3160 del 19 dicembre 2007 - Resoconto
OGGETTO N. 3160/XII - Interrogazione: "Disfunzioni nella
fruibilità di servizi nel reparto di gastroenterologia
dell'Ospedale regionale".
Interrogazione
Premesso che
nell'ambito del reparto di gastroenterologia dell'ospedale
regionale i servizi igienici - a testimonianza dei pazienti ivi
ricoverati - sono privi dell'acqua calda da almeno tre mesi e di
ogni accessorio utile a garantire un minimo di conforto e
fruibilità degli spazi;
i sottoscritti consiglieri regionali
Interrogano
l'Assessore delegato per sapere se è a conoscenza di tale
situazione, quali ne sono le cause e quali i tempi per
ovviarvi.
F.to: Frassy - Tibaldi - Lattanzi - Ottoz
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Sarò breve. È un disservizio importante -
lo ammetto - di cui siamo a conoscenza, anche se non è riferito in
modo preciso, nel senso che l'acqua calda non c'è in tutti i
rubinetti della gastroenterologia e in alcuni non arriva subito, ma
arriva un po' più tardi. In questa settimana ci sono stati anche
dei disservizi in ginecologia, proprio dello stesso tipo.
È un disservizio, me ne scuso, sono stato al Beauregard a
verificare la cosa. Non è un problema semplice, è una manutenzione
straordinaria, ma che si impone per la rottura di tubi, di
condutture nel pavimento dell'ospedale, per cui nonostante un primo
intervento nel mese di luglio, c'è stato un ulteriore guasto sempre
nella stessa conduzione nelle fondamenta. Sono stati inseriti
diversi impianti elettrici, dei boiler, per sostituire questo
impianto: è chiaro che il disservizio non è risolto completamente,
ma è stato diminuito in questo periodo.
Pensiamo di portare avanti questo intervento, che sarà comunque
pesante e non da poco. Mi sono già scusato con i pazienti. Rimane
sempre più l'idea che prima possiamo portare giù le strutture per
acuti da questo, che doveva essere l'ospedale nuovo, riportarlo in
viale Ginevra, prima è e meglio sarà.
Président
- La parole au Conseiller Frassy.
Frassy (CdL)
- Brevemente per fare due valutazioni. Lo
scopo della interrogazione non era quello di sollecitare delle
scuse a livello istituzionale nei confronti della utenza e non era
neppure quello del dettaglio tecnico, nel senso che la risposta è
scontata: è ovvio che, se una cosa non funziona, è perché c'è un
problema tecnico.
Le dico semplicemente che alla comunità valdostana penso che
poco interessi se il problema è il boiler da sostituire o il boiler
nuovo da mettere o la condotta da rifare. Ritengo che non sia
accettabile da un punto di vista amministrativo che una Regione
come la nostra, dove il confort sanitario è al di fuori di ogni
discussione, perché se giriamo altre regioni ci rendiamo conto del
disagio della struttura sanitaria pubblica, mentre per fortuna la
Valle d'Aosta sta su uno standard superiore, ma sta su uno standard
superiore in virtù di quelle risorse che investiamo e circa le
quali spesso ci diciamo che fare la sanità su certi standard in una
regione di montagna e con dei piccoli numeri come la nostra,
comporta delle spese maggiori, dicevo, non penso e non voglio
pensare che sia un problema di risparmio che ci porti a gestire una
situazione del genere. Non è una situazione di due giorni o di due
settimane, ma di mesi e soprattutto in una struttura sanitaria dove
i pazienti sono lì ricoverati perché hanno dei disagi, delle
patologie, quindi non sono nel pieno delle loro forme fisiche.
Negargli l'acqua calda, in particolare in una stagione che vede
temperature esterne di -2, con l'adduzione dell'acqua fredda su
temperature prossime allo zero, penso che non sia accettabile.
Pertanto la invitiamo dal punto di vista amministrativo ad
imprimere l'input necessario, perché si faccia ciò che si deve
fare. Se per fare questi lavori l'intervento sarà economicamente
importante, che si faccia, anche perché noi siamo convinti - qui
faccio una riflessione politica - che ci vada l'accentramento dei
reparti per acuti in viale Ginevra, ma non vorremmo che i pazienti
della gastroenterologia fossero utilizzati come strumento per
sollecitare la definizione politico amministrativa, perché se così
fosse saremmo messi male. Quel trasferimento si farà, ma i tempi
sicuramente saranno lunghi. Auspichiamo che dopo questo nostro
interessamento le strutture del suo assessorato in sinergia con le
strutture dell'USL provvedano, costi quel che costi, a risolvere la
problematica.
Faccio un altro inciso. Bisognerebbe forse capire se non sia il
caso di modificare alcuni meccanismi di gestione, perché non so se
questo dipenda dall'Assessorato alla sanità o direttamente
dall'USL, perché qui ci troviamo di fronte ad un'azienda che, pur
essendo diventata tale (mi riferisco all'USL), gestisce ben poco;
poi ci troviamo a dover condividere la problematica dell'intervento
fra il suo assessorato e quello ai lavori pubblici, perciò alla
fine i tempi diventano eccessivamente dilatati. Auspichiamo che
questa cosa venga risolta e che non ci si debba tornare sopra.
Presidente
- Con questo punto possiamo esaurire l'ordine
del giorno per stamani, il Consiglio è riconvocato alle ore 15,30.
La seduta è tolta.
La séance se termine à 12 heures 54.
