Classificazione
STATUTO


Resoconto integrale del dibattito dell'aula
Oggetto del Consiglio n. 2867 del 20 novembre 2002 - Resoconto
OGGETTO N. 2867/XI Proposta di legge costituzionale: "Nuovo
statuto della Valle d'Aosta-Nouveaux Statuts du Pays d'Aoste".
(Discussione generale)
Président
Sur ce projet la I
ère
Commission
s'est prononcée et a prononcé à sa majorité un avis contraire.
La parole au rapporteur, le Conseiller Nicco.
Nicco (GV-DS-PSE)
Cari colleghi, la mia relazione sarà
molto breve e cercherà di focalizzare il nodo essenziale e
preliminare a quelli che sono gli specifici contenuti della
revisione dello Statuto, nodo che, come credo sia chiaro a tutti, è
di natura strettamente politica.
All'inizio dell'XI legislatura mi pare vi fosse generale
concordanza sulla necessità di procedere ad un'organica revisione,
riscrittura dello Statuto, seppure con toni differenti e con
l'indicazione di strumenti diversi attraverso i quali operare.
Troppe ed epocali sono state le trasformazioni avvenute dal 1948
perché quello strumento possa ancora, nel 2002, regolare le
relazioni tra la Valle d'Aosta e gli altri livelli di governo,
l'Unione europea in primo luogo.
Necessità di procedere ad un'organica revisione che è stata più
volte ribadita nel corso di questa legislatura e che le forze di
maggioranza hanno riaffermato esplicitamente nella risoluzione
approvata il 10 gennaio 2001. Non vedendo avanzare questa
prospettiva tramite quella nuova Commissione speciale di cui la
citata risoluzione del 10 gennaio 2001 auspicava la costituzione,
ma nemmeno tramite la I Commissione consiliare, come sin
dall'inizio della legislatura avevano proposto le forze politiche
di minoranza, ho ritenuto opportuno presentare questa proposta di
legge costituzionale con lo scopo precipuo di far riaprire in
questa sede la discussione, affinché la comunità valdostana possa
sapere per quali ragioni non si è proceduto, non si è voluto, o non
si è potuto procedere, oggi, alla redazione di un nuovo
Statuto.
Non mi sembrava corretto che l'XI legislatura si chiudesse senza
che su questo punto determinante ognuno si assumesse pienamente e
pubblicamente le proprie responsabilità. Il punto finale non poteva
essere la risoluzione del 10 gennaio 2001. È mutata, nel frattempo,
la posizione delle forze politiche di maggioranza sulla necessità
di procedere ad un'organica revisione? La minoranza non ha ritenuto
necessario sollecitare la I Commissione ad operare in tal senso
dopo il gennaio 2001, quando non vi era più la Commissione
speciale? Per quanto mi concerne, credo tuttora, come il 16 luglio
1999, data di presentazione della relazione preliminare della
Commissione speciale, ed il 10 gennaio 2001, che la Valle d'Aosta
abbia bisogno, oggi, di un nuovo Statuto e che le ragioni addotte
il 16 luglio 1999, a cui rinvio ampiamente, siano tuttora
interamente valide.
Ragioni a cui se ne sono nel tempo aggiunte altre, in
particolare con l'approvazione della legge costituzionale 18
ottobre 2001, n. 3, "Modifiche al titolo V della parte seconda
della Costituzione", il cui articolo 10, come è noto, apre
ulteriori scenari interpretativi e potenzialmente conflittuali
sulla ripartizione delle competenze tra Regioni a Statuto speciale
e Stato che non credo siano interamente superabili sulla base del
disegno di legge "La Loggia" attualmente in discussione presso la
Commissione Affari costituzionali del Senato.
In merito ai contenuti della proposta di legge, essa ricalca
interamente nella struttura e, largamente, anche nell'articolato
l'elaborazione ad opera di Renato Barbagallo delle "Indicazioni
politico-programmatiche" che la Commissione speciale aveva
approvato e presentato a questo Consiglio il 24 maggio 2000, quale
fondamento del nuovo Statuto. Uno Statuto che non vuole essere una
raccolta di enunciazioni di principio sui massimi sistemi, che si
limita perciò ad indicare in un "Preambolo" alcuni essenziali
riferimenti che giustificano e fanno da fondamento all'articolato e
rinvia direttamente ad alcuni testi emblematici relativi ai diritti
dell'individuo e dei popoli. Enunciazioni che, peraltro, saranno,
credo, ampiamente riprese nella redigenda Costituzione europea - di
cui circola un primo schema - che diventerà, su questo piano, il
necessario riferimento per tutti. È uno Statuto che non vuole
nemmeno essere una troppo analitica e dettagliata definizione delle
singole questioni, con tutti i problemi che gli schemi troppo
rigidi creano in relazione all'inevitabile evoluzione nel tempo
delle differenti questioni. È parso allora più opportuno fissarne
gli elementi essenziali, la cornice, rinviando ad altri strumenti
legislativi più flessibili, o di altro tipo, la loro concreta
definizione.
È una proposta il cui elemento cardine è certamente la
riaffermazione piena ed inequivoca del diritto di ogni popolo e
comunità storicamente determinata a scegliere liberamente il
proprio futuro. Una scelta che, per la Valle d'Aosta del 2002,
nelle attuali condizioni storico-politiche generali e particolari,
pare non poter essere altra che quella di fungere da elemento
costitutivo, uno degli elementi costitutivi, di una Repubblica
italiana ridisegnata consensualmente, con pari dignità, su base
federale.
In tale quadro diventa fondante quel principio, già più volte da
questo Consiglio richiamato, della sussidiarietà: con la
riaffermazione del concetto che non deve esistere Stato, nelle sue
diverse articolazioni, se non in funzione del cittadino e con il
radicale mutamento sia della ripartizione delle competenze,
rimanendo ai livelli sovraregionali esclusivamente quelle materie
che, per loro natura, non possono essere adeguatamente trattate ai
livelli di governo che più sono vicini al cittadino, sia
dell'ordinamento finanziario, con la piena assunzione delle
funzioni in materia da parte della Regione, con tutte le
conseguenze che ciò comporta sul piano della responsabilità
collettiva, in quanto comunità regionale, ed anche sul piano della
responsabilità individuale.
Sul "capitolo Europa" nulla vi è da aggiungere a quanto già
altre volte in quest'aula affermato e recentemente ribadito in
termini pienamente condivisibili dalla VI
ème
Conférence
des Assemblées législatives des Régions européennes, con il
contributo anche del Presidente del Consiglio Louvin. Mi pare che
questa sola questione, ovvero la necessità di tracciare, e
rapidamente, un quadro di riferimento certo tra Regione e Unione
europea, anche se non ve ne fossero altre, sarebbe più che
sufficiente per imporci di mettere mano ad un nuovo Statuto. Vorrei
ancora aggiungere che la storia politico-istituzionale del "Pays
d'Aoste" ci assegna responsabilità che vanno oltre la difesa dei
pur fondamentali interessi della nostra comunità. Abbiamo saputo in
altri e ben più drammatici contesti storici svolgere un ruolo
propulsivo che travalicava largamente i ristretti confini
geografici della nostra Valle: sul piano degli ideali, con il
contributo al pensiero federalista dell'Abbé Trèves e di Emile
Chanoux, e, su quello politico, con la "Dichiarazione dei
rappresentanti delle popolazioni alpine". Ebbene, anche in questa
fase, in cui tutte le Regioni stanno riscrivendo i propri Statuti,
la Valle d'Aosta, sulla base della sua esperienza, avrebbe potuto e
dovuto svolgere un ruolo analogo.
Cari colleghi, dica questo Consiglio una parola chiara sul nodo
politico che ho evidenziato all'inizio, preliminare, ripeto, ad
ogni discussione sui contenuti. Se si ritiene che vi sia ancora la
volontà di procedere nella direzione indicata all'inizio di questa
legislatura, e più volte riconfermata, questa proposta di legge
costituzionale può essere una delle possibili tracce su cui
lavorare, con gli strumenti che ci vorremo dare. Se invece si
ritiene che la scelta debba oggi essere quella di soprassedere,
qualcuno se ne assuma la piena responsabilità politica. Con ciò ho
concluso, riservandomi evidentemente una replica sulla base del
dibattito.
Si dà atto che dalle ore 19,02 presiede il Vicepresidente
Viérin Marco.
Presidente
La parola al Consigliere Piccolo.
Piccolo (SA)
Mi limiterò solo a fare la cronistoria dei
motivi per i quali la Commissione è giunta ad un parere negativo
sulla proposta di modifica presentata dal proponente. Vorrei
ragguagliare i colleghi in merito all'oggetto e sottolineare che
era stato chiesto il rinvio della discussione al proponente in una
precedente seduta della Commissione, e precisamente in data 8
ottobre, in quanto l'importanza della modifica dello Statuto della
Valle d'Aosta necessitava sicuramente di un'attenta valutazione da
parte delle forze di maggioranza. Il Consigliere proponente aveva
aderito alla richiesta di rinvio da parte delle forze di
maggioranza. Successivamente, in data 29 ottobre, si è discusso
sull'argomento, presenti tutti i componenti la Commissione ed anche
i Capigruppo della "Union Valdôtaine" e dei "Democratici di
Sinistra". I rappresentanti della maggioranza hanno sottolineato
l'impossibilità di esprimere un parere favorevole alla proposta di
legge, con delle puntuali posizioni che cercherò di sintetizzare
qui di seguito e che i colleghi della Commissione potranno
approfondire:
- innanzitutto: la proposta è esclusivamente un'iniziativa
personale del Consigliere proponente, è una proposta che nasce
dall'elaborazione di un solo Consigliere e che quindi non può
certamente "rappresentare" una forte posizione politica del
Consiglio regionale nei confronti dello Stato;
- inoltre, la maggioranza aveva deciso di mettere "un punto
fermo" in seguito ai lavori svolti dalla Commissione speciale per
approfondire la questione all'interno delle singole forze
politiche;
- la materia, data la sua complessità, necessita di una
condivisione molto più ampia da ricercarsi attraverso un dibattito
allargato, che tra l'altro potesse essere allargato alla minoranza
consiliare, che non faceva parte appunto della Commissione speciale
per la stesura dello Statuto;
- recentemente sia il Senatore Rollandin che l'Onorevole Collé
hanno presentato una proposta di legge costituzionale che
reintroduce il "principio dell'intesa" per gli Statuti di tutte le
Regioni autonome a Statuto speciale, principio fino ad oggi
purtroppo non accolto dal Parlamento;
- oggi purtroppo esiste un contenzioso tra Regione e Stato, che
quindi rende rischioso presentare un nuovo Statuto che potrebbe
essere stravolto dal Parlamento, pertanto con esiti disastrosi per
la nostra Regione.
I rappresentanti della maggioranza in seno alla Commissione
hanno deciso per queste motivazioni di esprimere parere contrario
alla proposta di modifica dello Statuto, dopo aver chiesto al
Consigliere proponente di ritirare il provvedimento. Questo è
quanto la I Commissione ha deciso a maggioranza.
Presidente
La parola al Consigliere Ottoz.
Ottoz (UV)
En 1998, au moment de rédiger le
programme de législature de cette majorité, il semblait raisonnable
de s'attendre que, en approuvant les réformes institutionnelles qui
faisaient partie de son programme, le Gouvernement et le Parlement
italien auraient inséré dans la Constitution ce principe de
"l'entente" sur les modifications de notre Statut, principe qui
avait été jusqu'à ce moment respecté dans la pratique, mais qui
était formellement absent dans notre Statut d'autonomie spéciale.
Non seulement ce principe n'a pas été introduit, mais, par-dessus
le marché, l'amendement spécifique que Lucien Caveri réussit à
faire introduire dans le texte a été ensuite effacé dans le texte
porté à la discussion de l'Assemblée parlementaire, celui qui a été
successivement objet de référendum.
Le cadre politique national s'est ensuite modifié et un volume
croissant de contentieux entre l'Etat et notre Région sur toute une
série de lois votées par le Conseil de la Vallée fait si qu'il soit
très risqué de présenter en ce moment un nouveau Statut qui, faute
de ce principe de l'entente, pourrait être défiguré par le
Parlement italien, avec des effets néfastes pour l'autonomie
valdotaine. Ceci est encore plus vrai dans le cas d'une proposition
de Statut, telle celle-ci, fruit du travail d'un seul Conseiller,
un Statut qui ne représente donc aucune position forte et partagée
du Conseil de la Vallée vis à vis de l'Etat. Aujourd'hui, très
simplement, n'existent pas les conditions politiques pour la
présentation d'un nouveau Statut.
La pretesa aderenza di questa proposta alle due relazioni
presentate a suo tempo in Consiglio dalla Commissione speciale non
tiene in alcun conto le dichiarazioni rese in aula dagli stessi
Commissari di maggioranza in occasione della discussione sulla
seconda relazione della Commissione: essi dichiararono unanimemente
che il documento si limitava ad evidenziare i punti su cui la
Commissione aveva raggiunto un accordo, lasciando completamente
fuori i punti controversi, molti importanti, ancora in discussione.
Rifarsi perciò alle sole relazioni non può considerarsi sufficiente
a rappresentare tutte le istanze e le attese che la comunità
valdostana ripone in un nuovo Statuto.
Tout récemment, notre Sénateur Auguste Rollandin et notre Député
Ivo Collé ont présenté -nous venons de l'approuver - un dessin de
loi constitutionnelle qui introduit le principe de l'entente sur la
modification des Statuts des Régions et des Provinces autonomes à
autonomie spéciale. Seulement si ce dessin de loi sera approuvé par
le Parlement italien nous pourrons reprendre avec efficacité et
sans dangers le chemin qui nous portera a réécrire notre
Statut.
Des initiatives personnelles, telles que celle qui nous est
présentée aujourd'hui, loin de nous aider à résoudre le problème,
en font croître la complexité et les risques politiques. La
solution ne peut pas être le Statut d'un seul homme. Cette était la
position que nous avons exprimée en Commission comme Conseillers de
"l'Union Valdôtaine".
Presidente
La parola al Consigliere Curtaz.
Curtaz (PVA-cU)
Io credo che la vicenda legislativa che
stiamo affrontando sia l'epilogo - un epilogo anche dignitoso per
quanto riguarda il proponente - di una storia fallimentare che
iniziò con l'avvio sbagliato della Commissione speciale. Non
ripercorrerò le tappe di una vicenda nota, ma voglio ricordare che
la Commissione speciale iniziò i lavori senza le forze
dell'opposizione che lamentavano, a mio giudizio giustamente, di
essere state totalmente escluse al momento della sua genesi
politica. Questo è stato per la stessa Commissione speciale e per
la vicenda delle riforme un errore fatale, fatale soprattutto al
suo Presidente, perché se avesse avuto in materia istituzionale,
come è politicamente d'obbligo nelle democrazie serie, il
contributo dell'opposizione, credo che sarebbe stato all'interno
della Commissione meno ostaggio delle forze politiche di
maggioranza e quindi avrebbe potuto probabilmente e
convenientemente concludere il suo lavoro. Questo errore fatale, a
cui ne è conseguito un altro da parte del Presidente della
Commissione, che è stato quello di non offrire alla prima occasione
le dimissioni, cosa che avrebbe rimesso in discussione tutta la
vicenda, ha portato ad un nulla di fatto. La Commissione ha
esaurito temporalmente il suo lavoro, ma non ha adempiuto al suo
mandato sostanziale, che era quello di presentare una bozza di
Statuto speciale.
La Commissione non ha mai finito formalmente i suoi lavori, ha
esaurito il tempo a disposizione senza presentare alcunché. Oggi
assistiamo ad un moto d'orgoglio, credo legittimo, giustificato,
verso il quale ho rispetto, del Consigliere Nicco. Ho rispetto
anche perché tocca spesso a noi il ruolo degli isolati, degli
"impallinati dalle maggioranze bulgare" in quest'aula e quindi
penso che meriti il nostro rispetto chiunque si esponga all'interno
della maggioranza con un atto di coraggio politico e abbia la
dignità di presentare un lavoro in cui crede.
Oggi, tuttavia, non si parlerà del merito, anche se - dico la
verità - mi piacerebbe entrare nel merito. Ma non lo faccio perché
so di perdere tempo. Oggi - come ha detto il proponente - il nodo
politico è un altro: è stabilire se questo Consiglio - ma il
Consigliere Nicco usa un termine improprio quando parla di
"Consiglio" - è di stabilire se questa maggioranza, alla quale egli
appartiene contraddittoriamente, vuole fare le riforme oppure no. È
questo il punto. Del resto quand'è che questa maggioranza si è
preoccupata del Consiglio? Quando ha istituito la Commissione
speciale? Ma neanche un po'! Quando si è parlato di leggi in
materia referendaria? Ma neanche un po'! Tant'è che si sta
aspettando la proposta di legge in materia di referendum, che è
all'esame della maggioranza e di cui io, membro della commissione,
a dieci giorni dalla scadenza che la maggioranza si è data, non
conosco nulla!
Il Consigliere Nicco con questa mossa vuole far "scoprire le
carte" per sciogliere un nodo. Sappiamo peraltro già trattarsi di
una mossa ad esito scontato, perché il nodo è già sciolto: le
riforme non si fanno. Il nodo è già sciolto, è bene che venga allo
scoperto perché è bene che l'opinione pubblica lo sappia. Le
riforme in Valle d'Aosta non si fanno perché le forze politiche di
maggioranza non le vogliono per problemi al loro interno, proprio
all'interno delle stesse forze e per tutta una serie di altre
condizioni politiche che nulla hanno a che vedere, mi consenta,
Consigliere Ottoz, con la faccenda dell'"intesa", perché siete
partiti a costituire la Commissione speciale quando la parola
"intesa" non esisteva neanche nel vocabolario politico della nostra
Regione. Se noi andiamo a prendere il programma della maggioranza,
vediamo che questo fatto dell'intesa è una questione che è emersa
in divenire. Il programma della maggioranza prevedeva però - e io
me li ricordo i discorsi ad inizio legislatura - la riforma come un
punto essenziale: era la cosa più importante che si doveva fare e
che doveva caratterizzare l'intera legislatura, evidentemente non
la poteva fare la minoranza, con il suo piccolo contributo, che è
stata subito esclusa e poi non la poteva fare il Consigliere
Nicco.
Mi sembrava chiaro che in Valle d'Aosta, se c'è qualcuno che
poteva proporre una riforma dello Statuto, "doveva" essere "l'Union
Valdôtaine", non "poteva" farlo nessun altro, questo mi sembrava
banale prevederlo. Lo avevamo indovinato subito, era facile da
indovinare, poi si è fatta un po' di manfrina un paio di
anni… io stesso, ho seguito, come
osservatore, quasi tutte le riunioni della Commissione, ho perso
molti venerdì pomeriggio, per arrivare ad un nulla di fatto. Oggi
c'è la certificazione formale del nulla di fatto e c'è la
certificazione politica di un percorso fallimentare. Oggi una
maggioranza, che si era costituita all'insegna delle riforme
istituzionali, si trova con un "pugno di mosche in mano". Siamo al
termine della legislatura 1998-2003, l'elemento caratterizzante,
l'elemento alto, l'elemento importante non è stato realizzato. È
corretto che la maggioranza si prenda le proprie responsabilità
politiche di fronte a questo fallimento.
Presidente
La parola al Consigliere Aloisi.
Aloisi (GM1)
Credo che non possiamo considerare le
modifiche dello Statuto solo prerogativa della "Union Valdôtaine",
anche perché - e lo ricordo al Consigliere Curtaz - già nel periodo
1988-1993 vi fu una commissione speciale per la riforma dello
Statuto che ebbe come Presidente l'attuale Presidente del
Consiglio, membro autorevole della "Union Valdôtaine", Robert
Louvin.
Se dovessimo recuperare la "memoria" di quel pregevole lavoro,
rapportarla con questo altrettanto
pregevole… che ha predisposto la
"Commissione Nicco"… e se, oggi come
ieri dovessimo arrivare ad un nulla di fatto, sarebbe un errore
politicamente grave da parte di tutte le forze politiche. Oggi devo
dire che, pur facendo parte di questa maggioranza che convoca
alcuni suoi componenti nelle commissioni a seconda dell'utilizzo
che qualcuno vuole fare. Infatti apprendo in aula, che la
1
a
commissione convocata dal Consigliere Piccolo - e con
l'estensione dell'invito al Capogruppo della "Union Valdôtaine" e
al Capogruppo dei "Democratici di Sinistra" - io non sono stato,
non solo convocato ma neanche minimamente avvisato con sorpresa da
parte mia per questa originale quanto inusuale procedura!
(interruzione del Consigliere Ottoz, fuori microfono)
… no, ma nemmeno il Consigliere Fiou
fa parte di quella commissione e rimango ancora più sorpreso
quando, in quest'aula, si propone un ragionamento di maggioranza
allargabile sulle riforme costituzionali o istituzionali! Allora
questo ragionamento o lo facciamo sempre - e su quei tipi di
problemi, concordo, con il coinvolgimento della minoranza - oppure
non lo si fa. Ma procedere a corrente alternata non è
comprensibile!
Ritorno un attimo al ragionamento che ha fatto in parte il
Consigliere Curtaz, non perché lo condivida o ci sia un'assonanza
di omogeneità politica, ma perché alcune cose hanno il senso della
verità! Cari colleghi, in quel periodo in cui, mio malgrado, non
ero presente in questo Consiglio, venne declamato dalla
maggioranza, ma proprio a gran cassa, che uno dei punti più
qualificanti era la riforma dello Statuto e che, nel corso di
quella legislatura, lo avrebbe portato al passo con i tempi,
migliorandolo, adeguandolo alle esigenze di questa
collettività.
Non sto a rileggervi gli articoli di allora, capisco che spesso,
quando si leggono, si possono avere informazioni un po' diverse da
quelle di cui si viene in possesso quando si
partecipa… ma il messaggio recepito
dall'esterno era di questa natura. Ricordo con certezza che in quel
periodo - facevo ancora parte dell'Esecutivo degli "Autonomisti" -
dissi che, a mio modo di vedere, era un errore non partecipare alla
commissione; poi condivisi, in quella fase, la loro non
partecipazione e dopo una serie di vicende politiche esclusivamente
di natura politica mi allontanarono da quel movimento in modo
definitivo.
Credo che possiamo accettare tutto, ed il contrario di tutto, le
posizioni interne a seconda degli interessi politici, quello che
non si può accettare è il silenzio assordante che ha connotato la
conclusione dei lavori di questa commissione, che credo abbia dato
degli indirizzi di natura politica in modo chiaro. Avete anche
pubblicato un libro di cui ho avuto copia gradita da parte del
Consigliere Nicco che ne testimonia la bontà di quel lavoro.
Torniamo allora a quelle che sono state tutta una serie di
considerazioni. Si dice da più parti che è una questione di
opportunità, ma in politica mi sia consentito le opportunità si
creano! L'intesa non viene data con facilità, da qualsiasi colore
sia formato il Governo: non l'abbiamo avuta nell'ambito del Governo
di Centro Sinistra e credo che probabilmente non si avrà neppure
con questa maggioranza politica di Centro Destra. È un momento di
elaborazione, ma è anche un momento di lotta, di presenza, di
costanza. Non voglio essere cattivo, ma ricordo le "cattive sirene"
e che, all'atto del ricorso alla Corte costituzionale sulla potestà
primaria in materia di leggi sulla "vicenda Casinò", molte erano le
Cassandre, eppure quella battaglia è stata vinta perché le ragioni
addotte erano valide. Oggi le ragioni alla base di una
predisposizione di una modifica statutaria hanno lo stesso valore
di anni fa e vi sono le stesse considerazioni che ci hanno portato
a ricorrere in più di un'occasione nei confronti di quella che
poteva essere una volontà centralista di un governo. Ritengo che su
questo presupposto - e lo dico con molta onestà -, debba essere
ripreso "un filo" che veda coinvolto tutto il Consiglio, nessuno
escluso.
Credo che vada dato atto al Consigliere Nicco di aver avuto il
coraggio di presentare questo disegno di legge all'attenzione di
questo Consiglio. Pur essendo stato sempre leale con la
maggioranza, nel momento in cui la I Commissione ha preso "quelle
decisioni", ho "cantato fuori dal coro" e continuerò "a cantare
fuori dal coro" su queste questioni perché non si possono sbrigare
in cinque minuti, come se fossero questioni di un fumetto o di un
filmino. Queste sono questioni che investono su tutta la
collettività. Avevamo e abbiamo un vantaggio e credo che, al di là
di tutta una serie di considerazioni e prese di posizione, resta il
dato politico che su questo problema. Ci si può tornare tutti
insieme: anche facendo un passo indietro per riprendere il filo di
una modifica allo statuto che dica certezze e porti vantaggi a
questa collettività.
Concludo richiamando solo un aspetto: all'atto in cui venne
costituita, la "Stella Alpina" fece un comunicato in cui riteneva
un argomento fondante del nuovo soggetto politico la riscrittura
del nuovo Statuto; io faccio di nuovo appello a quella posizione
politica, senza nessuna vena polemica, ma con l'obiettivo di poter
costruire qualcosa che sia utile a tutti. Preannuncio la
presentazione di un ordine del giorno su questo argomento.
Ordine del giorno Il Consiglio della Valle d'Aosta
Reputa che lo Statuto speciale approvato dall'Assemblea
costituente il 31 gennaio 1948, pur non rappresentando la
realizzazione piena dei desiderata di gran parte della popolazione
valdostana, ha comunque consentito alla Valle d'Aosta di recuperare
quello status politico-amministrativo autonomo che ne aveva nei
secoli caratterizzato il profilo istituzionale ed ha costituito la
base per quel riparto fiscale che ha reso disponibili le risorse
finanziarie necessarie per la realizzazione di fondamentali reti
infrastrutturali, nonché di consistenti interventi nei differenti
settori economici;
Ritiene tuttavia che, a seguito delle trasformazioni epocali
avvenute dal 1948 ad oggi sia nel campo economico-sociale sia in
quello politico-istituzionale, in particolare con l'affermarsi e
l'estendersi dell'Unione europea, i cui poteri di indirizzo e di
controllo sempre più determinano e condizionano l'attività
legislativa ad ogni livello, ivi compreso quello regionale, quello
Statuto speciale, pur con le modificazioni nel tempo introdotte,
non possa più adeguatamente regolare le relazioni tra la Valle
d'Aosta ed i livelli di governo sovraordinati;
Ribadisce l'obiettivo di una profonda e radicale trasformazione
dello Stato italiano in una Repubblica federale, sulla base di
quelle aspirazioni che furono manifestate in Valle d'Aosta sin
dagli anni Trenta e che si tradussero in un preciso progetto
politico con la Dichiarazione dei rappresentanti delle popolazioni
alpine (Chivasso, 1943);
Rammenta la presentazione da parte del senatore Rollandin ed
altri del disegno di legge costituzionale n. 1238, Modifiche agli
Statuti delle Regioni a Statuto speciale, tendente ad introdurre la
procedura dell'intesa per le modificazioni statutarie, di cui
auspica una pronta approvazione;
Riafferma la necessità di procedere rapidamente alla redazione
di un nuovo Statuto che, sulla base dei lavori della Commissione
speciale e di altre eventuali proposte, ridefinisca le relazioni
tra la Valle d'Aosta, lo Stato italiano e l'Unione europea;
Si impegna a coinvolgere nella discussione su tale testo
l'assieme della comunità valdostana, in particolare sottoponendolo
all'esame di tutti i Consigli comunali, a ridiscuterlo sulla base
delle osservazioni che verranno formulate ed a sottoporlo, infine,
direttamente al giudizio di tutti gli elettori con referendum
consultivo.
F.to: Aloisi - Nicco
Presidente
La parola al Consigliere Martin.
Martin (SA)
Colleghi consiglieri, penso che il dibattito
sulla necessità e sull'opportunità di rivedere il nostro Statuto
duri dall'inizio della legislatura, tant'è vero che, come è stato
ricordato nei numerosi interventi che mi hanno preceduto, era uno
dei punti del programma di questa maggioranza e, in conseguenza di
questo impegno preso ad inizio legislatura, è stata costituita una
Commissione speciale con l'incarico di portare all'attenzione del
Consiglio una bozza per un nuovo Statuto. Devo dire che fin
dall'inizio non ci è stata molta unità di intenti. Ricordiamo tutti
che la minoranza non partecipò alla costituzione della Commissione
e alle successive riunioni, furono fatti diversi tentativi per
superare questi problemi, ma tutti furono resi vani, ci furono
posizioni diversificate, anche in
occasione…
(interruzione del Consigliere Beneforti, fuori
microfono)
… non ho detto che è colpa vostra,
Consigliere Beneforti! Ci furono posizioni diversificate anche in
occasione di numerose risoluzioni che il Presidente della
Commissione presentò in quest'aula a nome della Commissione stessa,
diverse risoluzioni che furono votate dalle forze di maggioranza. È
vero quello che ha detto il Consigliere Curtaz, che questo era un
problema inserito nel programma di maggioranza, ma non penso che
per questo si possa parlare di fallimento di questa maggioranza. Ho
l'impressione che un argomento come quello dello Statuto non si
possa fare "a colpi di maggioranza", questa è la verità! Penso che
oggi in questa Regione non vi siano le condizioni ideali, così come
a Roma non vi sono le condizioni politiche. Non vi sono le
condizioni ideali come ci furono circa cinquant'anni fa, quando non
solo l'Assemblea, ma la società valdostana fu investita di questo
problema e sollecitò i rappresentanti politici di allora a
riscrivere un nuovo Statuto.
Il Consigliere Nicco ha ragione quando, a pagina 33 del suo
"Libro Rosso" afferma che, fra le tante cose che devono
concretizzarsi per riscrivere un nuovo Statuto - e alcune dipendono
dallo Stato e altre dipendono da noi -, una dipende solamente da
noi ed è un elemento fondamentale: l'unità che ci deve essere in
quest'aula e nella società valdostana. Io condivido questa sua
affermazione, ma non vedo questa unità né in quest'aula, né nella
società valdostana. Quello che tutti pensavamo quindi non è
successo: di riunire attorno a questo progetto la società
valdostana e la maggior parte dei rappresentanti di quest'aula.
Probabilmente la colpa è di tutti noi che non abbiamo saputo
portare all'esterno questo progetto, ma devo dire che nessuna
sollecitazione particolare è giunta dalla società civile;
probabilmente oggi i Valdostani sono più preoccupati da altri temi,
dai temi che riguardano l'economia o il lavoro o la casa.
C'è da dire - e non è un fatto secondario - che solo due anni fa
la comunità valdostana è stata colpita da un grande evento, che è
quello dell'alluvione, e che tutti siamo impegnati ancora oggi nel
ricostruire quello che l'alluvione ha distrutto, quindi lo Statuto,
probabilmente, è passato in secondo piano. Non c'è stata quindi
quella forte spinta, non c'è stata quella condivisione che era a
mio avviso necessaria per poter portare oggi in quest'aula un
progetto.
A livello nazionale, molti lo hanno ricordato è saltato
l'accordo "sull'intesa". mente abbiamo anche approvato un
disegno di legge, che i nostri Parlamentari hanno presentato in
Parlamento, che prevede la possibilità di reinserire nuovamente il
concetto dell'intesa. Tutto questo ha fatto sì che non ci fossero
oggi le condizioni politiche per poter andare avanti. Devo dire che
rimango convinto di quanto abbiamo scritto nel programma di
legislatura, ossia che sia necessario comunque mettere mano al
nostro Statuto, perché molte cose sono cambiate dalla prima
scrittura. Basti pensare ai nuovi attori che sono presenti sulla
scena politica, basti pensare all'Europa, ai diversi rapporti che
la Regione deve avere con la Comunità europea e con lo Stato
italiano.
Condivido molte di quelle cose che sono oggi oggetto della
proposta del Consigliere Nicco, perché le abbiamo discusse in
Commissione e ritengo che la Commissione abbia fornito, attraverso
tutti i Commissari che la componevano, un contributo importante.
Certo, non siamo d'accordo su tutto: abbiamo detto fin da allora
che ci saremmo riservati la possibilità di discutere ancora di
alcuni argomenti.
Sono quindi dell'avviso che oggi si debba prendere atto del
fatto che siamo alla fine della legislatura, che non c'è una
condivisione sufficiente per portare avanti questo progetto di
legge, del fatto che la Commissione speciale ha fatto un buon
lavoro e quindi che sia anche utile trasmettere i lavori che questa
Commissione ha svolto a coloro che verranno dopo di noi nella
prossima legislatura, affinché nella prossima legislatura si possa
approfondire ulteriormente il problema…
e si possa portare all'attenzione di questa aula i risultati del
lavoro che i Consiglieri della prossima legislatura avranno
effettuato.
Volevo anche dire al Consigliere Aloisi che quanto ha citato
prima in effetti corrisponde a verità, perché è un documento che la
"Stella Alpina", nelle due componenti che si sono riunite dando
vita a quel movimento, aveva approvato a suo tempo. Debbo dirgli
che questo confronto è in atto nella "Stella Alpina", la quale non
mancherà di approfondire ulteriormente questo progetto e debbo dire
che la "Stella Alpina" nella prossima legislatura, così come ha
fatto in questa legislatura, darà il suo apporto perché in
quest'aula si possa quanto prima venire a parlare di un progetto di
nuovo Statuto.
Presidente
La parola al Consigliere Frassy.
Frassy (FI)
Non possiamo sottrarci ad effettuare alcune
considerazioni sull'oggetto che è iscritto all'ordine del giorno,
ma affrontiamo questo argomento con la convinzione che, più che un
ragionamento politico - o meglio di politica istituzionale o
costituzionale che dir si voglia -, questo rischi di essere un mero
esercizio di retorica, un esercizio fine a sé stesso, alla
conclusione del quale avremo sicuramente scritto "tante pagine", ma
non saranno "quelle pagine" che si auspicava ad inizio legislatura
potessero cambiare la fisionomia del nostro vecchio Statuto. È
difficile fare considerazioni diverse rispetto a quelle che sono
state fatte finora perché in tutti gli interventi ci si è
bilanciati fra quella che era l'aspettativa di fare e quella che è
stata invece la prospettiva del fermarsi all'enunciato. Devo dire
che però c'è una differenza rispetto alla commissione della
precedente legislatura - e mi auguro che non ci sia una commissione
nella prossima legislatura - e la differenza paradossale è questa:
che in questa legislatura il peso politico della "Union
Valdôtaine", partito di maggioranza relativa, era sicuramente uno
degli elementi che a inizio legislatura ci faceva temere la
determinazione politica di arrivare comunque a riscrivere uno
Statuto con una propria visione ben definita e che non tenesse
conto di quello che poteva essere il coinvolgimento delle altre
forze politiche e dei vari punti di vista delle altre forze
politiche. Questo non è accaduto.
Non so però se non sia accaduto per la sensibilità dei
diciassette Consiglieri della "Union Valdôtaine" o se non sia
accaduto per l'impossibilità per i diciassette Consiglieri, o più
in generale del movimento di maggioranza relativo, di addivenire ad
una proposizione che fosse di mediazione fra quelle che sono le
varie suggestioni che anche all'interno della "Union Valdôtaine"
trovano differenziazione. Allora mi viene da sorridere quando
qualcuno dai banchi della "Union Valdôtaine" si alza e con l'aria
delle occasioni importanti dice quello che peraltro era già stato
anticipato da altri autorevoli esponenti dello stesso movimento:
"Non sono maturi i tempi". Non sono i tempi che non sono maturi,
colleghi, non c'è neanche una proposta!
Non sono i timori nei confronti del Governo "dell'Ulivo" prima e
del Centro Destra dopo a bloccare la capacità propositiva di questa
Regione! Il problema è più grave, perché non c'è stata la capacità,
non dico di forzare la mano, ma quanto meno di elaborare una
proposta di maggioranza sulla quale aprire il confronto politico in
Consiglio regionale, piuttosto che in quella che viene definita,
con un'espressione ormai "abusata", "la società civile". "I tempi
che non sono maturi" allora ci ricordano la favoletta della volpe e
l'uva che dice: "Nondum matura est" parafrasando, ma la realtà è
che non era l'uva che non era matura, era la volpe che non riusciva
a prendere l'uva.
Qualcuno ha detto: "Apprezziamo lo sforzo del Presidente della
Commissione di riforma dello Statuto che ha
voluto…" - lui stesso lo dice nella sua
relazione - "… presentarsi con qualcosa
all'aula". Io, rischiando di essere un po' "fuori dal coro", ma ci
sono abituato, non ritengo di associarmi a questi complimenti, non
per il merito di quella che è la proposta dello Statuto, sulla
quale si soffermerà il mio collega Tibaldi, ma per il metodo con
cui arriviamo a discutere di questa proposta.
Questa Commissione era partita con più di un problema e aveva
avuto anche delle tappe di verifica in corso di mandato e il
collega Nicco - riconoscendone le capacità politiche, oltre che le
capacità di analisi storica e quant'altro - sicuramente si era
accorto alla prima verifica che questa Commissione era destinata ad
"un approdo nel deserto", a non partorire nulla! Sarebbe stato
forse più coerente, con questa onestà intellettuale che il collega
Nicco per certi versi ha messo alla base del lavoro di quella
Commissione, prendere atto che non c'erano i presupposti politici,
nell'ambito anzitutto della maggioranza politica che aveva espresso
quella Commissione, e rimettere il proprio mandato al Consiglio.
Avremmo sicuramente a quel punto avuto l'evidenza di una certa
situazione e ogni forza politica avrebbe dovuto assumersi certe
responsabilità.
Si è preferito arrivare alla fine del mandato - la storia la
conosciamo - con l'ennesima relazione di tappa che ha fatto il
punto di ciò che si è fatto, e di ciò che non si è potuto fare, e
poi siamo arrivati a questo moto di orgoglio personale, che
peraltro, collega Nicco, è difficile valutarlo in termini politici,
perché se noi apprezziamo la riflessione da un punto di vista
storiografico e costituzionale, come sforzo, ma siamo esterrefatti
che il collega Nicco, con le sue capacità politiche, possa pensare
che una riforma di Statuto possa avere un consigliere, seppure di
maggioranza, quale proponente. Probabilmente è una provocazione,
però è una provocazione che, come ho detto in esordio del mio
intervento, ci porta ad un esercizio di tipo retorico, non ci porta
ad una conclusione politica! Forse questo Consiglio regionale
avrebbe avuto bisogno di una conclusione politica perché dobbiamo
dire che il vituperato Stato - vituperato da un punto di vista,
dico, biecamente regionalista sia che sia governato a Sinistra, sia
che sia governato al Centro Destra - ha dimostrato comunque di
avere maggiori capacità nel portare a compimento, seppure in
maniera parziale e per ora insoddisfacente, delle riforme di tipo
costituzionale.
Noi rivendichiamo l'intesa, ma è ben difficile riuscire a
rivendicare un'intesa con un'altra istituzione quando non siamo in
grado di trovare un'intesa all'interno di questa istituzione e
quando non siete in grado di trovare un'intesa all'interno della
stessa maggioranza, maggioranza che mai come in questa legislatura
ha assunto dimensioni di geografia politica talmente ampie da far
pensare che tutto potesse essere detto e scritto.
Presidente Viérin, lei ha avuto il merito in questa legislatura
di riuscire - lei lo ha detto e noi lo confermiamo - a chiudere con
anticipo il programma di legislatura su tutti quelli che erano
impegni che comportavano spese e investimenti di risorse, non è
riuscito forse su quello che era l'impegno più difficile, ossia
portare al confronto delle forze di maggioranza le idee e questo è
l'altro elemento di riflessione negativo che voglio esprimere in
quest'aula.
In questa Regione le convergenze sulle risorse finanziarie
vengono sempre in qualche modo "quadrate", perché c'è sempre
qualcuno che è disposto a fare un passo indietro oggi per farne due
avanti domani, perché c'è sempre qualche interesse maggiore o
minore che alla fine val la pena di coltivare ma, quando si parla
di idee, quando si parla di principi - questa è forse la
dimostrazione più eclatante, ma altre in tono minore le abbiamo
viste e vissute -, diventa difficile trovare una maggioranza e una
maggioranza, che non riesce a trovare una comunanza di intenti su
dei principi e su delle idee, rischia spesso di degenerare in
quella gestione del potere giorno per giorno, che porta a quello
che in maniera semplicistica il Presidente definisce "l'affaire
Maccari". "L'affaire Maccari" è il frutto della degenerazione di
una visione meramente amministrativa e di gestione del potere del
giorno per giorno.
Sarebbe forse bene che i principi d'ora in avanti venissero
rimessi al centro del dibattito politico, che sui principi ci fosse
anche lo scontro e che ci fossero forse anche maggioranze più
ridotte nei numeri, ma più convinte di quanto vogliono portare in
futuro alla Valle d'Aosta.
Presidente
La parola al Consigliere Fiou.
Fiou (GV-DS-PSE)
Considero l'iniziativa del Consigliere
Nicco di portare questa proposta in discussione in Consiglio una
provocazione costruttiva, "provocazione" perché il Consigliere
Nicco è ben consapevole che non ci sono le condizioni politiche
perché la stessa possa andare avanti; "costruttiva" perché ha il
merito di evidenziare l'urgenza di riprendere il dibattito
istituzionale per uscire da una fase, dire di stasi è poco,
sicuramente di difficoltà che il dibattito stesso sta
attraversando. Dobbiamo infatti mettere in conto non solo il
mancato obiettivo della definizione di una nuova proposta di
Statuto, ma anche le difficoltà a concretizzare positivamente passi
significativi nel lavoro di riforma della Costituzione italiana in
senso federalista; ci sono poi riserve a condividere alcuni passi
riguardanti anche l'avanzamento della riforma che interessa i
nostri enti locali (sto parlando delle modifiche alla legge n. 54,
per la quale si è aperta una fase di discussione).
Abbiamo alle spalle una stagione carica di occasioni, di
vitalità, di confronto su queste questioni, stagione però che in
generale non ha prodotto risultati all'altezza delle potenzialità
che si erano aperte, ad esempio l'obiettivo ambizioso della
Bicamerale era di rivedere complessivamente l'assetto istituzionale
italiano per renderlo capace di governare i processi di sviluppo
economico, sociale, culturale con tutte le enormi novità che gli
stessi hanno introdotto, questo obiettivo è stato mortificato e la
conclusione del lavoro è risultata sicuramente parziale. Noi
abbiamo dovuto fare i conti con il non riconoscimento del principio
dell'intesa.
A pesare su queste realizzazioni due atteggiamenti. Primo
atteggiamento: i giochi di parte, e li abbiamo visti ancora
stasera, la decisione di Berlusconi di uscire dalla Bicamerale è
stata motivata dalla volontà di togliere credibilità alla politica
riformatrice dello schieramento avversario, prima ancora che dalle
differenze vere sul merito delle proposte, che non sono state
approfondite. Nel dibattito poi è emersa, direi trasversalmente,
una resistenza culturale riguardo al recepimento sostanziale di una
filosofia federalista; in questo ambito ancora, ripeto, si
inserisce l'accantonamento del principio dell'intesa, di cui ho già
detto e che abbiamo discusso un momento fa in questa sede.
Noi - e quando dico "noi" intendo Consiglio, Parlamentari,
… - abbiamo incentrato la nostra
battaglia quasi unicamente sulla questione dell'intesa, obiettivo
fondamentale, ma che penso non giustificasse del tutto un nostro
giudizio così negativo della legge costituzionale sulla modifica
del titolo V. I nostri Parlamentari, infatti, l'hanno bocciata,
buona parte delle forze politiche locali l'hanno aspramente
criticata, eppure quella modifica, seppure - ripeto - non
contenendo la questione dell'intesa, ha fatto fare un salto di
qualità significativo al sistema istituzionale italiano, anche se
viene concretizzato con difficoltà e anche se ne iniziamo a sentire
gli effetti soprattutto attraverso le difficoltà introdotte da
questa fase di assestamento nei nuovi rapporti fra noi e lo Stato.
Anche la Commissione speciale ha evitato di partecipare e di
stimolare il Consiglio e la comunità valdostana a partecipare a
quel dibattito: si è limitata anch'essa a criticare duramente, in
questo caso giustamente, il non raggiungimento dell'obiettivo
dell'intesa.
La Commissione anche su un altro aspetto non ha affrontato
concretamente una questione fondamentale, quella
dell'organizzazione istituzionale locale, che mi pare debba entrare
a far parte nelle sue linee generali dello Statuto. È vero che in
questo campo abbiamo una legislazione importante in via di
compimento, ma è anche vero che, al momento della riscrittura dello
Statuto, questa materia dovrebbe essere presa in considerazione per
armonizzarla in un progetto istituzionale integrato, dall'ente
locale allo Stato. Questa riconsiderazione poi permetterebbe di
intervenire su alcune debolezze che il percorso in atto potrebbe
denunciare perlomeno, come il rischio di adattare - direi un po'
burocraticamente - gli organi istituzionali al livello della
cultura di governo, che gli addetti riescono ad esprimere, anziché
fare il contrario: quello di promuovere un loro salto culturale per
esprimere i livelli di governo all'altezza di processi che si
devono governare.
Al di là di tutto questo, la Commissione speciale ha svolto
comunque un lavoro importante e prezioso, è però vero che, nei
momenti in cui ha tentato di coinvolgere Consiglio e comunità, non
è riuscita a stimolare la partecipazione necessaria per dare a quel
lavoro il respiro comunitario di cui aveva bisogno. È vero che ha
pesato il mancato obiettivo dell'intesa, come molti hanno detto - e
qui riprendo un concetto del Consigliere Frassy anche se lo
interpreto in maniera un po' diversa -, ma direi che ha pesato di
più un'altra intesa mancata, quella fra le forze politiche di
maggioranza e di minoranza, l'intesa con la comunità, con il mondo
culturale, proprio quello più totalmente assente. Un buon lavoro,
ma rimasto chiuso nella Commissione.
Qui ci sono responsabilità che non sono solo della Commissione,
o direi che soprattutto sono al di fuori della Commissione, perché
le sollecitazioni che sono venute sono state messe da parte un po'
da tutte le forze politiche, che non hanno proseguito un lavoro
neanche loro all'interno della comunità. Abbiamo commesso molti
errori anche nel percorso, dal momento in cui, nella Commissione,
non abbiamo fatto di tutto perché tale organismo raccogliesse le
opinioni di tutto il Consiglio, compresa quindi la minoranza.
Quando si affrontano le regole, si giocano a livello di maggioranza
solo proprio quando costretti, altrimenti non può essere un
rifugio! Abbiamo commesso errori anche noi in questo senso, errori
abbastanza importanti che non possono essere imputati alla
Commissione.
Ebbene, il Consigliere Nicco ci propone di tirare le somme. Di
fronte a un lavoro che ritengo importante e prezioso, ma non ancora
condiviso, sarebbe un peccato svilirlo con un voto di condanna,
credo che anche il Consigliere Nicco debba prendere atto ormai che
non ci sono le condizioni politiche affinché questo venga
approfondito, affinché assuma il rilievo che deve assumere, quindi,
ancora una volta, lo sollecito a ritirare la proposta, che sia a
disposizione per un lavoro successivo…
che deve essere ancora proseguito!
Presidente
Si sospendono i lavori, che riprenderanno
domani mattina sempre in discussione generale.
La seduta è tolta.
