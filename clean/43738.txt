Classificazione
ISTRUZIONE PUBBLICA
Personale docente e non docente



Oggetto del Consiglio n. 916 del 6 ottobre 2021 - Resoconto
OGGETTO N. 916/XVI - Interpellanza: "Soluzione di eventuali
criticità relative ai criteri di selezione del personale ausiliario
nelle istituzioni scolastiche ed educative della regione".
Bertin (Presidente) -
Punto n. 21. Per l'illustrazione,
ha chiesto la parola la consigliera Spelgatti.
Spelgatti (LEGA VDA) -
Richiamata la deliberazione di
Giunta regionale n. 752 del 23 giugno 2021 con oggetto:
"Determinazioni in merito al fabbisogno del personale ausiliario a
tempo determinato aggiuntivo nelle istituzioni scolastiche ed
educative dipendenti della Regione e presso l'Istituto regionale
Gervasone per il periodo settembre-dicembre 2021 per il
contenimento dell'epidemia Covid-19 ai sensi dell'articolo 36 della
legge regionale n. 15/2021, approvazione di spesa"; atteso che la
comunicazione relativa all'assunzione a tempo determinato delle 177
unità di personale ausiliario con i relativi nominativi è stata
inviata solo nel pomeriggio del 9 settembre 2021, quindi di giovedì
pomeriggio con le scuole che iniziavano il lunedì successivo;
atteso che il periodo di assunzione indicato è quello dal 13
settembre 2021 al 31 dicembre 2021; considerato che le varie
istituzioni scolastiche si sono trovate a dover affrontare, oltre
le normali incombenze del primo giorno di scuola e tutte le gravose
incombenze dovute all'adozione del
green pass
, anche quella
di accogliere il personale e istruirlo sul nuovo lavoro e su tutte
le mansioni da svolgere; considerato ancora che da segnalazioni
ricevute ci vengono riferiti vari problemi in relazione ai criteri
di selezione di riconferma del personale medesimo, chiediamo
all'Assessore competente se fosse a conoscenza delle problematiche
che avrebbe creato tardando nella comunicazione alle varie
segreterie dei nominativi del personale ausiliario e nel far
decorrere la soluzione solo dal primo giorno di scuola e quali
siano i criteri di selezione del personale medesimo, se vi siano
delle cause ostative per la chiamata, se negli anni siano state
sollevate criticità in relazione ai criteri medesimi e alla
gestione del personale suddetto e se sia intenzione del Governo di
porre in essere delle eventuali modifiche per sopperirle.
Presidente -
Risponde il Presidente della Regione.
Lavevaz (UV) -
Rispetto alla prima domanda, i competenti
uffici del Dipartimento Personale e organizzazione hanno comunicato
tempestivamente alle segreterie delle istituzioni scolastiche i
nominativi del personale ausiliario assunto dopo la sottoscrizione
da parte degli assunti del relativo contratto individuale di
lavoro. Si ricorda al riguardo che queste assunzioni effettuate ai
sensi dell'articolo 36, comma 1, della legge regionale n. 15/2021
sono assunzioni aggiuntive e straordinarie al fine di assicurare,
come previsto dalle disposizioni vigenti legate al contenimento
dell'epidemia Covid-19, la pulizia e l'igienizzazione degli
ambienti anche durante l'orario scolastico e il supporto del
personale docente. Considerata la ragione per la quale tali persone
sono assunte e i compiti loro assegnati, prevedere una decorrenza
antecedente all'apertura delle scuole sarebbe stato illegittimo
oltre a determinare per il bilancio regionale un evidente aggravio
di spesa. Si rammenta infine che le assunzioni in argomento sono
assoggettate al limite di spesa di cui al comma 2 dell'articolo 36
della legge regionale n. 15/2021.
Rispetto alla seconda domanda, cioè quali siano i criteri di
selezione del personale medesimo e se vi siano delle cause ostative
per la chiamata, i criteri di selezione sono i seguenti: valore
ISEE, anzianità di disoccupazione, età anagrafica e maggior numero
di figli.
Inoltre, ai sensi della deliberazione della Giunta regionale n.
1159/2014, i bidelli e gli accudenti che hanno svolto almeno tre
mesi di lavoro a tempo determinato presso l'Amministrazione
regionale nel periodo tra il 1° settembre 2004 e il 12 marzo 2013
hanno la priorità a prescindere dal punteggio in graduatoria;
ripeto: è una DGR del 2014 che lo prevede. Il Dipartimento
Personale e organizzazione evidenzia peraltro che di tutti i
candidati avviati (177 come giustamente lei ricordava, quindi 177
titolari e 177 riserve) sono stati acquisiti i casellari giudiziali
e a seguito della verifica sono emerse cause ostative
all'assunzione solo per cinque candidati. Non avendo
l'interpellanza dato elementi più precisi in merito a puntuali
problemi, diventa difficile dare un riscontro più puntuale.
Presidente -
Per la replica, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
La ringrazio per la risposta, però
rimango molto perplessa perché, quando lei mi dice che sono stati
assunti tempestivamente, io le rispondo: nessuno chiede e chiedeva
da parte delle segreterie - perché queste segnalazioni le ho avute
da parecchie segreterie delle istituzioni scolastiche - che fossero
incaricati quindici giorni prima, si diceva che almeno ci fosse un
giorno di margine. Noi sappiamo che si tratta di personale nuovo,
tra l'altro, bidelli che non hanno mai fatto la maggior parte
questo lavoro. Vi sono tutte le incombenze, non solo quelle normali
ma tutte quelle nuove del
green pass
e quant'altro, sono non
oberate di compiti di lavoro, di più e in più si trovano ad avere
il personale nuovo che arriva quello stesso giorno e quindi tra
tutte le altre cose che dovevano fare dovevano spiegare anche a
queste persone cosa dovevano fare, come poter essere utili e
soprattutto quali fossero i loro compiti. Questo ha creato degli
ulteriori disagi su disagi incredibili, quindi sarebbe bastato
avere un margine minimo per far sì che queste persone entrassero in
servizio un momento prima rispetto a lunedì, in maniera tale che il
personale tecnico-amministrativo avesse il tempo materiale di
incontrare queste persone e spiegare concretamente. Visto che non
si sta parlando di chissà quali compiti importantissimi, anche la
conoscenza e le spiegazioni sarebbero potute essere anche piuttosto
veloci, però ci doveva essere proprio quel margine minimo per poter
fare questo tipo di lavoro, così facendo è stato un ulteriore caos
per il primo giorno di scuola e sappiamo che di caos ce n'è stato
tanto sotto tanti profili.
In realtà, quindi la sua risposta non mi soddisfa perché il
"tempestivamente" mi dispiace... ma non è che non sono io che non
sono d'accordo, vada a parlare con le varie segreterie e le
racconteranno fra tutti i problemi che hanno avuto come questo
abbia aggravato notevolmente il carico di lavoro per quella
giornata. Ripeto: proprio perché siamo in un momento in cui, oltre
a tutte le incombenze, ci sono tutte quelle relative al
green
pass
... e quindi se il personale ausiliario deve venire per
aiutare per il primo giorno di scuola in relazione al green pass e
mi dai del personale per poterlo fare, mi devi dare almeno un
giorno prima per poterlo istruire, per poter dire: "bene, sappi che
lunedì devi fare questo, questo e quest'altro", perché altrimenti
vi è il caos più totale.
Sui criteri di selezione sono stata volutamente vaga e non ho
fatto delle dichiarazioni specifiche, perché, al di là del fatto
che non si vuole mai andare sul personale... ma, avendo modo di
interloquire con le segreterie, una problematica che ho sentito da
più parti è stata quella in relazione ai criteri di selezione,
perché è stato detto che negli anni varie volte ci sono state delle
problematiche perché magari alla singola istituzione è stato
assegnato del personale che poi si sa che non può svolgere, anche
solo fisicamente, le mansioni per cui è stato chiamato. Questa
situazione pertanto si continua a ripetere nel tempo e, di fatto,
al di là delle legittime e sacrosante problematiche che ha il
personale che viene chiamato come per fare il bidello... e quindi
le tutele che bisogna dare, però, di fatto, il risultato è che
chiamandoli come bidello per fare un lavoro che fisicamente non
sono in grado di poter fare e, di conseguenza, dal giorno dopo non
ci sono fisicamente... e continuare a richiamarli, questo fa sì che
la situazione si ripercuota sulle segreterie e sulle scuole, che,
di fatto, poi non hanno quella risorsa assegnata, così come vi sono
altre problematiche in relazione a comportamenti anche di natura
magari penale che vengono fuori in relazione ad alcuni soggetti, o
comunque mi parlavano di un caso in particolare... e poi si dice:
"però ci dovrebbe essere anche un controllo molto stretto perché
poi queste persone sono poi a contatto con gli alunni e con gli
allievi".
Io quindi in ogni caso chiedo e sollecito che ci sia comunque
un'attenzione anche nei criteri di selezione e sarebbe utile
interloquire adeguatamente con le segreterie per cercare di
raccogliere quali sono le problematiche che hanno avuto, perché se
da una parte, ripeto, dobbiamo assolutamente tutelare le persone
che hanno delle problematiche, però magari assegnarle ad altre
mansioni rispetto a quelle che vengono assegnate... occorre trovare
una forma di tutela che contemperi gli interessi della persona
singola che viene chiamata a fare quel lavoro, ma anche delle
segreterie e delle istituzioni scolastiche, perché se poi di fatto
non abbiamo il personale che riesce a lavorare, è come se non fosse
nominato.
