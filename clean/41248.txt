Classificazione
ELEZIONI



Oggetto del Consiglio n. 408 del 19 febbraio 2019 - Resoconto
OGGETTO N. 408/XV - Discussione generale sulle proposte di
legge n. 2 e n. 3: "Disposizioni in materia di elezione del
Consiglio regionale della Valle d'Aosta, ai sensi dell'articolo 15,
secondo comma, dello Statuto speciale. Modificazioni alla legge
regionale 12 gennaio 1993, n. 3 (Norme per l'elezione del Consiglio
regionale della Valle d'Aosta)".
Rollandin (Presidente)
- Punti n. 38 e 39 all'ordine del
giorno. Come concordato si discuterà il testo proposto dalla
Commissione e il risultato dei lavori della Commissione stessa.
Saranno distribuite le relazioni. La parola al collega Bertin.
Bertin (RC-AC)
- In realtà le relazioni sono le relazioni
delle due diverse leggi, il testo, che arriva oggi in Consiglio
regionale, è il risultato del coordinamento di due proposte di
legge, una depositata dalla consigliera Rini e l'altra da me e dal
collega Mossa; la prima per dare un elemento di stabilità allo
spoglio centralizzato e l'altra per introdurre, oltre allo spoglio
centralizzato, anche la preferenza unica e un equilibrio della
rappresentanza di genere.
Le due proposte di legge in questione furono depositate a inizio
legislatura e precisamente nel mese di luglio scorso. Entrambe le
proposte furono approvate dalla Commissione consiliare competente a
larga maggioranza e successivamente, dopo discussioni all'ordine
del giorno nel Consiglio di dicembre, rinviate in Commissione per
l'elaborazione di un testo di legge unico. I lavori della
Commissione, pure in presenza di molte difficoltà - testimoniate
anche dagli oltre sei mesi necessari all'approdo definitivo in
Consiglio regionale di una proposta di legge in materia elettorale
- hanno comunque permesso di trovare una convergenza su un
intervento minimo.
La proposta di legge in questione riguarda, come detto, lo
scrutinio centralizzato, la preferenza unica e il ripristino, in
parte, dell'equilibrio della rappresentanza di genere, oltre
all'intervento più tecnico riguardante la possibilità di
certificazione delle liste per le elezioni regionali. Questi sono
sostanzialmente gli interventi principali previsti da questo
testo.
Come dicevo, se si vuole, la parte principale, che più
caratterizza questo testo, è l'introduzione nell'ordinamento
valdostano della preferenza unica. Il superamento delle preferenze
multiple e l'introduzione della preferenza unica ha fatto oggetto
di un lungo dibattito pubblico nella nostra regione, e non solo,
una discussione risalente ormai a decenni fa. Per quanto mi
riguarda, ricordo che la prima volta che mi sono impegnato in una
campagna elettorale referendaria era il 1991, quando fu indetto un
referendum per l'abrogazione delle preferenze multiple e fu quando
Bettino Craxi invitò gli italiani ad andare al mare. Fu un
referendum che creò molte aspettative, un referendum che avrebbe
potuto e dovuto cambiare il sistema politico italiano, un sistema
politico che fu travolto dalla corruzione, che si era stratificata
negli anni e che, in seguito ha portato con l'intervento della
magistratura, alla cosiddetta Seconda Repubblica. Anche in Valle
d'Aosta il referendum del 1991 per l'introduzione della preferenza
unica registrò un grande successo, oltre il 95%, e una grande
partecipazione, nonostante questo, la Valle d'Aosta negli anni
successivi non ha mai introdotto questo elemento nel suo
ordinamento, peraltro presente in molte altre regioni, vale a dire
la preferenza unica. Anche nel 2007 nella nostra regione, gli
elettori si sono poi espressi sulla preferenza unica, sempre
attraverso un referendum, in questo caso regionale e d'iniziativa
popolare. In questo caso quasi 26 mila valdostani si dichiararono
favorevoli all'introduzione della preferenza unica. La preferenza
unica, pur in presenza d'innegabili difetti, è il modo migliore per
avere un voto più pulito, nel quale ogni elettore si prende le
proprie responsabilità. Con questa scelta vengono eliminate le
famigerate cordate elettorali e le degenerazioni a esse collegate,
inoltre si rende anche più difficile l'infiltrazione di elementi
negativi nel processo elettorale, i fatti di questi giorni
certamente devono farci riflettore, intendo i fatti di cronaca
giudiziaria di questi giorni. La finalità principale di questo
provvedimento legislativo riguarda la possibilità d'impedire la
riconoscibilità del voto, quindi di evitare un eventuale controllo
dello stesso; in un contesto territoriale, come quello valdostano,
caratterizzato da un numero elevato di piccole realtà comunali, e
anche piccolissime, che, proprio in ragione della propria
dimensione, rendono più facile un eventuale controllo del voto. La
segretezza del voto è conseguentemente un elemento principale, come
dicevo, di questo intervento legislativo, sia con la
stabilizzazione dello scrutinio centralizzato, che in questo caso
viene combinato sulla preferenza unica, ampliato a otto centri di
scrutinio e, come dicevo, con l'introduzione della preferenza
unica. Si va, da questo punto di vista, a garantire il principio
costituzionale della segretezza del voto: l'articolo 48 della
Costituzione italiana vuole che il voto sia personale, libero e
segreto. L'introduzione dello spoglio centralizzato e la preferenza
unica tendono in questo senso a perseguire una maggiore qualità del
processo democratico, mettendo l'elettore nelle condizioni di
esprimere il proprio voto con maggior libertà e segretezza. La
sperimentazione dello scrutinio centralizzato è stata effettuata
nell'ultima tornata elettorale, ha dato esito positivo e quindi,
con questa proposta di legge, s'intende rendere la procedura dello
scrutinio centralizzato definitiva. Lo scrutinio centralizzato dei
voti rappresenta un procedimento innovativo per l'ordinamento
italiano, e finora non si era ancora visto un suo utilizzo; è
un'interessante novità che mette a frutto l'ampia autonomia
legislativa attribuita alla nostra Regione dall'articolo 15 dello
Statuto, che assegna alla Regione competenza primaria in materia
elettorale, adattando così il procedimento elettorale alla realtà e
alle necessità del nostro territorio.
Non entrerò nei dettagli tecnici della questione riguardante lo
spoglio centralizzato, essendo, come dico, estremamente
caratterizzato da questioni tecniche.
Infine, per quanto riguarda un altro aspetto importante, si
sarebbe voluto un riequilibrio della rappresentanza di genere, come
peraltro presente in molte Regioni italiane, purtroppo, devo dire
che da questo punto di vista il compromesso trovato è certamente al
ribasso, anche se un piccolissimo passo avanti si fa in questo
senso, introducendo e alzando al 35% la presenza di genere. Resta
comunque il fatto che la nostra Regione è stata in passato una
delle prime in Italia a porsi questo problema introducendo il
limite del 20%, oggi si trova a essere tra le ultime e c'è ancora
molto lavoro da fare in questo senso.
L'intervento legislativo proposto rappresenta un provvedimento
minimo, che coinvolge soltanto alcuni aspetti della normativa
elettorale, ciononostante, le modifiche proposte - pur nella
limitatezza dell'intervento - introducono novità strutturali in
grado di modificare significativamente la selezione del personale
politico regionale.
Presidente
- È aperta la discussione generale. Stanno
distribuendo gli emendamenti. La parola alla collega Morelli.
Morelli (ALPE)
- La discussione che approda oggi in aula
sulla riforma della legge elettorale segna la tappa di un percorso
di revisione che non si conclude qui, questo è giusto e corretto
dirlo; il testo, che approda oggi in Consiglio è il primo risultato
di un lavoro legislativo che proseguirà in Commissione, nelle
prossime settimane e nei prossimi mesi. E, come ho avuto più volte
modo di spiegare come Presidente della I Commissione - dopo essere
succeduta al collega Roberto Luboz a cui va tutta la stima e il
ringraziamento per quanto già aveva fatto nei mesi precedenti -
questa proposta di legge, come è già stato ricordato, è il frutto
di un accordo di Commissione che ha visto tutti i gruppi, che vi
sono rappresentati, partecipi nel trovare una stesura che
contenesse i punti comuni a due proposte di legge, quella
presentata il 12 luglio 2018 dalla collega Emily Rini sulla sola
conferma dello spoglio centralizzato e quella del 20 luglio a firma
di Alberto Bertin e Luciano Mossa, che conteneva anche altri punti,
tra cui l'espressione della preferenza unica. Testi che hanno
svolto disgiuntamente il loro iter in I Commissione, riscuotendo
entrambi il voto favorevole a maggioranza della Commissione il 15
novembre 2018. Ed è da lì che nasce l'idea di farne un unico testo.
La decisione di lavorare a una sintesi condivisa risale al
Consiglio del 10 dicembre 2018, data in cui le due proposte di
legge avrebbero dovuto essere discusse in aula.
Con un accordo della Conferenza dei Capigruppo, che fissa un
termine ai lavori di redazione alla fine del mese di gennaio, le
due leggi vengono rinviate in Commissione dove il lavoro di sintesi
inizia il 19 dicembre e termina il 4 febbraio, con la votazione a
maggioranza del testo che oggi approda regolarmente in Consiglio,
secondo i tempi canonici. Questo è giusto precisarlo perché nella
scorsa seduta del Consiglio, vi sono state alcune polemiche, da
parte di un gruppo, in particolare, che ha tacciato le forze di
maggioranza di voler ritardare l'iter della legge, cosa non vera
perché, come dimostrato, oggi la legge approda in Consiglio,
regolarmente.
Come già è stato detto, questo è un testo che si pone alcuni
obiettivi chiari, pochi ma qualificanti, principalmente: garantire
la segretezza del voto, ma anche riequilibrare la composizione
delle liste e favorire la partecipazione democratica. Per il
raggiungimento del primo obiettivo, quello della segretezza del
voto, la Commissione ha individuato due misure in prima battuta: la
preferenza unica, invece delle attuali tre preferenze, e lo spoglio
centralizzato in otto centri di scrutinio, invece dello spoglio
effettuato in ogni seggio di voto. Mentre in un secondo tempo,
immediatamente successivo, con un apposito articolo, che dà
indicazione in tal senso, si procederà all'approfondimento
dell'introduzione del voto elettronico, da più parti considerato lo
strumento ideale per garantire la segretezza del voto, ma anche per
fornire agli elettori una più ampia possibilità di scelta che
evidentemente la preferenza unica preclude. Quello che noi abbiamo
oggi è un testo di messa in sicurezza che mantiene l'impegno che la
I Commissione si è assunta nel mese di dicembre, di licenziare
entro la fine di gennaio una legge che contenga pochi, chiari,
significativi punti e questo è l'impegno a cui, in qualità di
Presidente della Commissione, ho cercato di adempiere.
Il lavoro in Commissione è stato intenso, anche perché
concentrato in un lasso di tempo relativamente breve, bisogna dire
che una prima fase di discussione era già avvenuta nei mesi
autunnali, ma, come sempre avviene, sono state necessarie delle
mediazioni successive: si è intervenuti sulla rappresentanza di
genere, sul numero di firme necessarie per la presentazione delle
liste, riducendolo di cento unità, si è ampliata la platea dei
soggetti certificatori, comprendendo anche i Consiglieri comunali.
L'iter ha contemplato anche un lavoro di confronto, proficuo, con
l'ufficio elettorale, che ha permesso di normare con maggiore
cognizione di causa lo scrutinio centralizzato, alla luce
dell'esperienza positiva, ma sicuramente migliorabile, maturata
alle scorse elezioni regionali che hanno visto l'applicazione in
via sperimentale di tale metodo.
Come Presidente della Commissione ringrazio nuovamente il
collega Luboz, che adesso è rientrato e che prima non era in aula,
ringrazio tutti i Commissari che hanno contribuito alla stesura di
questo testo e credo di poter interpretare anche il sentimento di
apprezzamento di tutti i colleghi nei confronti del servizio
legislativo del Consiglio, oltre che del dipartimento legislativo
della Regione e dell'ufficio elettorale, della cui preziosa
competenza ci siamo avvalsi e di cui ci avvarremo ancora,
necessariamente. Il lavoro proseguirà, infatti, in Commissione, per
approfondire la fattibilità del voto elettronico, ma anche per
affrontare questioni ugualmente importanti come quella della
governabilità e della necessità di garantire una stabilità al
governo della nostra regione, che palesemente in questi ultimi anni
ha fatto difetto, determinando momenti di crisi politica, che
naturalmente nuocciono alla necessaria regolarità dell'azione
amministrativa.
Ringrazio i colleghi per l'attenzione e mi riservo di fare un
ulteriore intervento nella discussione per meglio esplicitare la
posizione del nostro gruppo.
Presidente
- La parola al collega Mossa.
Mossa (M5S)
- Vorrei rammentare a questo Consiglio, anche
se è già stato fatto dalla collega Morelli, l'importante lavoro che
la I Commissione ha portato avanti dal luglio 2018, dapprima con il
Presidente Luboz con il quale, oltre alle ordinarie convocazioni,
abbiamo istituito un gruppo di lavoro per un'analisi più
approfondita della legge elettorale. Dalla Commissione, nonostante
siano state prese in considerazioni le molteplici criticità sulle
quali occorrerà intervenire per dare ad esempio una maggiore
governabilità e stabilità al Consiglio, è stata espressa quasi
all'unanimità la volontà di dare la priorità al contrasto del
controllo del voto. E stiamo parlando di quando dell'operazione
Geenna non si sapeva nulla. A seguito dello scandalo che ha visto
coinvolti un Consigliere regionale e due Consiglieri comunali, la
volontà della I Commissione, ora presieduta dalla collega Morelli,
è stata di concludere in tempi brevi tutti i chiamiamoli
tecnicismi, che ruotano intorno alla proposta di legge elettorale
Bertin-Mossa, senza però distogliere lo sguardo dalla fondamentale
azione combinata della preferenza unica e dello spoglio
centralizzato. Questo per dare un forte segnale ai cittadini di
volere contrastare le infiltrazioni mafiose e il controllo del voto
nella migliore maniera possibile e in tempi relativamente brevi,
anche perché da parte della maggioranza ricordo che sino a oggi non
è stato preso ancora nessuno di tutti quei provvedimenti necessari,
così decantati in quella risoluzione votata all'unanimità più di un
mese fa. Diciamo che la volontà della I commissione, una volta
approvata questa proposta di legge, è stata inizialmente quella di
portarla in aula nella scorsa Assemblea, volontà persa poi, non si
sa per quale misterioso motivo, durante la notte prima dello scorso
Consiglio. E da questo le polemiche nostre. Detto questo, oggi
siamo qua, e finalmente siamo riusciti con, non nego, una grossa
fatica a far approdare questa proposta di legge elettorale in
aula.
Adesso però vorrei fare il punto della situazione.
Uno: come ho già detto, non è stato preso alcun provvedimento di
contrasto, atteso da noi e dalla popolazione, contro le
infiltrazioni mafiose all'interno delle istituzioni e tutto è
proseguito come se nulla fosse accaduto, come se una situazione
così grave(!), da avere avuto un grosso risalto mediatico in tutta
Italia, fosse solo frutto di un brutto incubo, svanito poi con il
risveglio del mattino.
Due: un unico provvedimento, che stiamo adottando a fatica, è
appunto la riforma della legge elettorale che, però, ripeto, è
partita da luglio 2018, quando, ancor prima di venire a conoscenza
dell'operazione Geenna, si riteneva di dover dare priorità alla
lotta al controllo del voto. Adesso io mi chiedo se oggi, dopo
quanto è accaduto, ci sia davvero qualcuno che ha il coraggio di
non approvare questa legge perché, perdonatemi, al di là della
mancanza di rispetto nei confronti di una Commissione che lavora da
luglio e che, non senza fatica, è arrivata alla decisione finale,
stabilendo delle priorità, qui c'è anche il discorso che può darsi
che a qualcuno le tre preferenze facciano ancora comodo. Lo
dimostra il fatto che alle ultime elezioni regionali, nonostante vi
fosse in via sperimentale lo spoglio centralizzato, qualcuno
prometteva posti di lavoro in cambio delle cosiddette triplette. Ne
approfitto per sottolineare che è proprio per questi motivi che è
chiaro che lo spoglio centralizzato da solo non basta. A questo
punto, ritengo che chi non vorrà rinunciare alle tre preferenze,
perché queste potrebbero ancora garantire una poltrona, potrà
semplicemente votare contro oppure adottare la furbata di
presentare un emendamento che, se non approvato, servirà da
giustificativo - o meglio, scusa - per astenersi o votare contro
questa proposta di legge. Quindi oggi, in quest'aula, ognuno di noi
si prenderà le proprie responsabilità che non saranno solo quelle
di votare una legge, ma anche quelle di dare un forte segnale alla
popolazione, che ci osserva e si aspetta dei significativi
provvedimenti prima dell'atteso ritorno alle urne.
Presidente
- Altri che intendono prendere la parola? La
parola al collega Manfrin.
Manfrin (LEGA VDA)
- Prendo la parola solo per chiedere
una breve sospensione per esaminare gli emendamenti e valutarli
come gruppo.
Presidente
- È concessa la sospensione.
La seduta è sospesa dalle ore 10:38 alle ore 10:55.
Rollandin (Presidente)
- Riprendiamo la seduta. Chi
intende prendere la parola? Siamo sempre in discussione generale.
Ci sono altri interventi? La parola al collega Manfrin, prego.
Manfrin (LEGA VDA)
- Soltanto per un intervento di
carattere tecnico, ho già parlato con il Presidente Rini per
chiedere che i vari emendamenti vengano riorganizzati in maniera da
poter avere un numero identificativo per evitare ovviamente delle
confusioni tra un emendamento e l'altro, chiaramente sono tutti
numerati in maniera differente così da poter poi esprimere
chiaramente un voto in merito.
Presidente
- La gestione degli emendamenti è sempre stata
fatta dagli uffici, non è un problema. C'è qualcuno che vuole
intervenire? La parola al collega Bianchi.
Bianchi (UV)
- Solamente due parole su questo disegno di
legge. La Valle d'Aosta ha bisogno, aveva bisogno, di una nuova
legge elettorale e ne aveva bisogno al più presto. Quindi un plauso
va alla Commissione che, come ha già evidenziato qualcuno, dal mese
di luglio con la presidenza del collega Luboz ha lavorato in questa
direzione e poi è continuata la discussione per addivenire a un
testo unico e - benché in questa seduta io abbia visto che sono
stati presentati parecchi emendamenti da vari gruppi - comunque a
una votazione univoca su questo disegno di legge.
L'Union Valdôtaine all'interno della Commissione si era astenuta
ai tempi, si è astenuta anche nell'ultima votazione - lo spiego di
nuovo, così è chiaro anche per il collega Mossa - proprio perché la
discussione era all'interno del gruppo consiliare, ma portata anche
al Comité e quindi non avevamo mandato di voto perché partiamo dal
presupposto che una legge elettorale debba avere l'avvallo dei
singoli movimenti. Questo motiva il fatto dell'astensione da parte
del movimento dell'Union Valdôtaine all'interno della Commissione,
dopodiché l'Union Valdôtaine, con un suo comunicato, ha chiarito la
posizione del movimento anche se - sottolineo, come è presente
anche in legge con l'articolo 38 - la volontà da parte del gruppo
dell'Union Valdôtaine di fare gli approfondimenti del caso sul voto
elettronico, proprio per andare nella direzione della trasparenza
del voto. Ricordo che, con i seggi centralizzati, cosa che abbiamo
votato nella scorsa legislatura, quindi ci crediamo negli scrutini
centralizzati, oggi si passa da quattro a otto per un discorso più
ergonomico, vale a dire proprio per semplificare per ogni Unité le
operazioni di spoglio. Il voto elettronico potrebbe essere un'altra
strada di quelle, e quando parlo di voto elettronico - mi rifaccio
un po' alla collega Pulz, dalle varie relazioni che ci mandava
tramite mail - parlo di voto elettronico in cabina, vale a dire nei
seggi dei singoli comuni proprio perché anche noi qualche dubbio
sui voti fatti da cellulari o IPad o da casa qualche dubbio lo
nutriamo.
Voto elettronico che comunque deve dare trasparenza di voto,
sicurezza di voto, quindi chiederò alla Commissione e allo stesso
Governo che nei mesi che verranno, dopo l'approvazione di questa
legge - perché bisogna dare una legge elettorale alla Valle d'Aosta
chiara, trasparente in cui ci sia la sicurezza di voto - chiederò
che si facciano i giusti approfondimenti anche nel voto
elettronico. Voto elettronico per cui si faranno le giuste
valutazioni se ci darà le sicurezze per poter di nuovo andare alle
preferenze multiple. Parlo di preferenze multiple, perché? Perché
con una preferenza unica siamo tutti consapevoli che i candidati
che risiedono in comuni più grandi hanno più possibilità di essere
eletti rispetto ai candidati che risiedono in comuni piccoli che
caratterizzano la nostra regione. In ogni caso, ben venga questa
legge e ben venga il fatto che daremo una nuova legge elettorale
alle votazioni regionali alla Valle d'Aosta.
A titolo personale, permettetemi di evidenziare quanto a mio
avviso saranno importanti gli approfondimenti sul voto elettronico
e, - lo dico a titolo personale e
all'interno del panorama
politico lo sostiene
anche la
Jeunesse Valdôtaine, il
movimento giovanile dell'Union Valdôtaine -
si dovrebbe andare
verso la direzione dell'elezione diretta del Presidente, perché
troppi governi sono cambiati in questi anni
.
Voteremo questa legge ed evidenzio che interverrò poi sui
singoli emendamenti durante la discussione del disegno di
legge.
Dalle ore 10:58 assume la Presidenza il presidente
Rini.
Rini (Presidente)
- Ci sono altre richieste d'intervento?
La parola al collega Lucianaz.
Lucianaz (LEGA VDA)
- Buongiorno a tutti. Sarò rapido, in
I commissione abbiamo lavorato benissimo, in un clima eccezionale,
tanto con il Presidente Luboz che con la Presidente Morelli, e
abbiamo condiviso questo percorso. Sappiamo benissimo che questa
legge non è completa e non risolve il problema della governabilità.
Non abbiamo affrontato il discorso del voto elettronico, e penso
che avremo tutto il tempo di dibatterne. Io, come cittadino, non
posso esprimere la mia soddisfazione per la scelta dello spoglio
centralizzato perché, democratico come sono, credo nel voto palese
addirittura, preferisco le elezioni svizzere, quando, in qualche
piazza, ancora si vota per alzata di mano.
Se è necessario trovare questo stratagemma, per avere la
sicurezza del voto e delle elezioni più libere, ben venga, però è
una mezza sconfitta per lo spirito di libertà che dovrebbe essere
insito in ogni cittadino, in ogni elettore.
In ogni caso in Prima commissione continueremo ad analizzare
tutte le richieste che ci saranno fatte dall'associazione dei
sindaci, dalle associazioni di categoria e dai nostri gruppi
politici. Grazie a tutti per il lavoro e per il contributo.
Dalle ore 11:04 assume la Presidenza il vicepresidente
Distort
Distort (Presidente)
- Ha chiesto la parola la collega,
presidente Rini.
Rini (GM)
- Due parole, molto brevemente, perché ero
relatrice della prima norma, che poi è andata a crescere, a
completarsi, a comporsi di altri elementi, quindi mi sembra
doveroso dire anche il mio punto di vista su questo tema delicato,
ma importante, perché sono le regole del gioco e quindi della
competizione elettorale. Mi associo alle giustissime, misurate e
corrette parole espresse ora dal collega Lucianaz, mi associo anche
ai ringraziamenti che ha fatto alla presidente Morelli, all'allora
presidente della Commissione Luboz, per tutto il lavoro puntuale
che è stato portato avanti su questa tematica.
Subito dopo l'avvio di questa legislatura, avevo ritenuto
opportuno depositare quella proposta di legge molto semplice, molto
limitata, lo dico tranquillamente, perché si limitava appunto -
scusate il gioco di parole - alla mera messa in sicurezza dello
spoglio centralizzato, perché l'obiettivo mio, prioritario era
evitare in tutti i modi la possibilità di un controllo del voto.
L'abbiamo detto tutti, e condivido le parole del collega Lucianaz:
è sicuramente mortificante dovere intervenire in questa maniera,
però abbiamo visto nell'ultima competizione elettorale ancor più,
come in realtà questa previsione ha permesso davvero una serenità
d'animo, anche agli elettori, sicuramente maggiore, questo è fuori
da ogni discussione. Per questo avevo ritenuto opportuno presentare
un semplicissimo emendamento che andasse a rendere definitivo lo
spoglio centralizzato. Volutamente non avevo preso in
considerazione altri elementi, perché sapevo che su altre questioni
le posizioni erano - e su alcune lo rimangono ancora - molto
distanti. Quindi si agisce di solito per priorità.
Il testo di legge, che oggi abbiamo all'attenzione, è
sicuramente il frutto di un compromesso, di un compromesso tra
posizioni molto distanti, io personalmente, lo dico, l'ho detto
nelle opportune sedi politiche, nelle nostre riunioni di
maggioranza, inizialmente non avevo proposto la preferenza unica,
perché su questo devo ammettere che qualche perplessità ce l'ho, il
collega Bianchi prima ha posto un'attenzione per esempio sulla
questione di chi abita in centri più grossi  e - chi mi
conosce sa che non sono una femminista accanita - non so quanto le
donne possano uscire penalizzate da un certo tipo di previsione,
infatti in tante altre realtà si propone la doppia preferenza di
genere. O ancora, i giovani, i volti nuovi, i giovani non solo
anagraficamente, ma anche le persone che si approcciano al mondo
politico per la prima volta, sono penalizzate rispetto a chi,
invece, da anni sa muoversi, è al centro della scena politica? Può
essere.
Quindi queste riflessioni ancora, vi devo la verità, colleghi,
mi pongono delle perplessità sulla preferenza unica, anche se
sicuramente si evita il fastidioso fenomeno delle cosiddette
cordate e questo, invece, è un lato sicuramente positivo. E ancora,
aumentare il numero dei poli, personalmente, l'ho detto, non ero
favorevole, io avrei mantenuto i quattro poli, ma, come abbiamo
detto, ogni legge elettorale è frutto di compromesso e di posizioni
politiche anche diverse. Questo è un primo passo, seguiranno altre
riflessioni importanti, perché non possiamo far finta di niente e
non approfondire anche il tema della governabilità perché l'abbiamo
visto e lo vediamo quotidianamente come sia necessario garantire
stabilità di governo alla nostra regione, altrimenti chiunque sieda
nei banchi della Giunta si trova ad affrontare un percorso
impervio.
Oggi si scrive il primo tassello importante, quindi mettiamo in
sicurezza un sistema che ha dato dei frutti positivi e poi io e il
mio gruppo, il Gruppo Misto, saremo attenti a tutte le proposte
migliorative di un sistema che - come ho detto all'inizio e così
intendo concludere questo mio breve intervento - deve essere il più
chiaro, il più serio possibile proprio perché andiamo a mettere
mano a quelle regole del gioco che possono cambiare davvero il
volto della nostra regione.
Presidente
- Ha chiesto la parola il collega Ferrero.
Ferrero (MOUV')
- La legge, che andremo ad approvare, è
un compromesso nato e vissuto durante una fase, che è una fase di
emergenza. Sicuramente siamo soddisfatti del lavoro fatto perché
abbiamo ottenuto il minimo sindacale, questo è il minimo sindacale.
In una situazione come quella che contraddistingue adesso la
politica valdostana, io non vorrei che passasse il messaggio errato
che, con questa legge, si risolve il problema gravissimo del voto
di scambio. Il problema del voto di scambio può essere attenuato e
dalla preferenza unica e dallo spoglio centralizzato: ben vengano,
ma attenzione c'è un'altra questione, che è molto più profonda, ed
è data dal fatto che la criminalità organizzata continuerà comunque
a controllare il voto, con altri sistemi perché la qualità di certe
organizzazioni è quella di adattarsi ai cambiamenti. Sappiamo bene
che certe combriccole si adattano molto velocemente ai cambiamenti.
Quindi non perdiamo di vista la contaminazione di parte del tessuto
politico e la contaminazione di parte del tessuto produttivo e del
tessuto sociale valdostano. È lì che bisogna lavorare. Già durante
i lavori, e anche in questa fase, avrei voluto vedere, da chi ha
pagato maggiormente lo scotto delle ultime inchieste, una posizione
più definita, più precisa; qui si cerca sempre di mantenere i toni
bassi, ma alla fine diventa difficile capire chi sta da una parte e
chi sta dall'altra perché, comunque, anche all'interno di alcune
forze politiche, ormai è chiaro, c'è una parte di sostenitori e di
eletti che ha una visione della politica ancora onesta e un'altra
parte che, invece, è andata alla deriva. Purtroppo questo non è
avvenuto ed è un segnale inquietante che ci porta a dire che
dovremo vigilare e dovremo - finita questa fase in cui si auspica
l'approvazione di queste prime misure - rimettere mano in maniera
puntuale a tutta la normativa elettorale in maniera da garantire
veramente un cambiamento e garantire veramente un voto libero che
non sarà comunque garantito a sufficienza dalla legge che andiamo
ad approvare e che io considero, e che consideriamo, una misura di
emergenza indispensabile, ma attenzione, non pensiamo che sia la
panacea di tutti i mali.
Dalle ore 11:14 assume la Presidenza il presidente
Rini.
Rini (Presidente)
- Collega Manfrin, in merito alla sua
richiesta di prima, stiamo preparando l'elenco degli emendamenti
per agevolare la discussione. La parola al collega Daudry.
Daudry (UVP)
- Innanzitutto permetteteci di fare dei
doverosi ringraziamenti. Crediamo che alcuni degli ultimi
interventi in questa parte abbiano sottovalutato la portata del
lavoro fatto, e cercheremo di spiegarci meglio. Il ringraziamento
va sicuramente all'impegno che ha messo la I Commissione, prima con
il presidente Luboz poi con la presidenza Morelli, per portare
avanti un lavoro, abbiamo già avuto modo di sottolinearlo, che in
realtà era cominciato nella precedente legislatura. Forse è la
terza, quarta volta che sottolineiamo che questo Consiglio
regionale è frutto dell'utilizzo sperimentale dello spoglio
centralizzato. Una misura che all'inizio era stata sottovalutata da
alcune forze politiche, che poi si sono ricredute e che oggi la
sostengono, quindi il fatto che le misure vengano messe in campo e
poi vengano approvate dà la possibilità di testarne l'effettiva
bontà.
È vero che il lavoro è stato incentrato su un passaggio
d'urgenza, che è stato concreto, sul solco del lavoro svolto si è
deciso di dare la forza e la definitività alla misura dello spoglio
centralizzato, si è deciso, al termine di un dibattito che è in
aula da decenni, non da mesi, perché, quando parliamo di queste
materie, sembra che stiamo affrontando i temi - mi rivolgo in
particolare ai colleghi 5 Stelle - come se finalmente adesso ci
fosse stata la scoperta dell'acqua calda. In realtà, è la
conclusione di un percorso nato anche all'interno dell'area
autonomista e che va a portare oggi un testo che ha, sì, il
carattere di urgenza, ma anche, e dobbiamo sottolinearlo, il
carattere dell'efficacia, perché le misure adottate in questo testo
sono misure che rispondono perfettamente a quelli che devono essere
i principi e le caratteristiche del voto. Sono state ricordate le
varie relazioni che hanno accompagnato il lavoro, proposte sia
dagli uffici sia dai colleghi.
Il voto ha tre caratteristiche principali, che non devono mai
venire a mancare. La prima, lo ripetiamo, perché, in seguito al
dibattito, crediamo che sia necessario ritornarci sopra, è
sicuramente quella dell'universalità e qui andiamo anche a trattare
la disposizione finale, un'altra novità di questo testo, che
introduce la possibilità di valutare il voto elettronico. La prima
caratteristica del voto è che deve essere universale, ognuno di noi
deve essere messo nella possibilità di recarsi alle urne con il
minor sforzo possibile. Il fatto del recarsi alle urne introduce il
principio, già ricordato da alcuni colleghi: questa maggioranza
introduce una disposizione per la valutazione del voto elettronico
e si ritiene che il voto elettronico debba svolgersi nei seggi,
nelle scuole, nelle caserme, come avviene, perché - questo è un
principio fondamentale - sono luoghi dove il debole è tutelato,
dove può esprimere il proprio voto in tranquillità e in
sicurezza.
Accanto a questo principio, c'è il principio della segretezza, e
quindi non possiamo banalizzare il lavoro, che è stato fatto e
ringraziamo gli uffici della dottoressa Vallet che con tutta una
serie di emendamenti tecnici hanno pulito anche alcuni errori che
portavamo avanti dai testi precedenti. Il secondo principio è
quello della segretezza, quindi sappiamo che sia la preferenza
unica, per quanto possa avere dei limiti, sia lo spoglio
centralizzato, prima da alcuni osteggiato e adesso caldeggiato da
tutti, sicuramente, con i loro limiti, vanno in questa direzione
però dobbiamo dirci che sono appropriati per la caratteristica del
nostro territorio, un territorio molto diffuso, molto sparpagliato,
composto da piccole entità comunali.
Quindi quando si ragiona in termini di sistemi elettorali,
un'altra caratteristica dei sistemi elettorali è che devono
guardare anche alla realtà in cui si calano.
Il terzo principio, che sottintende il voto, è quello
dell'integrità, che è molto collegato a quello dell'universalità,
il voto deve essere verificabile, deve essere verificabile con una
semplice addizione, ogni elettore deve avere la certezza che,
quando si è recato nell'urna, in un ambiente protetto, che ha
potuto votare liberamente e in maniera segreta, deve avere la
sicurezza che il proprio voto possa essere verificato. Su questo
ritorniamo a quanto detto a inizio intervento, questi aspetti sono
importanti e sono già oggetto di approfondimento tecnico
all'interno di questa maggioranza per dare delle direzioni
soprattutto nello studio del voto elettronico, perché il voto
elettronico dovrà garantire quello che oggi andiamo ad approvare
con questo testo. Quello che andiamo ad approvare, ci teniamo a
sottolinearlo per l'ennesima volta, non deve essere sminuito a un
carattere d'urgenza spicciola, perché in realtà riproduce delle
misure e delle questioni che sono importanti e che sono state
dibattute da anni e anni in quest'aula.
Presidente
- La parola al collega Bertin.
Bertin (RC-AC)
- Un breve intervento anche a commento di
questa approvazione. Questo è un intervento minimo dovuto proprio a
una questione legata all'entrata in vigore soltanto sperimentale
dello spoglio centralizzato per quanto riguarda l'altra
legislatura, le ultime elezioni. È stata una scelta voluta di
rendere sperimentale il voto, perché era la prima volta che veniva
introdotta questa nuova modalità, che in Europa, è presente
soltanto in alcuni cantoni svizzeri e con modalità diverse. D'altra
parte era anche difficile avere la certezza che funzionasse e, per
evitare che il Governo impugnasse in modo preventivo l'introduzione
di questa nuova possibilità, si è scelto di mantenerlo a titolo
sperimentale. Bisogna, da questo punto di vista, ringraziare chi in
questi mesi ha seguito dal punto di vista pratico l'organizzazione
delle ultime elezioni, che si sono rilevate un successo e, quando
le cose funzionano, bisogna rendere merito a chi ha fatto questo
importante lavoro: mi riferisco all'ufficio elettorale che ha avuto
un ottimo risultato alle ultime elezioni regionali, con tempistiche
addirittura ridotte rispetto a quanto previsto, anche per la
collaborazione avuta in fase di stesura del testo dall'ufficio
legislativo del Consiglio,  che ha permesso comunque, anche se
la materia è estremamente complessa, di avere un testo che ha
funzionato e che ha dato i suoi frutti.
L'importante era confermare questa sperimentazione e da qui era
anche necessario introdurre almeno qualche altro piccolo elemento
di novità. La preferenza unica, che come detto anche in precedenza,
è un argomento che ha avuto un lungo dibattito in questo Consiglio
e nella nostra regione, ha coinvolto in diverse occasioni tutti i
cittadini valdostani. La preferenza unica non è priva di difetti,
anzi, ne ha diversi, ma in questo momento è fondamentale introdurre
un elemento di rottura rispetto alle pratiche che abbiamo vissuto
in questi ultimi decenni. La preferenza unica può rappresentare
questo elemento di rottura, pur in presenza di molti difetti, a
futura memoria posso anche dire probabilmente tra una decina d'anni
dovremo intervenire in qualche modo, perché oggettivamente di
difetti ne ha, ma c'è un elemento fondamentale: rompere con quanto
abbiamo visto in questi anni e la preferenza unica ha questo
fondamentale obiettivo: rompere con certe pratiche legate alle
cordate che fanno arrivare in Consiglio regionale Consiglieri che
devono il proprio successo elettorale ad altri e che a quelli
devono rispondere, diventando dei burattini del capocordata, che
poi gestisce gli eletti. Oltre a questo, le preferenze multiple si
prestano anche alle infiltrazioni nel processo elettorale della
criminalità organizzata alla quale si dà un maggiore potere di
condizionare il voto, con maggiore facilità.
Certamente le regole possono favorire un cambiamento ma non lo
possono determinare. Gli attori politici e i cittadini hanno da
questo punto di vista la loro responsabilità, le regole servono a
fornire questa possibilità, ma poi una parte consistente rimane
agli attori politici e ai cittadini, che esprimono il proprio voto;
certamente oggi un segnale, se verrà approvata questa legge, sarà
dato, un elemento di cambiamento strutturale nella selezione del
personale politico regionale sarà introdotto, con tutti i limiti
che questo intervento minimo ha; tra l'altro per quello che
riguarda la rappresentanza di genere restiamo una delle regioni
arretrate da questo punto di vista, ed è un peccato, immaginando
che anni fa siamo stati tra i primi a porci questo problema come
Regione, per favorire una partecipazione di tutti alla vita
politica. Come detto, però, è un intervento minimo, necessario. Da
adesso in poi bisognerà affrontare altri aspetti come quello
riguardante la governabilità perché ormai è insostenibile per una
regione come la nostra che ogni otto mesi vi sia un cambio di
Governo con un rimpasto di Giunta. La regione non può più
permetterselo ed è importante quindi che a breve si intervenga
anche su questo aspetto per dare maggiore stabilità e governabilità
a questa regione. Più volte in quest'aula negli anni ho illustrato
qual è la mia proposta, il mio suggerimento in merito; al di là
delle preferenze di ognuno di noi, l'importante è che a breve
s'intervenga anche su questo aspetto per dare alla Valle d'Aosta un
sistema in grado di reggere, solido, e anche meno infiltrabile,
come succede quando ci si trova di fronte a sistemi deboli nei
quali chi - come la malavita organizzata che in questi giorni è
sulle prime pagine dei giornali - vuole condizionare il sistema,
quando le istituzioni e la politica sono deboli è più facile per
questi soggetti intervenire.
È importante che a breve si affronti questa questione, avendo
però presente che, almeno per quanto riguarda la "pulizia", abbiamo
fatto un passo avanti con questo testo. È un passo avanti tardivo,
andava fatto molto tempo prima per evitare le degenerazioni, ma,
come si dice, "meglio tardi che mai". Arriviamo, in una situazione
che è certo grave, a dare un piccolo segnale in questo senso.
Presidente
- La parola al collega Restano.
Restano (GM)
- Porto anch'io il mio contributo a questa
discussione. La prima considerazione che mi viene da fare è che
affrontare un argomento così delicato, forse in un periodo molto
breve di tempo, ha ottenuto il risultato di permettere in
Commissione un confronto sereno tra la maggioranza e la minoranza e
di addivenire a un testo unico, cosa che è rara. Si è parlato di un
compromesso tra tutte le forze politiche per licenziare questo
testo. Ebbene, cosa ci ha portato questo compromesso? Prima cosa,
ad aumentare la percentuale della rappresentanza di genere, dal 30
al 35%, a diminuire, andando incontro alle sollecitazioni da parte
delle liste che si sono presentate alla scorsa elezione, il numero
di firme necessarie a presentare una lista per i movimenti che già
fanno parte delle sigle e dei movimenti che non fanno parte di
questo Consiglio e poi il cambiamento che si ritiene più
importante: la preferenza unica. Riguardo allo spoglio
centralizzato si è fatto un passo indietro, dai quattro poli si è
andati verso gli otto poli. E in ultimo si è parlato di voto
elettronico, quasi a sconfessare quanto affermato nei precedenti 38
articoli, si dice che la Giunta valuterà la percorribilità dell'uso
di apparecchiature elettroniche e, se ritenuto opportuno, saranno
poi disposti, con norma successiva, i relativi adeguamenti di
legge.
Per motivare le scelte, che abbiamo fatto, come ho detto prima,
si è parlato di compromesso, di situazione di emergenza, quindi di
uno stato di necessità per arrivare a una legge che permettesse di
affrontare con serenità le prossime elezioni regionali che forse
qualcuno auspica avvengano a breve periodo qualcun altro magari un
po' meno, quindi ci si vuole dotare di una nuova norma.
Se si pensa in una situazione di emergenza, con la preferenza
unica, di avere trovato la panacea di tutti i mali, possiamo
tranquillamente affermare - credo - che la montagna ha partorito un
topolino piccolino.
Perché queste considerazioni? Perché aumentando i centri di
spoglio e inserendo la preferenza unica, il voto sarà comunque
controllabile, ci sarà un controllo del voto, ci saranno comunque
le promesse elettorali, come ha detto qualcuno prima di me, e
andremo a penalizzare i giovani e la rappresentanza dei piccoli
comuni, faticheremo a trovare persone che si candideranno. Però
convengo che forse era un passo necessario, non canto vittoria, non
credo che ci sia da cantare vittoria per questa scelta che poi,
all'ultimo articolo, viene quasi sconfessata. Prendo atto. Non
credo che questa sia la conclusione di un percorso, crediamo,
invece, che sia l'inizio di un percorso, l'inizio di un'importante
riflessione, l'inizio di un confronto serio, non dettato
dall'emergenza delle contingenze, da quanto sta accadendo oggi in
Valle d'Aosta, ma sia l'espressione di una ferma volontà in questo
contesto di confrontarsi e di addivenire a una legge elettorale
seria, che prenda in considerazione quanto detto anche da chi mi ha
preceduto, che prenda in considerazione l'aspetto della
governabilità e dell'allineamento a quello che fanno le altre
regioni, forse l'elezione diretta del Presidente, che non è un
percorso così rapido e breve da fare.
Permettetemi di fare un'ulteriore considerazione, la
governabilità è dettata dalle persone, dai Consiglieri, non la
possiamo imporre per legge, come non possiamo per legge determinare
la scelta dei cittadini sul voto, dettando la preferenza unica. I
cittadini, nel corso delle ultime elezioni, si sono sentiti liberi
di votare e hanno votato in maniera differente per quanto riguarda
il numero di preferenze espresse, che sono scese notevolmente sotto
il numero delle due preferenze per ogni cittadino.
Quindi, ritengo e riteniamo che questo sia solo un piccolo primo
passo verso una futura legge elettorale che è ancora tutta da
studiare, analizzare, approfondire, io mi auguro, con serietà e con
volontà di confronto tra tutte le forze perché, sì, dovrà essere un
compromesso, ma non un compromesso al ribasso per poter cantare
vittoria all'interno di quest'aula, ma un compromesso che sia di un
livello superiore rispetto a quello che discutiamo oggi.
Presidente
- La parola alla collega Pulz.
Pulz (ADU VDA)
- Noi vogliamo richiamare l'attenzione,
giusto per scaldare bene i motori questa mattina, sulla doppia
preferenza di genere, che non è affatto un dettaglio, un
particolare in questo disegno di legge e purtroppo la doppia
preferenza di genere esce ancora penalizzata e annunciamo infatti
che presenteremo un emendamento specifico. I tentativi, per
migliorare la parità di genere negli organi di rappresentanza
politica, qui, come in altre zone d'Italia e d'Europa, non hanno
sempre ottenuto gli effetti sperati. La politica locale continua a
essere un luogo ben lontano dall'offrire lo stesso spazio e peso a
uomini e donne, sbilanciando così indubbiamente la rappresentanza
della composizione sociale. Ce lo dimostrano settant'anni di storia
valdostana, molto chiaramente: a fronte di 565 Consiglieri uomini,
contando anche le doppie e le triple legislature, fino alla
quattordicesima legislatura abbiamo avuto 19 Consigliere donne.
Questa quindicesima legislatura ha un po', ma di poco, cambiato le
sorti del genere femminile valdostano in politica. E mentre in
tutte le assemblee elettive, Comuni, Parlamento nazionale,
Parlamento europeo, il dato relativo alle donne è sensibilmente in
crescita e vi è una migliore corrispondenza tra il numero delle
candidate e il numero delle elette, poiché ci si avvicina sempre di
più al valore uno, nei Consigli regionali del nostro paese la
storia è molto diversa e l'indice di successo delle donne nei
Consigli regionali è dello 0,47%, il dato più basso tra gli organi
elettivi, con il Sud Italia il cui valore è fermo allo 0,31. La
media nazionale, ferma restando la notevole differenza tra una
regione e l'altra, è che le donne Consigliere rappresentano circa
il 17,60% dei Consiglieri regionali, mentre le Consigliere sono al
30% nei Consigli comunali. Il dato, per quanto in crescita, risulta
molto basso nei Consigli regionali e questo non è affatto frutto
del caso, ma è l'effetto dell'introduzione, ancora purtroppo
ridotta, di meccanismi volti a favorire la parità di genere
appunto, a cui devono certo aggiungersi, come abbiamo detto anche
in Commissione, svolte culturali molto importanti da parte delle
donne stesse che, sempre a torto, si sentono spesso inferiori e
meno capaci dei loro colleghi maschietti e quindi a volte loro
stesse finiscono per privilegiare il voto al maschile - dico "loro
stesse" perché io prendo le distanze - il che è senz'altro
un'eredità del passato, da superare con gli opportuni accorgimenti
che nel mondo ideale potrebbero anche non servire perché sarebbe
normale nel mondo ideale che gli organismi politici
rappresentassero la realtà sociale, i cui protagonisti sono più
donne che uomini. Ma poiché il nostro mondo reale è molto lontano
dall'ideale, ce lo diceva già Platone nel Quarto Secolo Avanti
Cristo, degli accorgimenti purtroppo sono indispensabili ed è
compito della politica, cioè nostro, introdurli. È quindi
fondamentale che venga coraggiosamente introdotta la doppia di
genere nella legge elettorale valdostana, ora e non quando
entreranno in politica le figlie delle nostre nipoti. A chi obietta
che, con la doppia di genere, potrebbero trovare posto le famose
cordate, le doppiette uomo e donna, rispondiamo che con gli
approfonditi studi in materia, abbiamo notato la minore
corruttibilità delle donne, legata non solo al minor numero delle
donne in politica, ma anche a un approccio diverso alla realtà,
fatto di maggiore assunzione di responsabilità verso la comunità
tutta. Io questo lo notavo già da insegnante, quando avevo tanti
ragazzi in classe, il diverso atteggiamento. Ed è un'ottima notizia
per noi quella che è emersa dalle intercettazioni dell'operazione
Geenna e cioè che agli 'ndranghetisti non piacciono le donne in
politica, a meno che non siano mogli o sorelle di qualche
affiliato. Tra l'altro, il numero delle combinazioni che
risulterebbero da queste doppiette è di fatto poco controllabile ed
esiste tutto un calcolo matematico che vi posso fornire molto
volentieri, è un po' cervellotico, ma funziona, che ce lo
dimostra.
Su queste complesse questioni, la I Commissione consiliare
permanente, che pure ha fatto un egregio lavoro di mesi, deve a
nostro avviso potere ancora audire la società civile, oltre che
esperti dei settori specifici della giurisprudenza perché, come ho
detto più volte fino alla paranoia in Commissione, la ricerca deve
poter offrire alla politica quel supporto di cui essa dovrebbe
sempre avvalersi per poter prendere decisioni davvero efficaci per
l'intera comunità. Sulla doppia di genere, come anche sull'idea del
voto elettronico, che ci vede contrari, essenzialmente perché non è
stato ancora sufficientemente collaudato per poter avere garanzie
reali e rassicuranti circa il suo funzionamento - anzi, semmai, è
provato il contrario - esistono su entrambe le questioni studi
specialistici che vanno tenuti in seria considerazione appunto
perché, lo dicevo già con la mozione sulla formazione, che mi avete
bocciato - ve lo ricordo - non possiamo continuare a far finta di
essere tuttologi di fronte a studiosi che dedicano tutta la loro
attività di studio soltanto a una di queste misure nello specifico,
perché la legge elettorale detta le regole del gioco, ma non è il
nostro gioco, non è il gioco dei Consiglieri regionali, è il gioco
della nostra comunità. E quindi dobbiamo garantire alla
cittadinanza un lavoro più serio, e quindi anche più lungo di
approfondimento, un confronto più ampio, volto a conseguire una
maggiore convergenza sulle regole del gioco che appunto è il gioco
di tutta la comunità valdostana. E mi dispiace dovere sottolineare
che altre Regioni e Province autonome ci stanno superando in
fretta, vedi per esempio la legge sulla doppia di genere che in
Sardegna si sperimenta con le elezioni regionali del 24 febbraio,
con la parità perfettamente garantita già a livello di composizione
della lista. Dove è stata introdotta, la doppia di genere ha
portato a un ricambio della classe politica. È questo che vogliamo
o no? Un ricambio che non è raggiungibile, invece, con il sistema
della preferenza unica, perlomeno non nel medio termine. Si tratta
di un fondamentale grimaldello per costringere il sistema a un sano
ricambio con l'ingresso di persone nuove, nello specifico donne,
più lontane dai logorati gruppi di potere, sempre autoreferenziali
e sempre più escludenti. E voglio ancora dirvi che quindi noi
invitiamo caldamente le poche donne Consigliere presenti e tutti i
Consiglieri uomini, che vogliono essere tali, a lavorare per un
cambiamento reale e a esprimersi verso un voto deciso, senza
tentennamenti per questa doppia di genere che è il punto
imprescindibile del nostro programma e della nostra lista in cui
abbiamo avuto record, credo quasi assoluto anche in Italia, del 60%
di candidate donne. Se altri movimenti, altri partiti non sono
riusciti a candidare un numero sufficiente di donne, il problema,
scusate, è di questi movimenti, è di questi partiti che dovrebbero
chiedersi onestamente il perché. Di donne che abbiano voglia di
impegnarsi in politica, ve ne sono molte, nonostante sia un mondo
pensato al maschile, basti pensare per esempio alla convocazione
notturna di questo Consiglio a cui facciamo buon viso, come si fa,
a cattivo gioco e non capiamo perché devono fare le donne una
fatica doppia o anche tripla rispetto ai colleghi maschi per
dimostrare che sono in gamba. Questo è un accorato appello, che
facciamo nel rispetto di tante conquiste difficili nell'ambito
della parità dei diritti, a cominciare dal sublime articolo 21
della Dichiarazione Universale dei Diritti dell'Uomo, una sorta di
poesia, che dice: "Ogni individuo, senza alcuna distinzione di
sesso, ha diritto di partecipare al governo del proprio paese, sia
direttamente che attraverso rappresentanti liberamente scelti".
Ecco, l'uguaglianza tra gli uomini e le donne è un principio
fondante di tutte le democrazie contemporanee e in Europa è uno
degli obiettivi principali che gli Stati membri e anche le
istituzioni dell'Unione Europea si sono impegnati a perseguire.
Quindi non stiamo parlando di qualcosa che abbia poco importanza.
Si persegue attraverso specifiche azioni politiche, attraverso
precise misure legislative. L'obiettivo della piena integrazione
delle donne nei processi decisionali e nella rappresentanza
politica e istituzionale è funzionale all'attuazione del modello
democratico, questo è il punto, che fonda la sua legittimazione
sulla libera partecipazione di tutte le cittadine e i cittadini
alla vita pubblica. È la nostra Costituzione a dircelo, non qualche
strano dettaglio, che ha tirato fuori qualcuno, è la nostra
Costituzione all'articolo 3, quando si dice che l'obiettivo è
quello di garantire l'uguaglianza tra i cittadini e le cittadine e
l'articolo 51 che vuole promuovere azioni positive per l'accesso ai
pubblici uffici e alle cariche elettive. Possiamo noi non curarci
di tutto questo? Credo proprio di no. Ce lo ricorda la Carta
Europea per l'uguaglianza e la parità delle donne e degli uomini
nella vita locale, che è stata elaborata dal Consiglio dei comuni e
delle Regioni d'Europa, laddove si parla della partecipazione
equilibrata delle donne e degli uomini alle decisioni, leggo
testualmente: "Come
condicio sine qua non
della società
democratica" e quindi è richiesto alle autorità locali e regionali
di prendere tutte le misure, adottare tutte le strategie
appropriate per promuovere questa giusta rappresentanza in tutti
gli ambiti decisionali. La maggior parte delle Regioni italiane si
sta muovendo in questo senso, perché noi no? Stanno adeguando il
sistema elettorale per garantire l'attuazione di principi
costituzionali, stanno cercando di garantire sistemi di
riequilibrio del sistema elettorale regionale, nazionale in
generale e comunale. Ecco, quindi, noi non possiamo fare finta di
non conoscere il dettato della Costituzione italiana.
E quindi chiediamo di trattare l'argomento, anche questo, come
un'emergenza, un'emergenza democratica, noi abbiamo detto che siamo
in emergenza, noi vogliamo votare contro il controllo del voto
perché ci sono le infiltrazioni mafiose, bene, anche questa è
un'emergenza democratica del nostro territorio e, se appunto non
lavoreremo in questa direzione a uscirne sconfitta sarà la regione
tutta, non soltanto le donne, questo è il punto che vogliamo
sottolineare. E poiché noi siamo sostenitrici accorate della doppia
preferenza di genere che pensiamo ci potrebbe mettere al riparo,
almeno in parte - e comunque la politica ha sempre il compito, come
dicevamo prima, di dare il buon esempio - ci potrebbe mettere in
parte al riparo dal sessismo e dalle violenze che ne conseguono, è
in questo contesto che anche noi - non l'abbiamo fatto prima
appunto perché volevamo entrare in questo argomento della doppia di
genere - anche noi ci dichiariamo solidali, "senza alcun se e senza
alcun ma" con la collega Manuela Nasso per i post sessisti di cui è
stata vittima. E riprendiamo le parole, che abbiamo anche noi
apprezzato moltissimo, della presidente Rini che invitava
giustamente anche alla denuncia di certi comportamenti
inaccettabili. Quando noi eravamo candidate, ci è successa la
stessa cosa, siamo state vittime di molti, molti insulti,
soprattutto da certe parti, e aspettavamo un sussulto di disgusto e
di presa di distanza dalle colleghe candidate, che però in
quell'occasione non è arrivato. E adesso è capitato nuovamente
sotto i post di qualcuno che sembra divertirsi a sobillare gli
istinti peggiori, invitando a commentare il voto della collega, un
voto dichiarato - e quindi, per questo, coraggioso - in merito al
caso della nave Diciotti e quindi alla necessaria, a nostro avviso,
autorizzazione a procedere contro Salvini. Alla collega Nasso
quindi ci preme esprimere solidarietà, ma anche, con la stessa
trasparenza che ci caratterizza, lanciare l'invito a riflettere su
queste alleanze romane, poi chiudo subito la parentesi perché non
voglio innescare polemiche, però mi permetto di dirlo perché
comunque la si pensi quella valutazione, quel voto, quel sondaggio
è stata una triste pagina della nostra storia nazionale.
Comunque concludiamo dicendo, sarò qui forse un po' forte in
questa affermazione, che, se non lavoriamo immediatamente per la
doppia di genere, noi come gruppo votiamo contro tutta la legge
elettorale, contro questa legge perché vogliamo dare un segnale
forte, per quello che ho detto prima, perché siamo in emergenza
democratica. La lotta per la giusta rappresentanza femminile non
può essere sacrificata in nessuna emergenza, neanche quella creata
dalla 'ndrangheta, creata peraltro da uomini.
Presidente
- La parola alla collega Spelgatti.
Spelgatti (LEGA VDA)
- Volevo ringraziare in particolare
il collega Restano per il bell'intervento che ha fatto, un
intervento molto chiaro e poco ipocrita. Direi che tutto questo
dibattito mi appassiona molto poco perché, di fatto, stiamo
licenziando una legge elettorale necessaria, va bene, con delle
misure minime, però misure minime che dovrebbero farci riflettere
sulla drammaticità di tutto quello che sta accadendo, perché qui in
Valle d'Aosta stiamo parlando come se nulla fosse di 'ndrangheta,
d'infiltrazioni mafiose, ma soprattutto, fenomeno forse ancora più
grave, di controllo del voto, fenomeno che ormai in Valle d'Aosta
subiamo dall'alba dei tempi.
Però qual è il problema? L'ha detto bene il collega Restano. Il
problema è che non si può, attraverso le norme, cambiare
radicalmente le cose. Si possono prendere delle posizioni e
adottare delle misure, che possono essere dei palliativi, che
possono aiutare a cambiare le cose, ma il vero cambiamento, non c'è
niente da fare, il vero cambiamento passa necessariamente
attraverso un cambiamento netto della classe politica, del modo di
fare politica e soprattutto da un moto d'orgoglio dei Valdostani
tutti perché, fino a quando i Valdostani comunque avranno sempre
paura in qualche maniera di essere controllati e vivranno sotto
questa paura, in realtà le cose non potranno mai cambiare.
Quindi ci vuole un cambiamento da parte della classe politica,
ma ci vuole un cambiamento anche nelle coscienze dei cittadini, che
devono trovare l'orgoglio di dire "basta".
Detto questo, collega Pulz, non riesco a non risponderle, da
donna. Io credo necessariamente moltissimo nelle donne, credo che
le donne abbiano dimostrato nella storia di avere delle capacità
enormi in qualsiasi ambito in cui esercitano la loro attività, è
chiaro che i cambiamenti storici avvengono con i loro tempi, se
vogliamo, le donne, parliamo delle libere professioni, io vengo
dall'avvocatura, ma anche i medici e quant'altro, le donne nel
tempo sono diventate ormai più degli uomini e questo perché hanno
dimostrato tranquillamente di sapercela fare, vero, bisogna
dimostrare di essere più brave degli uomini - vero, è così - però
poi nel tempo le cose sono assolutamente cambiate.
In politica, io da donna, mi dispiace, non accetterò mai di
avere delle facilitazioni per essere eletta perché comunque in un
modo o nell'altro questo poi è il risultato, io questo da donna,
per orgoglio, non lo accetterò mai, serve un cambiamento radicale
di mentalità e questo però arriverà con il tempo, mano a mano che
noi donne dimostreremo che non abbiamo assolutamente nulla da
invidiare agli uomini, anzi, spesso e volentieri siamo più capaci.
È più faticoso in questa maniera? Assolutamente sì. Bisogna
lavorare ancora di più per poter dimostrare quello che valiamo?
Assolutamente sì. Questo io vedo nella preferenza di genere: una
scorciatoia per accelerare i tempi, per accelerare dei fenomeni,
che però in realtà sono discriminanti nei confronti delle donne
perché io da donna non accetto di essere considerata meno di un
uomo e quindi di avere delle facilitazioni e quindi di falsare il
risultato elettorale perché a quel punto il risultato elettorale,
qualunque sia, per qualunque donna, viene falsato perché comunque
la donna ha avuto una facilitazione.
Mi dispiace, io da donna, auspico che in ogni Consiglio le donne
saranno sempre di più, soprattutto perché, è vero, sono meno
corruttibili, assolutamente sì, è un dato di fatto, perché? Perché
c'è una mentalità differente, perché nasciamo differenti, perché
nasciamo donne e perché nasciamo con dei valori della famiglia,
della società diversi, abbiamo una visione della società
completamente differente e quindi molto spesso, non è chiaramente
un assioma, ma molto spesso le cose stanno in questi termini.
Quindi io sogno dei Consigli regionali e che ovunque in politica
ci siano sempre più donne, cerco di portare le donne in politica
con tutte le mie forze, sempre di più, però bisogna aspettare che i
tempi siano maturi e bisogna farlo attraverso delle strade
differenti e attraverso il fatto di spingere le donne sempre di più
a candidarsi e a dimostrare il loro valore. Ma non accetto, mi
dispiace, le facilitazioni.
Presidente
- La parola al collega Mossa.
Mossa (M5S)
- Vorrei spendere due parole anch'io per
esprimere la mia personale opinione, che può prescindere anche da
quella dei miei colleghi 5 Stelle, per quanto riguarda la presenza
di genere, della doppia di genere. Ritengo offensivo che vadano
presi dei provvedimenti per fare in modo che aumenti la presenza
femminile all'interno delle istituzioni perché non mi pare che vi
siano azioni poste in essere dalle forze politiche al fine di
escludere le donne dalle loro file. Lo ritengo offensivo perché
sono convinto che basterebbe più volontà da parte di queste ultime
a volere partecipare attivamente alla vita politica, senza che
questo però debba diventare una norma di legge. Senza andare troppo
lontano, possiamo verificare la veridicità di quanto affermo anche
all'interno di quest'aula. Come potete vedere, già nel nostro
gruppo consiliare, la presenza femminile è del 50%, anche senza
doppia di genere. Nell'ex Impegno Civico, di cui fanno parte le
proponenti della doppia di genere e in ALPE, due terzi degli eletti
sono donne, sempre senza doppia di genere. La più votata della Lega
è una donna, e sempre senza doppia di genere. Quindi ritengo che la
doppia di genere non sia la cura di ogni male. Quello che viene a
mancare, e di questo me ne rammarico, è una maggiore partecipazione
femminile alla vita politica. Quindi si tratta solamente di libero
arbitrio perché nel Movimento 5 Stelle, ma ritengo anche in molte,
se non tutte le altre forze politiche qui presenti, se le donne
volessero partecipare attivamente all'attività politica non
troverebbero una porta aperta, ma un portone spalancato, senza
contare, e secondo me questa è la cosa più grave e penalizzante,
che con la doppia di genere le donne elette non sapranno più se
sono state votate per le loro effettive capacità e qualità o per
scelta obbligata.
Se io fossi stato eletto per scelta obbligata, francamente non
vivrei bene la mia esperienza in Consiglio e ritengo che le donne
meritino molto più di questo. In più, e termino, anche ammesso e
non concesso che la doppia di genere possa essere la soluzione per
fare sì che vi sia un aumento della presenza femminile nelle
istituzioni, oggi qui stiamo dando priorità alla lotta al controllo
del voto e alle infiltrazioni mafiose. Si tratta di priorità. E
anche con la doppia di genere, dove il leader di turno potrebbe
venire affiancato dalla cosiddetta ancella, cambia ben poco dalla
tripletta alla doppietta e ci sarebbe comunque il monitoraggio
delle cosiddette cordate.
Infine, vi ricordo che nell'operazione Geenna, per quanto
riguarda il voto di scambio con associazioni mafiose, non sono
coinvolti solo uomini, perciò anche nelle cosiddette cordate, che
siano a due o a tre, anche le donne, come gli uomini, non sono
immuni da giochi di potere.
Lei, collega Pulz, potrebbe rispondermi che quelle sono le donne
deboli e, come ha detto prima, morbide. Bene, allora ritengo che
per quelle dure, per quelle sane, per quelle che hanno carattere
non occorrano norme di legge per mettersi in gioco.
Presidente
- La parola al collega Marquis.
Marquis (SA)
- Oggi credo che in aula si stia discutendo
di un'importante iniziativa legislativa, che ha il compito di
regolare le regole del gioco. Le regole del gioco che disciplinano
il modello di attuazione della democrazia rappresentativa e, in
particolare, l'individuazione degli eletti dei cittadini in seno a
questa assemblea.
È già stato sottolineato da diversi colleghi, che sono
intervenuti prima di me, che trattasi di un lavoro portato avanti
in una situazione definita di emergenza, una risposta a delle
esigenze contingenti e frutto di una mediazione che credo possa
essere condivisa all'interno di tutta l'aula. In particolare, i
temi che sono stati trattati sono il garantire la segretezza del
voto, anche se a livello personale sono convinto che il voto sia
segreto, che il voto non abbia controllabilità, ma tutto quello che
porta a essere più tranquilli di fronte ai cittadini, sotto questo
profilo, credo che ben venga e possa essere condiviso. In
particolare, come si è attuata questa segretezza?
In primis - ed è importante confermare quello che è stato
introdotto a livello sperimentale - lo spoglio centralizzato,
ancorché questa versione modifichi l'impostazione originaria.
Nell'ultima consultazione elettorale, lo spoglio è avvenuto in
quattro centri, oggi lo si porta a otto centri a livello di
Unités des Communes
per dare una lettura della risultanza di
un territorio aggregato.
Per quanto riguarda la preferenza unica, è una questione
positiva, è una questione che si ritiene possa essere risolutiva;
per quanto mi riguarda, non voglio essere ipocrita, credo che la
preferenza unica non incida sul controllo del voto. È una
mediazione e, come tutte le mediazioni, può essere vista in modo
positivo o in modo negativo, ha dei pro e dei contro. Io ritengo
che ci possano essere anche dei contro perché tutto quello che
limita la libertà di espressione del cittadino non è una cosa che
va vista con favore, credo che lo sforzo complessivo dovrebbe
essere quello di garantire la segretezza, il principio di
universalità e che tutti possano agire e votare in modo libero.
La preferenza unica credo che porti anche un po' di limitazione
nei riguardi dei giovani, che non sono incentivati a prendere parte
alle competizioni elettorali. Vedo in senso negativo anche problemi
sul ricambio, sul coinvolgimento di chi vive nei centri più piccoli
delle valli, tant'è che ci sono anche delle esperienze - come per
esempio la provincia di Bolzano, che è una realtà di montagna - che
contemplano un numero di preferenze superiori a quelle che avevamo
noi prima. Però questa è una questione di opinione e di punti di
vista. Credo che lo sforzo, che è stato fatto, di arrivare a questa
condivisione sia uno sforzo importante da parte di tutti per
mettere perlomeno in sicurezza una situazione, darle garanzia di
applicabilità, qualora domani si dovesse essere chiamati alle urne
e al voto. Però, riprendo le parole della collega Morelli, che ha
definito questa iniziativa "un'iniziativa positiva, ma che abbiamo
aperto un cantiere" e credo sia questa la lettura da dare al
percorso intrapreso, perché una legge elettorale dovrebbe
disciplinare e coinvolgere tutti gli aspetti che non sono stati in
questa circostanza trattati per via dell'urgenza.
Credo che uno degli obiettivi principali sarà quello di
garantire la governabilità della nostra regione perché, al di là di
come vengono individuati gli eletti, credo che il problema più
grande che ci troviamo ad affrontare, alla luce delle esperienze di
questi ultimi anni, sia quello. Sotto il profilo di tutti gli
aspetti, di cui si è parlato, preferenze di maggiore, incentivo a
partecipare alle donne, io credo che non possa essere una legge che
risolva questo problema. Si tratta di un processo culturale,
evolutivo che deve avere luogo nella società; non sempre per le
incombenze cui sono chiamate le donne nella vita è facile chiedere
loro una partecipazione nella politica. Però nel contempo vediamo
con piacere che negli ultimi anni c'è una partecipazione che sta
crescendo. Anche sotto questo profilo deve esserci un rapporto di
evoluzione, un rapporto, che deve crescere tra politico e
cittadino. Poi è vero che in questa fase viviamo sicuramente una
situazione di grande difficoltà per i fatti che sono successi, ma,
con tutta onestà, io credo che anche la legge elettorale che
andiamo ad approvare oggi, che andiamo a condividere, non sarà una
legge che risolverà il problema delle infiltrazioni mafiose, delle
cattive abitudini, dei comportamenti inadeguati. Queste sono tutte
situazioni che si possono solo risolvere con una crescita culturale
della nostra comunità.
E quindi credo che bisogna fare uno sforzo sin dai prossimi
giorni per continuare il lavoro su questa legge, continuare un
lavoro che potrebbe trovare delle prospettive diverse, anche con
l'applicazione del voto elettronico, dove da una parte si
potrebbero contemperare le esigenze di chi pensa che il voto non
sia segreto, che bisogna renderlo ancora meno verificabile da parte
della politica o di chicchessia ma dall'altra parte si potrebbe
intervenire per poter dare alla gente una maggiore libertà di
espressione rispetto a quella che si va oggi a togliere attraverso
l'introduzione della preferenza unica.
Presidente
- La parola al collega Manfrin.
Manfrin (LEGA VDA)
- Anch'io intervengo in maniera
particolare su alcuni aspetti di questa legge, credo che la legge
elettorale, che è la legge che stabilisce le regole d'ingaggio tra
le varie forze politiche e appunto che stabilisce la cornice nella
quale si devono muovere le regole che disciplineranno quale sarà il
futuro governo della nostra Regione debba essere necessariamente
frutto di una collaborazione fra tutte le forze politiche perché
chi arriva e scrive la propria legge elettorale, magari pensando di
fare un torto all'avversario politico e di avvantaggiarsi di questa
legge elettorale, è evidente che negli anni è sempre stato poi
punito a sua volta da questo tipo d'impostazione.
La collega Spelgatti ha parlato della questione della preferenza
di genere, in I commissione, quando è stato votato il testo finale,
mi sono permesso d'intervenire anche io e di fare qualche
considerazione, la prima considerazione che ho fatto è che
stabilire che, obbligatoriamente, una lista debba avere delle quote
- quindi possiamo dire che sono quote di partecipazione all'interno
di una lista, ma sappiamo che queste quote si riferiscono a quote
di donne perché questo era l'oggetto dell'intervento - beh, proprio
questo intervento in realtà, secondo me, penalizza le donne e le
penalizza in due modi.
Il primo - come ha ben riassunto la collega Spelgatti - svilendo
un pochino questo ruolo, cioè dicendo: "Mi spiace, tu sei donna e,
siccome purtroppo parti da una posizione di svantaggio perché non
hai mezzi per poter essere eletta da sola o perché nessuno ti mette
in lista perché sei donna, allora io obbligo quella lista e tutte
le liste a mettere necessariamente una quota di donne". Questo è un
concetto assolutamente sbagliato ma è sbagliato - e su questo potrà
convenire la collega Pulz con la quale mi sono confrontato -
perché, per esempio, non permette la presentazione di una lista di
sole donne e quindi, se uno volesse fare domani una lista di sole
donne non lo potrebbe fare, ma dovrebbe inserire necessariamente
una quota di uomini. E la stessa collega Pulz, quando ci siamo
confrontati su questo, mi ha detto: "Noi effettivamente alle
regionali avevamo più donne da poter candidare, ma non l'abbiamo
potuto fare perché c'erano le quote, le percentuali", è evidente
che è andato a detrimento di questa rappresentanza, mi pare un
qualcosa di elementare e su questo penso che non si possa discutere
nel merito. Se ci fosse la possibilità, se ogni forza politica
selezionasse la sua classe dirigente o i suoi candidati sulla base
delle solo capacità, e non sulla base del sesso, sarebbe evidente
che emergerebbero i migliori, uomini o donne che essi siano; perché
suddividere i candidati in due classi di genere peraltro contrasta
con quanto... non posso ricondurlo a un partito specifico, ma
tendenzialmente è l'area politica alla quale l'ex lista di Impegno
Civico si riferiva, quindi a quella dell'area di sinistra, di
sinistra massimalista, che ogni giorno, quotidianamente ci
ricordano che non ci sono soltanto due sessi, ma ce ne sono tanti
di più, addirittura paradossalmente va contro perché vi costringe a
riconoscere che, invece, i sessi sono soltanto due. E questo è già
un buon punto di partenza e credo che sia importante che rimanga
agli atti di questo Consiglio e penso, in generale, della storia
politica. Ma suddividere l'umanità in categorie, la categoria dei
dipendenti pubblici, la categoria dei lavoratori del settore
privato, la categoria di quelli che hanno un'età, di quelli che
hanno più di cinquant'anni, la categoria di quelli che ne hanno di
meno, la categoria dei giovani, la categoria degli anziani, di
quelli di mezza età, le donne e gli uomini... non fa che andare
esattamente contro a tutto quello che voi sostenete, cioè il fatto
che siamo tutti uguali, mentre noi sosteniamo che siamo tutti
diversi, ognuno unico e ognuno ha ricchezza proprio per la sua
diversità. Proprio su questo dovrebbe svolgersi il dibattito
politico. Il dibattito politico e le elezioni dovrebbero
selezionare i migliori, a prescindere dal loro sesso, a prescindere
dal loro lavoro, a prescindere dal loro grado di istruzione,
dovrebbero essere eletti i migliori o quelli che danno maggiori
garanzie di rappresentatività all'elettorato in questione.
Si è parlato della segretezza del voto, si è parlato del fatto
che il collega Marquis diceva che il voto era già segreto, era già
sicuro, ed era talmente segreto e sicuro da rendere necessario un
intervento nella scorsa legislatura per inserire lo spoglio
centralizzato, per evitare che questo voto, che era già segreto e
sicuro così com'era, fosse ulteriormente funestato da eventi di
questo tipo.
Non mi permetto di fare illazioni, però, non so se lo sapete, ho
scritto un libro sulla storia elettorale della Valle d'Aosta e da
appassionato di sistemi politici e di risultati elettorali, ho
potuto osservare come il risultato elettorale, uscito dalle urne
con lo spoglio centralizzato sia stato nettamente differente
rispetto ai risultati delle scorse consultazioni, anche, per
esempio, nei confronti di alcuni campioni di preferenze. Possiamo
trovarci di fronte al bivio e chiederci: questo spoglio
centralizzato, questo ulteriore elemento di sicurezza ha funzionato
e quindi è andato a detrimento dei campioni di preferenze? O,
semplicemente un elettorato che votava questi campioni di
preferenze ha deciso che questi non lo rappresentavano più, o che
questi avessero rappresentato male la loro volontà negli organi? Mi
piacerebbe saperlo, ma temo che non lo sapremo mai.
Mi permetto di fare alcune considerazioni su un altro aspetto
che è stato un pochino messo in ombra, ma di cui si è discusso
sempre in I commissione ed è la questione relativa al numero di
firme da presentare per potersi candidare alle elezioni regionali.
Questa proposta di legge abbassa questo numero di firme a 900,
rispetto all'originario numero previsto che era di 1.000 firme. In
queste elezioni regionali, tre liste, anzi, mi hanno poi corretto
quattro, ma la raccolta firme si è bloccata quasi subito, quindi
diciamo sostanzialmente tre liste hanno cercato di raccogliere le
firme per presentarsi a queste consultazioni elettorali e tutte e
tre queste liste però sono riuscite a raccogliere le firme
necessarie per presentarsi, che erano mille, il numero di mille era
il minimo e una di queste poi non ha avuto i voti necessari per
entrare all'interno di questo Consiglio. Qual è il particolare? Il
particolare è questo: io ritengo che abbassare il numero di firme
sia sbagliato ed è sbagliato perché noi, con un altro intervento
sempre all'interno di questa legge elettorale, andiamo ad
aumentare, ad allargare la platea dei soggetti certificatori, in un
certo senso uniformandoci all'impostazione nazionale a più livelli
che ha permesso di fare raccogliere, per esempio a Consiglieri
comunali, le firme per le elezioni politiche. E quindi, se noi da
una platea ristretta di soggetti certificatori, come per esempio i
notai, andiamo ad ampliare in maniera molto, molto ampia i soggetti
certificatori, permettiamo una più ampia possibilità di raccolta,
ma se andiamo ad abbassare le firme proprio in nome della
governabilità, rischiamo di trovarci con delle liste per esempio di
disturbo. Non so se conoscete la famosa storia delle liste
elettorali, che si presentano ogni anno alle elezioni regionali del
Lazio, una si chiama Forza Roma e una si chiama Avanti Lazio, sono
due liste civiche, che vengono fatte tutti gli anni, mettendo un
po' di appassionati di calcio e un po' di soggetti messi a caso,
perché così qualche voto, mettendo un bel simbolino con scritto
"Avanti Lazio" azzurro e un bel simbolino con i colori della Roma,
con scritto "Forza Roma", qualcosa si raccoglie e si tira su,
questo ad esempio è uno dei rischi che possono coinvolgere, se noi
pensiamo di abbassare questo numero di firme. Prendo atto che
questa è la volontà della maggioranza e della Commissione, però
ritengo che sia giusto anche denunciare questo aspetto.
Facendo un pochino quindi la somma e il bilancio finale di
questa legge, necessariamente da più parti, anche a seguito dei
gravi fatti che hanno coinvolto questo Consiglio e alcuni esponenti
di questo Consiglio, si è detto che c'era la necessità di rendere
ancora più sicuro il voto, e riteniamo che questo sia un intervento
che questo voto sicuramente lo renderà, se non sicurissimo, con un
certo margine di sicurezza segreto. È evidente che rimangono sul
tavolo alcuni altri temi, su tutti, il tema della governabilità, ed
è altrettanto vero che, in tempi in cui rischiamo di andare a
votare in breve tempo -rischiamo... noi auspichiamo che si vada a
votare nel breve periodo! - la necessità di correre ai ripari al
più presto era assolutamente prioritaria.
Per cui ben venga questa nuova legge elettorale, ma non alcune
modifiche che sinceramente non ci sentiamo di condividere.
Presidente
- La parola al collega Vesan.
Vesan (M5S)
- Intervengo in risposta a quanto detto dai
consiglieri Manfrin e Marquis relativamente a questa legge
elettorale. Al consigliere Manfrin chiedevo solamente se sia
previsto inserire nello streaming del Consiglio la dicitura
"messaggio promozionale" nel momento in cui viene a promuovere la
pubblicazione dei suoi libri. Ci aspettiamo la prossima volta che
ci segnali anche presso quali case editrici sono stampati e dove
sono acquistabili.
Al di là di questo, che probabilmente invece è stato solo citato
per giustificare la sua preparazione sull'argomento, invece mi
preme evidenziare la posizione dichiarata dal consigliere Marquis,
che ha dichiarato che il voto in Valle d'Aosta era già segreto
prima e che noi andiamo a discutere, al fine di approvare questa
legge, praticamente per dare soddisfazione a dei malpensanti che
ritengono che così non fosse.
Mi dispiace segnalare che purtroppo ci sono in questo momento
indagini in corso per il controllo del voto, per infiltrazioni
mafiose in ambito di competizioni elettorali, ci sono precedenti
addirittura per compravendita di voti. La compravendita di voti e
l'infiltrazione mafiosa al fine di controllare le elezioni possono
avvenire solo ed esclusivamente se esiste il controllo del voto.
Altrimenti chi spenderebbe i suoi soldi per comprare i voti dei
nostri concittadini? E purtroppo, come tutti ben sanno in Valle
d'Aosta, al di fuori di quest'aula - forse anche in quest'aula, al
di fuori del consigliere Marquis -il controllo del voto in Valle
d'Aosta è esistito e, come ha dichiarato, invece, il consigliere
Restano, probabilmente neppure questa legge elettorale riuscirà a
debellarlo completamente; è comunque una legge che va nella
direzione giusta, è un primo passo per arrivare a dire ai cittadini
valdostani che il loro voto è segreto, che non dovranno rispondere
di fronte a nessuno di chi hanno o non hanno votato e che quindi
finalmente possono esprimersi serenamente sulla loro vera
espressione, cioè quello che loro vogliono e si aspettano
dall'amministrazione del Consiglio regionale e quindi confido che
questa legge, essendo pur frutto di compromesso ed essendo stata
discussa in Commissione, non è la legge che noi abbiamo proposto
inizialmente, è stata modificata e in alcuni casi anche con la
nostra approvazione, in alcuni casi con una certa qual
disponibilità al compromesso da parte nostra per venire ad
approvare una legge che, secondo noi, invece, consigliere Marquis,
era urgentissima per il nostro territorio.
Quindi confidiamo che questa legge possa andare avanti e portare
finalmente i Valdostani alle urne, con la serenità necessaria per
poter eleggere questo Consiglio.
Presidente
- La parola alla collega Minelli.
Minelli (RC-AC)
- Io non voglio entrare in polemica e ci
sarebbe da farlo perché alcune delle affermazioni che certi
colleghi hanno esternato sono anche provocatorie. Non voglio
raccogliere, ma voglio puntualizzare alcune cose. È vero che, da un
punto di vista dei principi e dei valori che ognuno di noi può
avere, il sistema delle cosiddette quote di lista è un sistema che
può non piacere; personalmente, dal punto di vista delle mie
convinzioni di base, di fondo, è un sistema che tutto sommato non
piace neppure a me.
Io però sono una persona realista, una persona concreta, cosa di
cui alle volte vengo anche un pochino accusata, nel senso che lo
sono troppo, però io prendo atto di una situazione, che è presente
non solo in questa regione, ma in questo Paese, e a livelli anche
molto, molto più ampi. Sentire dire che la possibilità di
partecipazione della popolazione femminile alla politica sia
qualcosa di estremamente semplice, se c'è una volontà di fondo da
parte delle donne di farlo, mi sembra un'affermazione quanto meno
semplicistica. Diceva il collega Mossa: "Se le donne vogliono
partecipare alla politica, possono trovare in alcune liste una
porta aperta, se non addirittura spalancata", mi permetto di
mettere un pochino in dubbio in senso generale questa affermazione,
ma se anche così fosse - e così come è stato detto dal collega
Manfrin poc'anzi -bisognerebbe e bisogna privilegiare chi è bravo e
non chi appartiene a un genere. Allora io mi permetto di dire che,
forse, nella vostra lista di persone brave di sesso femminile ci
fosse soltanto la collega Spelgatti perché siete in sette e vedo
una donna, che ovviamente ha delle capacità che le vengono
riconosciute. Per il resto, allora, non so bene cosa sia successo e
quali altri meccanismi di selezione possano essere stati
utilizzati. Mi viene da dire che siete tutti molto bravi e lei
prima, facendo questa sua perorazione, in qualche modo l'ha
sottolineato, ma va bene così.
Quello che voglio dire è che alcuni dei dati che ha citato la
collega Pulz precedentemente sono tratti da uno studio di
un'associazione che si chiama Open Polis, che alla fine dello
scorso anno, a dicembre del 2018, ha pubblicato il suo rapporto
annuale, che s'intitola - lo voglio dire perché non è un caso -
"Trova l'intrusa 2018". A marzo dello stesso anno, del 2018, il
Senato della Repubblica ha pubblicato uno studio, che fa anche
quello regolarmente, uno studio annuale che s'intitola: "Parità vo
cercando"; il fatto che due studi di questo tipo - il primo è anche
finanziato dal Camera dei Deputati - abbiano dei titoli del genere
a mio avviso è significativo e all'interno di questi studi ci sono
alcuni dei dati che la collega ha già sottolineato, ma ce ne sono
alcuni altri che vorrei riprendere. In particolare, il rapporto del
Senato cita nelle conclusioni: "Nelle regioni l'obbligo di quote di
lista ha prodotto effetti sul riequilibrio di genere negli organi
elettivi, tuttavia, lo strumento della preferenza di genere, che
incide sulle modalità di esercizio di voto da parte degli elettori,
assicura un più elevato livello di tutela della parità". Io sono
convinta che non sia sufficiente essere bravi per farcela;
purtroppo, lo dico con rammarico, nel nostro paese, come in altre
realtà conta l'essere appartenenti a un genere perché esistono
ancora nel campo del lavoro, nel campo dell'economia e nel campo
della politica delle discriminazioni e non basta essere bravi per
superarle.
I dati che volevo citare sono questi: le regioni in cui è stato
scelto di avere la doppia di genere sono la Campania, l'Emilia
Romagna, il Lazio, la Lombardia, il Molise, che è piccolino come
noi, e quindi anche il problema che si diceva prima della
difficoltà per le donne di farcela è superato anche lì, la
Sardegna, la Toscana e l'Umbria. Per quello che riguarda la
determinazione delle quote di genere sei regioni non le indicano,
tra quelle che, invece, le indicano la percentuale più bassa, fino
a oggi, è quella della Valle d'Aosta, il 30%; il 33 la Campania, le
Marche, la Sicilia, il Trentino Alto Adige; il 40% l'Abruzzo, il
Friuli, il Molise, la Puglia, l'Umbria; il 50% l'Emilia, il Lazio,
la Sardegna e il Veneto. C'è qualcuno che è andato più in là, ha
scelto altre cose, per esempio la lista alternata, che prevede che
nelle liste elettorali si alterni il nome di un candidato maschile
a una candidata femminile, sono il Friuli, la Lombardia, la
Sicilia, la Toscana e il Veneto.
Uno di questi studi, che ho citato, quello di Open Polis,
evidenzia come la scelta di abbinare la doppia di genere con le
cosiddette quote di genere in alcune regioni ha avuto un impatto,
in particolare in Toscana dove la percentuale è aumentata per la
presenza delle donne del 7,90%, quindi nonostante ci siano dei
meccanismi che permettono una maggiore partecipazione delle donne,
i numeri sono ancora bassi. Io mi chiedo: se non ci fossero nemmeno
questi meccanismi, come sarebbero i numeri oggi? Perché noi non
possiamo pensare di poter essere un paese moderno, un paese che in
qualche modo favorisca la partecipazione dei propri cittadini e
delle donne se non dimostra una maturità? Prima che cambino i
tempi, come diceva la collega Spelgatti, passeranno due generazioni
e non era una battuta quella che faceva la collega Pulz quando
parlava delle nipoti delle nostre figlie, non credo proprio che sia
così, soprattutto non credo che sia così se la mentalità rimane
quella che c'è adesso e soprattutto, se rimane così la mentalità di
quelle donne che in politica vogliono essere considerate come degli
uomini, cosa che è lontanissima dal mio modo di vedere.
Io credo che la politica valdostana, come la politica italiana
sia ben lungi dall'essere un luogo in cui l'apertura nei confronti
delle donne c'è e credo anche che occorrerebbe un atto di maturità.
Un atto di maturità nel momento in cui siamo chiamati a votare
questo emendamento. Una maturità politica, un esempio di civiltà e
di democrazia, una maturità sulla quale, riguardo alla nostra
regione, ho nutrito spesso dei dubbi e sulla quale vorrei essere
smentita una volta per tutte.
L'altra cosa, su cui volevo soffermarmi un attimo perché poi
sarà presentata negli emendamenti, è quella relativa all'elettorato
passivo: noi chiediamo che ci sia, nella legge, che sarà approvata,
una norma che preveda per i cittadini che hanno compiuto il
diciottesimo anno d'età di candidarsi; lo possono fare nei Consigli
comunali, non lo possono fare qui. Spesso si parla della necessità
di avvicinare i giovani alla politica, ebbene, ce ne sono, ce ne
sono, lo vogliono fare, ma questo è un impedimento abbastanza
serio. È capitato nella nostra lista alle elezioni regionali di
dovere escludere dei cittadini che volevano partecipare. Anche
questo a me sembra che sarebbe un segnale importante della Regione
che dà un valore alla sua popolazione giovanile.
Président
- A demandé la parole la collègue Morelli.
Morelli (ALPE)
- Intervengo a nome del gruppo ALPE su
questa che giustamente è stata definita la tappa di un percorso; mi
è piaciuta la definizione del collega Marquis "abbiamo aperto un
cantiere" e questo cantiere proseguirà nei prossimi mesi e, per
oggi, consegna all'aula e alla comunità valdostana un testo minimo,
ma chiaro, con alcuni obiettivi precisi. Il fatto che il nostro
ordinamento regionale avesse bisogno di un intervento sulla legge
elettorale, che si desse come principale obiettivo la garanzia
della segretezza e dunque della libertà del voto, per quanto
riguarda ALPE è sicuramente un obiettivo politico da lungo tempo
perseguito.
Ricordava precedentemente il collega Bertin quel referendum del
2007, dodici anni or sono: noi partecipavano attivamente a quel
referendum, e ricordiamo che l'andamento di quel referendum in
fondo non fece che confermare che forse la libertà del voto era una
questione da affrontare. Sono passati dodici anni, dobbiamo
riconoscere che la politica ha compiuto un percorso di maturazione,
forse anche un po' obbligato, percorso che ci porta oggi a votare
una legge che, prevedendo la preferenza unica e lo spoglio
centralizzato, sancisce la necessità d'individuare metodi di
elezione che garantiscano per quanto possibile la libertà di
espressione.
Concordo con quanto diceva il collega Lucianaz: è triste dover
riconoscere di avere la necessità d'individuare metodi che
garantiscano un diritto che dovrebbe essere, invece, acquisito, ma
questa è la realtà e credo che noi dobbiamo confrontarci alla
realtà con la concretezza evocata dalla collega Minelli.
Non a caso ciò avviene in un momento storico particolarmente
spinoso, doloroso per la nostra regione, in cui sono state portate
alla luce in modo inequivocabile le storture di una politica
clientelare che porta al commercio dei voti e che, lasciatecelo
dire, ALPE sin dalla sua nascita ha cercato di contrastare. Siamo
coscienti, questo non sarà un intervento risolutivo, credo che
questa consapevolezza la condividiamo tutti, ma è comunque un passo
avanti ed è il momento di dare questo segnale; è giusto che il
Consiglio lo dia, è giusto che lo dia in maniera forte, è una prima
risposta ai cittadini, alle loro richieste di rinnovamento, di
risanamento anche, se vogliamo dire, della politica e bisogna farlo
senza ulteriore indugio.
Il nostro gruppo ha sostenuto con impegno, contribuendo al
dibattito in corso, la necessità di chiudere in breve tempo un
testo di legge che mettesse in sicurezza alcuni strumenti di
democrazia che consideriamo basilari. Nessun tentennamento, nessun
voltafaccia durante la notte, come hanno malignamente insinuato i
colleghi del Movimento 5 Stelle di fronte alla nostra decisione di
non iscrivere d'urgenza la proposta di legge, di non forzare, ma di
seguire la via normale dell'iscrizione in Consiglio regionale,
perché la politica è mediazione, soprattutto quando l'obiettivo da
raggiungere non è facile e soprattutto quando, però, lo si vuole
raggiungere.
Non basta presentare una proposta di legge, non basta farsi
belli dicendo: "Io l'ho presentata, ho piantato la mia bandierina,
ho fatto il mio lavoro", bisogna poi cercare di condividere per
portare un testo all'approvazione in Consiglio. Noi speriamo oggi
che il Consiglio regionale sia sinceramente preoccupato, invece, di
raggiungere l'obiettivo e di raggiungere questo risultato finale.
Approvazione di un testo minimo, lo ripeto, ma con dei punti chiari
e ben identificati. Noi apprezziamo i passi compiuti fino a qui da
tutti i colleghi, da tutti i gruppi che in qualche modo hanno
rinunciato a parte delle loro posizioni per giungere a questo testo
con l'introduzione della preferenza unica e con la conferma dello
spoglio centralizzato, strumento che abbiamo contribuito a lanciare
nella scorsa legislatura e che ha dato dei frutti.
Dobbiamo dire che l'innalzamento a otto sedi dei centri di
spoglio non ci entusiasma in modo particolare, ma capiamo anche, da
un lato, le ragioni; non ci scandalizza che da parte dei movimenti
vi sia la necessità di capire un po', senza entrare nel merito
delle singole preferenze, qual è la risposta del territorio
all'azione politica che viene portata avanti dai movimenti stessi.
Tutto questo perché, comunque, con la preferenza unica, si mette in
sicurezza la segretezza del voto. Noi crediamo ancora nell'utilità
dei movimenti e dei partiti e pensiamo che sia legittimo, corretto,
da parte dei partiti di cercare di capire il valore dell'azione
politica che viene portata avanti; così come siamo favorevoli - e
in questo ci impegneremo - a svolgere tutti gli approfondimenti
necessari all'introduzione del voto elettronico, che viene
introdotto dall'articolo 8 della presente legge.
Riguardo alla quota di genere credo che abbiamo una posizione
neutra, d'altra parte nel nostro gruppo sono in netta minoranza gli
uomini. Il collega Chatrian rappresenta il 33% del nostro gruppo.
Forse si prepara a proporre delle quote azzurre... sono delle
battute.
Capiamo la resistenza dei partiti più conservatori, ma riteniamo
che le liste elettorali debbano essere il più possibile
rappresentative della società, che è composta da donne e da uomini,
e quindi all'interno delle liste bisognerebbe tendere alla parità
delle candidature, mettendo uomini e donne su una stessa base di
partenza perché è così che si rappresenta la società. Le quote non
sono simpatiche a nessuno, le quote sono un rimedio necessario a
una situazione che è di assoluta disparità. È però necessario anche
un cambiamento culturale, anche nella mentalità femminile perché
molto spesso sono le donne a tirarsi indietro: mi ha colpito, in
particolare, in queste ultime elezioni regionali, l'atteggiamento
di alcune donne che ho avvicinato per coinvolgerle nella formazione
della lista, che hanno declinato dicendo che la politica non è
affare loro, perché la politica viene percepita come qualcosa di
sporco, di scorretto; è proprio per questo che forse ci sarebbe
bisogno di una partecipazione maggiore per provare a cambiare la
politica dall'interno. Finché le donne rimangono al margine, beh,
questo è un po' difficile che possa avvenire.
E quindi credo che le donne in primis debbano rendersi
maggiormente responsabili e farsi carico di un ruolo che non è solo
un diritto, ma è anche un po' un dovere; è un percorso graduale
sicuramente, ma è un percorso ineluttabile che deve essere però
accompagnato anche da un cambiamento delle condizioni esterne che
facciano sì che le donne possano meglio conciliare tutti gli
aspetti della vita.
Concludo con l'auspicio che questa legge venga votata con un
ampio consenso e con l'impegno a portare avanti, invece, in
Commissione tutti gli altri aspetti che rimangono da trattare,
in primis
quello della governabilità.
Presidente
-La parola alla collega Spelgatti.
Spelgatti (LEGA VDA)
- Una battuta velocissima, soltanto
visto e considerato che la collega Morelli ha detto: "Capisco che
le resistenze dei partiti più conservatori", vista la nostra
posizione. Vorrei solo ricordare che le battaglie si fanno nei
fatti, ricordo, per esempio, che questo partito conservatore, che è
la Lega Valle d'Aosta...
(interruzione di un Consigliere, fuori microfono)
... l'ha detto lei, ha detto: "I partiti più conservatori",
siamo noi sostanzialmente, quindi noi avevamo candidato alle
politiche 2013, unica volta nella storia, due donne, sia alla
Camera che al Senato, una ero io, l'altra, ricordo - visto e
considerato che tra tutte le accuse che ci fanno vi è quella di
essere razzisti - che l'unica candidata di colore che vi sia mai
stata nella storia della Valle d'Aosta è stata candidata per la
Lega alle politiche del 2013, e quindi, visto e considerato che
ogni volta vengono sempre utilizzate le cose in maniera poco
corretta, le rispondo.
Presidente
- La parola alla collega Morelli.
Morelli (ALPE)
- No, io non ho fatto riferimento a quali
siano i movimenti conservatori, evidentemente prendo atto che la
Lega si considera un movimento conservatore.
Presidente
- La parola al collega Rollandin.
Rollandin (UV)
- Les collègues ont eu la possibilité de
reprendre dans cette salle le débat qui s'était tenu dans la
Commission compétente, en effet chacun a repris un peu les thèmes
qui étaient à la une, lorsqu'on a discuté en sachant que pour la
préférence unique il y avait des favorables et des contraires. Les
raisons pour lesquelles ils étaient contraires ont été résumées
dans cette salle, même chose pour le fait d'avoir le vote qui soit
justement secret et le système pour y arriver.
De ma part, je crois que je resterai sur un thème qui est le
plus important et qui a été rappelé par tout le monde: l'article
38. L'article 38 dit qu'il y a l'engagement à avoir la possibilité
de discuter le vote électronique.
Il voto elettronico ha tutta una serie di vantaggi che in
qualche modo danno le risposte alle problematiche che qui sono
state riprese: "Ma perché la preferenza unica, perché tre
preferenze?"  Con il voto elettronico il discorso delle
preferenze è marginale perché è segreto, quindi puoi fare tutto
quello che è nelle intenzioni, ed è auspicabile che sia applicato
questo nuovo metodo.
Stesso discorso per la segretezza del voto, con una condizione,
che forse è il punto più delicato: deve essere visto da tecnici, si
deve avere la garanzia che sia inviolabile dagli hacker o che
qualcuno possa decriptare la trasmissione del voto, che si farà in
cabina.
Quindi non ci sarebbe problema sulle velleità di qualcuno di
trovare anche qui qualcosa che non va: con il voto elettronico, se
verranno mantenuti dei tempi tecnici adeguati, si avrà la
possibilità di dare una risposta seria e compiuta a tutte le
piccole diversità emerse durante questa discussione, sia nella
Commissione competente sia in aula.
Alcuni dicono: "Dovrebbe essere normale che nelle liste
progressivamente aumenti il numero delle donne", da quel poco che
si è visto fino a oggi, il fatto di mettere una quota, di alzare
progressivamente, ci dice anche delle difficoltà che alle volte ci
sono di avere il numero di donne da proporre. Bisogna essere
obiettivi: poi in qualche settore sono più disponibili che in
altri, ma in generale non c'è questa corsa a essere in lista.
Almeno, per quello che mi risulta non c'è questa corsa, c'è
piuttosto la corsa dei vari uomini ad andare a cercare le donne
disponibili a mettersi in lista, il che la dice un po' lunga sulla
situazione attuale; oggettivamente è così, non è che qualcuno ha
rifiutato delle donne, bisognava andare un po' a motivarle:
"Mettiti in lista", "Ma, ma, ma, non posso più fare questo", "Lo
farai lo stesso", "Guarda che ti aiutiamo", tutte queste belle
situazioni che oggettivamente tutti hanno visto nel
turnover
che hanno avuto per cercare di portare le donne nella lista. Questo
bisogna dirlo onestamente. Io concordo sul fatto che a oggi ci sia
ancora un'esigenza di avere una quota, non è per mancanza di
fiducia, ma è per cercare di avere un tasso sempre più alto di
donne presenti nelle liste.
Mi auguro che l'articolo 38, che chiude questa legge che è la
legge delle bandierine, però più delle bandierine rimangono i
bastoncini perché le bandierine vengono sacrificate un po' alla
volta... l'importante è che si arrivi quanto prima a dare una
soluzione oggettiva all'articolo 38, ad avere quella soluzione del
voto elettronico che effettivamente dà risposta a tutti gli
interrogativi che qui si sono posti. Quindi mi auguro che questo
processo continui nel più breve tempo possibile.
Presidente
- Non ci sono altre richieste d'intervento? Se
non ci sono altre richieste d'intervento, chiudo la discussione
generale. Possiamo sospendere i lavori per questa mattinata, li
riprenderemo alle ore 15:30 con le repliche.
La seduta termina alle ore 12:51.
