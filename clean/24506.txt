Classificazione
CASA DA GIOCO



Oggetto del Consiglio n. 3410 del 2 aprile 2008 - Resoconto
OGGETTO N. 3410/XII - Reiezione di mozione: "Impegno a
ripensare il ruolo e le strategie della Casa da gioco di
Saint-Vincent secondo le indicazioni del Consiglio
regionale".
Mozione
Preso atto della difficoltà in cui si trova il Casinò S.p.A.,
anche per l'assenza temporanea di un Consiglio di
Amministrazione;
Ritenuto che, date le cambiate condizioni di mercato e i
nuovi soggetti che operano in detto settore, vadano ripensati il
ruolo e le strategie della Casa da gioco di Saint-Vincent;
Considerato che è necessario dotare l'azienda Casinò di
un'autorevole struttura dirigenziale, in grado di delineare un
piano di interventi atti a ridefinire le funzioni della Casa da
Gioco di Saint-Vincent;
il Consiglio regionale
Impegna
la Giunta regionale a:
1) riferirsi, all'atto della nomina della nuova struttura
dirigenziale, alle indicazioni che il Consiglio regionale vorrà
adottare nel momento dell'esame delle proposte di legge n. 198 e
200;
2) dare alla nuova struttura dirigenziale un mandato preciso
per realizzare entro il 2008 gli obiettivi gestionali indicati dal
Consiglio regionale.
F.to: Bortot - Squarzino Secondina - Venturella
Presidente
- Prima di procedere al punto 5, comunico che
vi verranno distribuiti gli emendamenti presentati in merito al
disegno di legge n. 202, n. 177, n. 206, n. 211, al piano delle
attività estrattive, alla relazione sui rifiuti, al disegno di
legge n. 197, al disegno di legge n. 208 e alla proposta di legge
n. 203. Stanno preparando gli emendamenti al disegno di legge n.
212 e n. 193.
La parola al Consigliere Bortot.
Bortot (Arc-VA)
- Stamattina non avete notato che ho
portato il sacco a pelo... siccome volete la guerra e io, tutto
sommato, ci vado a nozze con queste cose, se avete notato sono
stato abbastanza zitto tutto il giorno, porto il sacco a pelo, ma
stasera non lo porto a casa!
Adesso vengo alla mozione: ho conosciuto nella mia vita Lucio
Libertini, era un famoso Senatore del "Partito di Unità
Proletaria", alla Camera una volta ha parlato per 8 ore di fila;
ovviamente io non sono così bravo, però... intanto non posso
parlare per 8 ore, ma alcune cose da dire le ho. Presidente, vorrei
che chiedesse ai Consiglieri di rimanere al loro posto, perché
questo "via vai" mi disturba notevolmente, continuo a perdere il
filo... ho problemi di testa... non è grave, alla mia età bisognerà
vedere poi come ci arriverà qualcun altro...
(interruzione del Consigliere Frassy, fuori
microfono)
Presidente
- ... non posso portarli io, sono qua
seduto... collega Frassy, lei stia tranquillo, collega Bortot
continui...
Bortot (Arc-VA)
- ... posso? Se non mi dà
l'autorizzazione non posso andare avanti...
(interruzione del Consigliere Vicquéry, fuori
microfono)
... come no? Mica decide lei se devo recuperare o meno?
Presidente
- ... collega Bortot lei parli, poi ci penso
io per il tempo...
Bortot (Arc-VA)
- ... il collega Vicquéry mi ha
interrotto...
Presidente
- ... lei spieghi la mozione...
Bortot (Arc-VA)
- ... devo spiegare la mozione, mi ero
dimenticato per quale motivo mi ero alzato in piedi.
Prima devo fare una premessa: intanto vorrei ringraziare la
maggioranza e il Governo di questo regalo di far arrivare a fine
legislatura delle mozioni importanti, noi le avevamo presentate a
suo tempo e poi sta di fatto che sono scivolate all'ultimo
Consiglio regionale utile. Questo per noi è un grosso spunto di
poter fare un bilancio non solo in riferimento ai quesiti posti
dalla mozione alla quale chiediamo il vostro voto, ma soprattutto
fare un bilancio per quanto riguarda la Casa da gioco di 5 anni di
attività, cioè un bilancio di fine legislatura, anche perché...
Presidente, nessuno mi ascolta, io il filo l'ho ritrovato, ma se
devo parlare a me stesso...
Presidente
- ... collega, lei illustra la mozione, se non
la ascoltano non posso mica obbligare...
Bortot (Arc-VA)
- ... voglio sapere chi mi
risponde...
Presidente
- ... ci sono il Presidente e
l'Assessore...
Bortot (Arc-VA)
- ... vorrei sentire da loro...
Caveri
(fuori microfono) - ... non ti risponde
nessuno...
Presidente
- ... lei continui nella sua
illustrazione...
Bortot (Arc-VA)
- ... era per capire a chi
rivolgermi...
Caveri
(fuori microfono) - ... siamo qua ad ascoltarti,
per favore vai avanti...
Bortot (Arc-VA)
- ... Presidente, non si arrabbi, non
abbiamo cominciato noi, abbiamo chiesto di votare una mozione e vi
siete rifiutati.
Andiamo avanti, Casinò di Saint-Vincent, qui c'è una piccola
chicca: a marzo incassi aumentati del 3,7%, Casinò di Sanremo
incassi ancora in flessione, incassi e presenze in lieve aumento a
marzo al Casinò e questa è una cosa importante. I proventi lordi di
gioco sono cresciuti del 3,78%, mi piace: non 3,7, ma 3,78%,
rispetto allo stesso mese del 2007 e le presenze dell'1,12. Sembra
incredibile che queste notizie ANSA arrivano nel momento in cui in
Consiglio si deve discutere di una mozione, anche perché arrivano,
ma fanno un po' d'acqua. Non c'è scritto in questa ANSA che a marzo
2008 abbiamo festeggiato la S. Pasqua e sapete che molti
frequentano il Casinò in questa festività, e l'esame comparativo
con il mese di marzo del 2007 è poco sostenibile; questi dati
avrebbero dovuto essere citati sul comunicato ANSA, perché lo
scorso anno Pasqua era all'inizio di aprile. Sapete quanto sono
importanti le festività e i week-end per quanto riguarda le
presenze e gli incassi del Casinò; quindi questo foglietto potremmo
anche metterlo da parte, prendiamo un altro foglietto, che riguarda
un esame più sostanziale, riguarda gli incassi dal 2002 al 2006.
Qui vediamo una riduzione degli incassi dei giochi francesi del
35%, della Fair roulette dell'8,79, facendo la media sono il 23% in
meno di incassi al Casinò per questi 5 anni presi in
considerazione. Se andiamo ai giochi americani, abbiamo una
diminuzione della roulette del 39,35, del black-jack del 39, e poi
abbiamo un positivo e la media diventa il 16,19. Credo che questi
siano i dati da prendere in considerazione per capire e fare un
bilancio di legislatura per quanto riguarda la Casa da gioco. Prima
di entrare nel merito, voglio dire che ci occupiamo della Casa da
gioco perché dà lavoro a più di 750 persone.
Fatta questa premessa, abbiamo dovuto riformulare la mozione
perché 2 mesi or sono si chiedeva alla Giunta di riferirsi all'atto
della nomina della nuova struttura dirigenziale alle indicazioni
che il Consiglio vorrà adottare quando esaminerà le proposte di
legge n. 198 e n. 200, e poi dare alla nuova struttura dirigenziale
un mandato preciso per realizzare entro il 2008 gli obiettivi
gestionali indicati dal Consiglio regionale. Rispetto a questo
testo abbiamo dovuto molto ridimensionare le nostre pretese, perché
fare un bilancio di legislatura abbiamo scoperto che il Consiglio
regionale non è mai riuscito a dare indicazioni strategiche al
Consiglio di amministrazione della Casa da gioco, il Consiglio
regionale non è mai riuscito ad intervenire per dirimere i problemi
e le problematiche che appesantiscono la Casa da gioco, di
conseguenza nel nuovo testo chiediamo che la Giunta si impegni ad
attivarsi affinché il Consiglio di amministrazione del Casinò
applichi rigorosamente il nuovo disciplinare in tutte le sue parti,
in particolare definisca la vertenza con gli impiegati tecnici dei
giochi americani.
Abbiamo dovuto ridimensionare le nostre proposte perché dopo 5
anni di legislatura scopriamo che i dati della Casa da gioco sono
tutti negativi, scopriamo che è stato nominato un Consiglio di
amministrazione, che ci sono voluti 2 anni per dimissionarlo,
mentre si poteva evitare questa perdita di tempo e i problemi
ulteriori che ha creato la Casa da gioco partendo dal presupposto
di una incapacità di gestirla. Siamo arrivati alla fine dell'anno
alle dimissioni di quel Consiglio di amministrazione, appena in
tempo utile ad approvare un nuovo disciplinare. Sul nuovo
disciplinare siamo arrivati con una iniziativa in questo Consiglio
per capire per quale motivo alcune parti di questo disciplinare
venivano disattese. Ci riferivamo in modo particolare al controllo
delle mance tavolo per tavolo e non per gioco. In quest'aula ci è
stato detto che ci sono problemi di rapporti sindacali, ma i
problemi c'erano anche quando è stato approvato il nuovo
disciplinare.
Facciamo un passo indietro. Diverse volte abbiamo posto il
problema delle strategie della Casa da gioco, strategie che non
abbiamo visto e che si riferivano al marketing, alla gestione che
lavora in quel posto, all'opportunità impellente di addivenire a un
unico contratto di lavoro per la Casa da gioco. Bene, abbiamo
dovuto rivedere il riparto fra Casa da gioco e Consiglio regionale,
ritoccando a sfavore della Regione l'aliquota di ripartizione,
abbiamo inserito alcune norme sul disciplinare e scopriamo che sia
il vecchio Consiglio di amministrazione che il nuovo non hanno
l'autorevolezza o la volontà per applicare le normative che abbiamo
approvato a fine anno. Dico mancanza di autorevolezza o complicità,
perché anche qui siamo intervenuti a novembre dello scorso anno su
una vertenza dei croupier dei giochi francesi. Abbiamo detto chiaro
e tondo che non era possibile chiudere la vertenza dei giochi
francesi perché automaticamente si sarebbe aperta la vertenza di
qualche altro gruppo di impiegati nella Casa da gioco. Puntualmente
ciò si è avverato: chiusa la vertenza per i croupier dei giochi
francesi, si è aperta la vertenza per i giochi americani. Se ne
parla poco, ma questa vertenza e gli scioperi si susseguono; quindi
abbiamo 2 Consigli di amministrazione che non vogliono o non sono
in grado di chiudere una vertenza con un gruppo di dipendenti della
Casa da gioco.
La domanda che noi poniamo alla maggioranza e al Governo è: come
è possibile che vista la mancanza di autorevolezza di questo nuovo
Consiglio di amministrazione, questo sia poi in grado di modificare
e rilanciare la gestione della Casa da gioco? Anche perché mentre
ci trastulliamo con le nomine di tipo partitico per il nuovo
Consiglio di amministrazione, non lontano da qui vanno avanti;
siamo al 22 febbraio, una rivista pubblica un articolo dove si
informa che gli Americani aprono un'enorme sala da gioco in
Slovenia a Nuova Gorizia, e dovrebbe questa sala da gioco fare da
concorrenza ulteriore a tutti i Casinò italiani. Quindi, da un
lato, non siamo in grado di chiudere una vertenza, non siamo in
grado di dare delle strategie a questa azienda, e non è che tutto
questo succede quando nel resto del mondo tutto sta fermo: il resto
del mondo si organizza e ci troveremo a breve a mettere mano a un
nuovo disciplinare che porterà a pareggiare le entrate della Casa
da gioco con i costi di gestione ed azzerare le entrate della
Regione. A questo punto si pone un problema non da poco. Se abbiamo
un certo numero di esuberi e non siamo in grado di darci strategie
per riassorbire e far lavorare questi esuberi, se arriviamo a una
ulteriore diminuzione degli incassi e non riusciamo a coprire i
costi di gestione della Casa da gioco, vorrei capire quali proposte
occupazionali facciamo alle persone in esubero nel Casinò, perché
finché il Casinò è in attivo si possono ridurre - come avete fatto
- gli introiti per l'Amministrazione regionale e far finta che gli
esuberi ci siano o che con questa nuova struttura dirigenziale si
possano far lavorare dando alla Casa da gioco un altro tipo di
strategia. Purtroppo i segnali sono tutti negativi.
Ripeto, i segnali sono tutti negativi: sono 3 mesi che questo
Consiglio di amministrazione si è insediato, non ha dato
indicazioni per quanto riguarda la strategia recupero di mercato,
una ricollocazione della Casa da gioco sul mercato, insisto sul
fatto che un nuovo Consiglio di amministrazione che non riesce a
chiudere una vertenza quale ne sia la portata con un gruppo di
dipendenti... vorrei che provaste voi ad immaginare che tipo di
possibilità ha di risolvere i problemi della Casa da gioco. Non
abbiamo segnali se è in grado e ha messo mano a quello che non
funzionava nelle strutture dirigenziali della Casa da gioco,
persone sbagliate messe al posto giusto, non si sa bene da chi e
non si sa bene per come. Anche questo argomento lo abbiamo
affrontato in Consiglio e in Commissione e non ne siamo mai venuti
a capo: durante tutte le audizioni del Consiglio di amministrazione
decaduto le risposte erano sempre "non intromettetevi, lasciateci
lavorare". Risposte generiche e di fatto la Casa da gioco continua,
indipendentemente dal cambio del Consiglio di amministrazione, ad
essere gestita dai soliti noti, i soliti personaggi che prendono i
riferimenti gestionali non dalle strutture del Casinò o dal
Consiglio di amministrazione, ma da altre parti.
Abbiamo quindi un problema di inadeguatezza di questo Consiglio
di amministrazione per quanto riguarda le strategie e il rilancio,
abbiamo un problema di questo Consiglio di amministrazione di
mancata autorevolezza per incapacità di chiudere una vertenza che
si protrae da mesi e fa perdere notevoli incassi alla Casa da
gioco, abbiamo una inadeguatezza nel capire come riavviare
all'interno della Casa da gioco gli esuberi per alzare il livello
della qualità dei servizi. Naturalmente tutto questo mentre abbiamo
speso un sacco di soldi per acquistare il "Billia" e ne stiamo
spendendo un sacco per rilanciarlo. Sarebbe interessante capire chi
ci metteremo dentro a questa struttura se continua a perdurare
l'attuale tipo di gestione e di incapacità.
Detto questo, si vorrebbe almeno che il Consiglio di
amministrazione fosse in grado di applicare il disciplinare che
abbiamo approvato a fine anno, appena in tempo utile e per questo
la IV Commissione ha potuto emendarlo al meglio, mentre se ci fosse
stato più tempo forse non ci saremmo riusciti; sta di fatto che il
nuovo Consiglio di amministrazione e il Governo regionale e
l'Assessore competente dovranno impegnarsi maggiormente, dato che
in 2 mesi è già la seconda volta che interveniamo, affinché il
Consiglio di amministrazione controlli che venga applicato
integralmente il nuovo disciplinare per quanto riguarda il
controllo delle mance tavolo per tavolo. Soprattutto metta mano
alla vertenza, non so quanto costerà, non credo che si possa andare
avanti con uno scontro ad oltranza con questo gruppo di impiegati
tecnici, anche perché chi gli va a dire che hanno torto o che le
loro richieste sono troppo alte, quando il giorno prima hanno visto
sottoscrivere un accordo per i colleghi che lavorano fianco a
fianco? Credo quindi che la chiusura, come indichiamo noi, della
vertenza potrebbe far sì che finalmente, dato che il Consiglio non
è in grado di dare indicazioni, che questo nuovo Consiglio di
amministrazione possa mettere mano alle innumerevoli vertenze che
ci creano nel Casinò per gruppi di lavoratori ed addivenire al più
presto ad un contratto di lavoro aziendale unico.
Come da risposta a una nostra interrogazione, vi faccio l'elenco
delle vertenze che sono state sottoscritte e chiuse a partire dal
novembre 2006. È un elenco di 36 vertenze: siamo a novembre 2006,
queste vertenze sono nate e concluse nell'arco neppure di un anno e
mezzo. Una è con i tecnici delle slot, 7 novembre 2006; il 20
novembre 2006 roulette, black-jack e giochi americani; il 23
novembre 2006 con lo stesso gruppo; il 30 novembre 2006 con l'UGL
(sindacato dei dipendenti delle case da gioco, reparto controlli di
amministrazione); il 1° dicembre 2006 craps e punto-banco; il 7
dicembre 2006 cassa amministrativa; il 14 dicembre 2006 roulette e
giochi francesi; il 15 dicembre 2006 roulette, black-jack e giochi
americani; il 21 dicembre 2006 roulette, black-jack e giochi
americani, roulette e giochi francesi; il 22 dicembre 2006
amministrativi di sala e trente et quarante e poker; il 2 gennaio
2007 amministrativi; il 26 gennaio 2007 amministrativi e tecnici;
l'8 febbraio 2007 valletti giochi americani; il 19 aprile 2007
craps punto-banco; il 4 giugno 2007 ufficio informazioni, vado
veloce... casse slot, amministrativi e tecnici, cassa
amministrativa, tecnici slot, tecnici trente et quarante, tecnici
roulette giochi francesi, punto-banco, punto-banco, casse card,
punto-banco, guardiani esterni, punto-banco, roulette, black-jack e
giochi americani, roulette giochi francesi, roulette, black-jack e
giochi americani. Questa è la conflittualità nella Casa da gioco e
noi abbiamo nominato 2 Consigli di amministrazione che non sono in
grado di metterci le mani e addivenire a un contratto di lavoro
unico per tutto il comparto.
Ora le domande sono: se quelli che gestiscono attualmente la
Casa da gioco non sono in grado di ridurre la conflittualità a un
contratto unico, vorrei capire come sono in grado e quali risorse
possono attivare per rilanciare l'insieme della Casa da gioco. Però
qui adesso risaliamo alle responsabilità e alla politica, non siamo
noi, dell'opposizione, che abbiamo nominato questi amministratori,
noi siamo quelli che continuiamo a dire che questi amministratori
non sono in grado di gestire la Casa da gioco! Ci avete deriso, ci
avete mandato a quel paese, e non avete voluto vedere le cose che
non era in grado di fare quel Consiglio di amministrazione. Siamo
arrivati alla resa dei conti, questo Consiglio di amministrazione è
stato dimissionato e per tutta risposta la maggioranza e questo
Governo hanno nominato un Consiglio di amministrazione che per
certi versi si può dire peggiore, nel senso che mentre prima c'era
una specie di lottizzazione mascherata e comunque c'era una
conflittualità interna al Consiglio di amministrazione sulle
strategie, e mi riferisco al Consigliere Conca che prospettava
delle idee e delle proposte per la Casa da gioco, Consigliere in
minoranza, rispetto a una maggioranza che era per il mantenimento
dello "status quo". Ora siamo di fronte al nuovo Consiglio di
amministrazione, addirittura è finito il confronto, non si riesce a
capire nulla, non ci sono indicazioni da che parte si vuole andare
a parare, non si mette mano per definire la vertenza che dura da 3
mesi, quindi credo che vi sia un peggioramento della situazione
rispetto alla situazione precedente e che peggio di così non si
possa andare.
Dicevo, la responsabilità della politica: non abbiamo, noi,
nominato questi amministratori, li ha nominati la maggioranza e il
Governo che hanno protetto prima un Consiglio di amministrazione
finché hanno potuto e hanno nominato un nuovo Consiglio di
amministrazione. Invece di dire: ci siamo presi la responsabilità,
come ci avete chiesto, di dimissionare un Consiglio di
amministrazione che non era in grado di gestire la Casa da gioco,
ne abbiamo nominato un altro, al quale se non il Consiglio
regionale, la maggioranza e il Governo hanno dato queste
indicazioni strategiche, niente di tutto questo. Il nuovo Consiglio
di amministrazione non è in grado di far applicare il disciplinare
approvato alla fine dell'anno e la maggioranza e chi ha nominato il
nuovo Consiglio di amministrazione non sono stati in grado di
presentare uno straccio di indicazioni strategiche da dare a questo
nuovo Consiglio di amministrazione; quindi, da una parte,
incapacità con nomine di persone almeno 4 su 5 che non conoscono la
Casa da gioco, quindi vi rendete conto di fronte a quali conflitti
e a quali corporazioni si trovano e quanto tempo ci vorrà per
venire a capo; e, dall'altra, la maggioranza e il Governo che a
questo nuovo Consiglio di amministrazione non è andata oltre le
nomine della spartizione per componente politica e non sono
riusciti a dare uno straccio di indicazione strategica.
Vorrei che tutto questo fosse conosciuto e in questo senso anche
interverremo, perché se si tornerà in quest'aula a giustificare il
prossimo Consiglio regionale che non è stato possibile, perché sono
diminuiti i giocatori e i clienti, sono diminuiti gli incassi, vuol
dire che ci troveremo di fronte all'ennesimo fallimento, non tanto
del Consiglio di amministrazione nominato, quanto della politica
della maggioranza e del Governo che ha nominato questo Consiglio di
amministrazione. Non sappiamo chi ci sarà, ma ho la netta
impressione che a fronte del fallimento di una politica o di una
mancata politica per quanto riguarda i costi della politica - di
cui abbiamo parlato prima -, ci troviamo di fronte allo stesso
fallimento di questa maggioranza e di questo governo per quanto
riguarda la situazione della Casa da gioco.
Ho paura che i prossimi giorni ci troveremo a discutere
provvedimenti e disegni di legge arrivati sul banco a fine
legislatura e ci troveremo a fare altrettanti bilanci fallimentari
su quegli argomenti che arriveranno all'ordine del giorno nei
prossimi giorni, anche quelli ci permetteranno di fare un bilancio
di legislatura. Il fatto di voler mostrare i muscoli, portando in
quest'aula più di 20 provvedimenti legislativi... non so il
bilancio che potrete trarne alla fine, quando ognuno di questi
provvedimenti permetterà all'opposizione di fare un bilancio sulla
vostra legislatura! Quindi al prossimo appuntamento, nelle prossime
ore!
Presidente
- La parola al Vicepresidente Tibaldi.
Tibaldi (PdL)
- Alcune considerazioni su questa mozione
sono doverose... "in primis", perché questa mozione tratta un
argomento delicato quanto importante, la Casa da gioco di
Saint-Vincent, per la quale possiamo tirare un bilancio di fine
legislatura tutt'altro che positivo, perché i dati che emergono
sono di una flessione preoccupante degli introiti come degli
ingressi, che vedono una Casa da gioco sempre meno popolata di
clienti e sempre più densa di problemi che investono non sono
l'aspetto manageriale, ma anche i rapporti fra i manager e i
dipendenti e costoro con la clientela.
Diceva giustamente il collega Bortot, enunciando alcuni dati,
che questa flessione ha una ragione politica, perché la politica si
è impossessata di un'azienda che è la Casa da gioco di
Saint-Vincent, e da allora ne ha inesorabilmente condotto le sorti
a questo livello infausto che tutti possiamo constatare. Ed è anche
naturale che l'ultima decisione di nominare un nuovo quintetto non
sia ravvisabile come una soluzione, come una panacea del male che
sta travagliando la Casa da gioco, anche perché la "Giunta Caveri",
adesso, e la "Giunta Perrin", prima, hanno tentato a più riprese di
individuare più quintetti di manager o sedicenti tali che
cercassero di risollevare le sorti del Casinò. Purtroppo, vuoi per
impossibilità di compiere delle scelte strategiche vere e proprie,
vuoi per le briglie che ha loro imposto la politica, non sono
riusciti nei loro intenti. Ci riuscirà questo quintetto appena
nominato? Noi abbiamo dei dubbi profondi, anche se il Presidente
Caveri e la sua Giunta hanno cercato di illustrarci queste nuove
nomine come nomine che sono corredate da grandi professionalità,
capacità che sono da dedicare alla Casa da gioco.
La realtà è che il Casinò non si è reso conto che il mercato è
andato avanti e il Casinò è rimasto fermo. L'aria che si respira in
quel di Saint-Vincent è un'aria greve, è un'aria di gente che, pur
lavorando lì dentro e pur percependo degli stipendi che sono del
tutto rispettabili rispetto ad altri che percepiscono altri operai
o impiegati nelle varie aziende o nelle pubbliche amministrazioni
valdostane, non esitano a manifestare delle forti perplessità sul
futuro di questa azienda, e naturalmente lo manifestano sia
attraverso i loro organismi sindacali, sia personalmente, lo hanno
fatto con tutti noi esponenti delle diverse forze politiche. La IV
Commissione è stata testimone di questa situazione che, episodio
dopo episodio, è peggiorata nel tempo.
Qual è il risultato politico della Giunta? È un risultato
politico inevitabilmente negativo, che pesa sulle spalle del
Presidente Caveri e dell'Assessore Marguerettaz "in primis", ma
naturalmente si propaga anche sul supporto incondizionato e
acritico di una maggioranza che non si è mai calata nella realtà
della Casa da gioco così come si presenta. Le forze di opposizione,
parlo per la nostra, il nostro gruppo ha fatto delle proposte, "in
primis" quella della privatizzazione della gestione, che rimane
assolutamente invariata e prioritaria rispetto alle altre; proposta
che è stata presentata a più riprese a quest'aula e sempre
respinta, anche se qualcuno di voi inconsapevolmente nutre questa
convinzione che la soluzione unica potrebbe essere questa, ma non
c'è il coraggio della scelta e questa assenza di coraggio nella
scelta della privatizzazione della gestione ha costretto il Casinò
a rimanere prigioniero delle logiche politiche. Il tenere questo
ostaggio importante nelle mani di pochi politici che vogliono fare
il bello e il cattivo tempo con promozioni, assunzioni, appalti,
somministrazioni di vario genere... sta relegando il Casinò a
fanalino di coda del panorama interno italiano. Guardavo l'altro
giorno su Internet i dati recentemente pubblicati degli introiti e
delle presenze dei 4 Casinò italiani, devo dire che sono rimasto
scioccato quando ho visto che Sanremo, che è l'ultimo Casinò
italiano, è a una distanza millimetrica rispetto a Saint-Vincent,
cioè Saint-Vincent è già terzo e Sanremo è prossimo a superarlo.
Penso che nel bilancio di fine legislatura le forze di maggioranza
faranno anche queste riflessioni, i Consiglieri che sorreggono la
"Giunta Caveri" guarderanno quali sono i risultati e gli obiettivi
mancati soprattutto nella conduzione di questa azienda. La nomina
del quintetto oggi presieduta dal sig. Cheillon ci sembra una
risposta insufficiente e inadeguata alle esigenze di un'azienda
che, se fosse stata privata, sarebbe già fallita!
Cosa sta a indicare questa mozione? Questa mozione sta a
indicare anzitutto la volontà dilatoria della Giunta, anche perché
porta la data dell'8 febbraio 2008, cioè qualche giorno dopo la
proposta congiunta delle forze di opposizione dove si diceva:
"Presidente Caveri, capiamo le difficoltà della Casa da gioco,
vogliamo venirle incontro, le proponiamo una soluzione che è
condivisa"... quella di indicare - almeno per la nostra forza
politica - un amministratore unico, perché se gestione pubblica e
quindi politica deve essere, per averne 5, tanto vale averne uno
solo che diventa l'esecutore materiale di volontà superiori che
vengono prese qui, ad Aosta, e vengono messe in opera a
Saint-Vincent. Credo che un'occasione del genere delle forze di
opposizione non l'abbiano mai presentata a un Presidente: questo
sta ad indicare la volontà collaborativa che c'è stata in quel
momento che tuttora permane - ma ormai i tempi ci remano contro - e
che ha dimostrato consapevolezza e responsabilità.
Questa mozione indica la buona volontà delle forze di minoranza
di venire incontro alla Giunta per indicare una soluzione,
purtroppo non è stata raccolta questa disponibilità, anzi è stata
respinta al mittente con una nomina repentina di altre 5 persone;
persone che - mi è stato riferito - si sono presentate alla forza
lavoro in 2, il quintetto si è già presentato più che dimezzato
nell'incontro con le maestranze, con le professionalità che
risiedono in quell'azienda, e le 2 persone che si sono presentate
già si sono contraddette a più riprese, perché uno è l'esponente di
un ramo dell'"Union" e l'altro è un esponente di un altro ramo
dell'"Union", quindi se uno diceva bianco, la controparte replicava
come nero! Questo sta a indicare la coesione, la coerenza che c'è
di partenza e di avvio nella gestione da parte del quintetto - che
chiamiamo per il nome del suo Presidente - Cheillon, e questo ha
preoccupato i dipendenti, che si sono trovato un quintetto a 2, e
poi di questi 2 quello che diceva uno veniva smentito dall'altro e
viceversa!
L'aspetto più indecente è quando è stato riferito da queste
persone che sono dei meri esecutori di volontà politiche superiori,
c'è stata una conferma netta fin dall'inizio che loro non hanno una
predisposizione manageriale, ma sono solo Presidente-operaio, che
esegue pedissequamente le volontà di un altro Presidente che non è
operaio, è il Presidente che siede al vertice della Giunta. Se il
buongiorno si vede dal mattino, partiamo con il piede sbagliato,
Presidente Caveri, penso che lei ne sia a conoscenza di queste
informazioni che sono fresche di mercato, di conseguenza non
depongono a favore né delle vostre indicazioni nominative, né di
quello che non riescono a fare nel Casinò.
La mozione, collega Bortot, è una mozione che ha una sostanza
sana, si fonda sulle 2 iniziative e noi la ringraziamo per averla
citata anche l'iniziativa n. 200, che è quella predisposta dai
Consiglieri del nostro gruppo, e il punto 1 si riferiva a tenere in
considerazione le nostre proposte, perché erano proposte di
emergenza, perché il Casinò è in uno stato di emergenza! Ma
l'emergenza è stata ignorata o volutamente scavalcata come problema
da chi avrebbe dovuto tenerla in considerazione, e non è più
emergenza perché il quintetto è stato rinominato secondo logiche
che sono solo partitocratiche, perché i 5 componenti del nuovo
"Cda" hanno ognuno di essi i galloni di una rappresentanza
politica. L'importante era collocare delle persone che fossero a
garanzia di un clan, perché ormai funziona così, e lo abbiamo visto
in "CVA", nel Casinò, in "INVA", in "IVAT", ormai la logica che
pervade le scelte di competenza all'interno di ogni ente od
organismo partecipato dalla Regione è una logica secondo il manuale
Cencelli: mettiamo Tizio perché è amico di Caio, mettiamo Sempronio
perché rappresenta questo clan di tipo familiare o politico, ma
così non si va da nessuna parte, tanto che le aspettative di chi
lavora al Casinò e di chi dipende dall'azienda Casinò anche come
indotto, non ci sono più! Lo sanno bene e ne sono consapevoli i
Valdostani che conoscono questa attività e vivono direttamente o
indirettamente di questa attività. Ne sanno qualcosa anche le casse
regionali che hanno visto impoverire in questi anni in maniera
costante il gettito che dovrebbe invece arrivare in virtù di una
tassa di concessione. Il quadro che ne esce è indubbiamente
negativo.
Questa mozione, collega Bortot, al di là della bontà che la
ispira, vuole però impegnare il Consiglio a dare alla nuova
struttura dirigenziale un mandato preciso per realizzare entro il
2008 gli obiettivi gestionali indicati dal Consiglio. Noi
dissentiamo da questa impostazione, perché non si può permettere
che sia una struttura dirigenziale e quindi una struttura
burocratica a sostituirsi a una struttura politica. Rischiamo di
passare "dalla padella alla brace", qui abbiamo l'interferenza
della politica in una azienda, se vogliamo sostituire la politica
con la burocrazia, penso che peggioriamo decisamente la situazione.
Allora vorremmo capire meglio questo passaggio che, così come
impostato, non è condivisibile e ve lo dico
"apertis
verbis"
; anzi, a nostro avviso è importante snellire il
rapporto fra l'ente politico e l'azienda, o meglio una delle
aziende partecipate dalla Regione. Se mettiamo di mezzo anche la
struttura dirigenziale che esclude i politici, tanto vale che
esistano i politici, basterebbe un dittatore illuminato, un
organigramma dirigenziale efficiente e non servirebbero né la
Giunta, né il Consiglio. Potrebbe essere una scelta, anche se
discutibile, ma non credo, conoscendo il collega Bortot che è il
primo firmatario della mozione, che nella sua mente alberghi
un'idea dittatoriale, forse sì... ha qualche rimembranza estrema
Sinistra antagonista... però non penso che sia proponibile, oggi,
nel 2008.
Questa impostazione, Consigliere Bortot - penso se ne renda
conto - che non sia sostenibile come è stata scritta. D'altro canto
le leggi n. 198 e n. 200 sono lì che giacciono in attesa di
discussione, di approvazione o reiezione, qualcosa ci dirà la
maggioranza, perché sono 3 mesi che si riproducono nell'ordine del
giorno con numeri differenti e attendono di passare il vaglio
dell'aula. Le chiederei quindi, collega Bortot, di essere più
esplicito nelle intenzioni, perché se la mozione rimane così
impostata, non possiamo votarla.
Presidente
- La parola al Consigliere Sandri.
Sandri (PD)
- Questa mozione la trovo un'ottima occasione
per un confronto politico su uno dei temi storici della nostra
Regione.
Ricordo che il Casinò, dopo una breve storia prebellica, è stato
inaugurato nel 1947, dopo il decreto di autorizzazione del
Presidente della Regione dell'epoca, Federico Chabod, mi sembra
fine luglio, primi agosto 1946. È una occasione importante per fare
delle riflessioni su una legislatura di Casinò. Questo -
riprendendo il discorso che facevamo prima - è un Consiglio
regionale in cui vengono a confrontarsi sui principali temi - in
questo caso il Casinò - le differenti posizioni politiche che
albergano in quest'aula e che ovviamente possono avere un riscontro
differente rispetto a quelle di maggioranza e di minoranza per gli
effetti che queste hanno avuto, ma in quest'aula hanno tutte lo
stesso diritto e si devono giustamente confrontare.
Ovviamente il testo precedente della mozione era un testo non
più attuale, perché c'è stato un ostruzionismo da parte della
maggioranza che ha impedito inizialmente l'approvazione in
Commissione in tempi utili perché arrivasse in Consiglio prima che
la maggioranza prendesse le decisioni in merito al "Cda" che si era
dimesso nel dicembre scorso e poi ne ha impedito la discussione nel
primo Consiglio. Successivamente, inondati da progetti di legge
della Giunta, è finito sempre in fondo e i progetti di legge dei
Consiglieri semplici, per Regolamento, non hanno la possibilità,
dopo 3-4 sessioni di essere anticipati come le mozioni, quindi ci
troviamo che il n. 198 del "PD" e il n. 200 dell'"Arcobaleno" sono
dei morti viventi, cioè vivono nell'ordine del giorno del
Consiglio, ma sono, di fatto, morti!
Parto per questa riflessione sul Casinò dal testo che abbiamo
predisposto noi, e chiedo al Presidente... è stato distribuito il
testo?
Si dà atto che, dalle ore 19,24, presiede il Vicepresidente
Tibaldi.
Presidente
- Vengono distribuiti adesso, sono appena
arrivati alla Presidenza e saranno distribuiti nell'arco di qualche
minuto.
Sandri (PD)
- Grazie mille. Dicevo che in questo
emendamento sostitutivo alla mozione, oggetto n. 5 del Consiglio
regionale, abbiamo indicato 2 temi prioritari sul Casinò: uno che
riprende pienamente il ragionamento fatto dall'"Arcobaleno", cioè
noi diciamo che uno dei problemi degli scarsi risultati del Casinò,
che ha visto notevole riduzione delle entrate e degli incassi e
soprattutto degli utili per la Regione è la mancanza di
un'organizzazione aziendale efficiente.
La nostra proposta è molto semplice: è quella di dire che
occorre un direttore generale con ampi poteri, che sia a capo della
struttura dirigenziale interna. Dire questo e dire qualcosa come lo
diceva Lapalisse... il passo è breve, perché nel 99,99% delle
aziende conosciute da ciascuno di noi esiste un direttore generale.
L'unica eccezione a questa regola è quella del Casinò di
Saint-Vincent. E da dove viene questa eccezione? Viene dal fatto
che nel giugno 2003 l'allora Presidente dell'"Union", Aurelio
Marguerettaz, nel gestire le trattative per costituire una nuova
maggioranza, si ritagliò un Assessorato che, oltre ad occuparsi di
finanze e patrimonio, si occupava anche delle partecipate e del
Casinò; fu eletto Assessore con queste deleghe nella prima "Giunta
Perrin" nel 2003 e da quel momento è partita la sua caccia al
Casinò, una caccia a mettere delle mani politiche sul Casinò per la
sua parte politica evidentemente, perché voleva un controllo più
diretto della politica sulla gestione, ed è partito con i missili,
i mortai, i carri armati, e... com'è incominciato questo? Se
ricordate, il primo atto dell'allora Assessore Marguerettaz fu
quello di dire: "il piano di sviluppo consegnato il 29 luglio 2003
dall'allora Consiglio di amministrazione, come previsto dal
disciplinare, lo togliamo dal potere della Commissione". Ricordo la
faccia stupita del Presidente della IV Commissione, Praduroux, che
cercava di barcamenarsi questa storia per difendere l'operato della
Commissione, con questa "Panzer Division"
che diceva no,
quel piano di sviluppo è bloccato, decido io, come se fosse una
competenza sua e non del "Cda", quello di decidere quale tipo di
sviluppo occorresse proporre. La proposta era come da disciplinare
di competenza del Consiglio di amministrazione, che l'aveva
preparata - era anche un piano interessante - è stato cassato senza
il supporto né di una Commissione, né di un Consiglio da una sola
persona che se ne assunse la responsabilità. Di lì è cominciato lo
sfascio, perché è cominciato l'attacco a Trentaz, all'epoca
Direttore generale e credo anche Amministratore delegato, perché
aveva difeso il suo piano di sviluppo, l'attacco al "Cda" che fu
fatto dimettere "manu militari" il 29 dicembre 2003 e poi
sostituito, ed è di lì che è iniziata la "Via Crucis" per il
Casinò, che ha portato a 4 Consigli di amministrazione, ai
risultati drammatici di questi giorni.
Nell'assestamento del 2007 è molto evidente nei capitoli
specifici la perdita di gettito delle entrate e l'aumento delle
spese in uscita e quindi l'enorme dispendio di energie e lo scarso
risultato che portiamo a casa, ma dal punto di vista organizzativo
il passaggio fondamentale fu il licenziamento - io dico: le
dimissioni aiutate, l'eutanasia organizzativa e imprenditoriale - a
cui fu sottoposto Roberto Trentaz, che il 30 giugno 2004 fu
cacciato dal Casinò. È interessante rileggere le dichiarazioni
dell'epoca:
"Sabato 3 luglio 2004, Roberto Trentaz, ex Direttore generale
e Amministratore delegato della Casino de la Vallée, ha lasciato la
Casa da gioco valdostana".
"Cari amici da oggi e con non
pochi rimpianti non faccio più parte della vostra azienda"
-
scrive nel suo commiato in una lettera indirizzata a tutti i
dipendenti. L'accordo fra Casinò e manager è stato siglato nel
pomeriggio di giovedì 1° luglio senza nessuno scontro, Trentaz ha
lasciato la Casa da gioco. A parte la lettera ai dipendenti,
Trentaz non ha rilasciato nessun'altra dichiarazione politica:
"Dopo più di 28 anni passati fra queste mura lascio il mio posto
di lavoro, i miei incarichi e anche tanti amici, ai quali credo
vada il mio sincero grazie. Grazie e auguri per il futuro
dell'azienda che vi appartiene e che sono certo saprete rispettare
e difendere anche da potenti e non sempre lungimiranti scelte di
chi troppo frettolosamente crede di aver capito il nostro mondo.
Auguro all'azienda, alla quale mi sento e sentirò sempre
sinceramente legato lusinghieri successi che non possono che
passare attraverso un necessario e collettivo momento di condivisa
analisi senza sconti o falsi obiettivi. Solo il tempo dirà come
stanno realmente le cose e solo così ognuno di noi e potrà con
consapevolezza e assunzione di responsabilità valutare il passato,
il presente e il proprio futuro in azienda
.
"
. Credo che
una parte del futuro sia già ormai del passato, e credo che queste
parole siano già sufficientemente evocative del giudizio che oggi
siamo chiamati a dare.
Più interessante è stato però il giudizio che Trentaz ha dato
qualche settimana dopo, in merito al problema dell'organizzazione,
proprio il tema: come mai non c'è un direttore generale. Scrive in
una Conferenza stampa che tenne l'8 ottobre 2003:
"Nelle ultime
settimane, in particolare dopo la mia uscita dall'azienda, si sono
intensificate azioni e più recentemente sono stati affissi
manifesti contenenti strumentali interpretazioni della cessazione
del mio rapporto, le cui ragioni, oltretutto contenendo dati
sensibili, dovevano rimanere riservate"
. Parte da questo
attacco che aveva subito, in particolare da "Forza Italia", per
dire:
"A seguito della volontà del signor... del Consiglio di
amministrazione della Casino Spa, è stato proposto
all'azionista"
- o dall'azionista ha ricevuto la
sollecitazione, perché qua talvolta il "Cda" propone quello che
l'azionista gli dice -
"di procedere alla riorganizzazione
aziendale deliberata nell'assemblea del 6 aprile 2004, con
l'eliminazione della figura e del ruolo del direttore generale"
- ecco la deliberazione quando viene fuori -
"e la ridefinizione
dei nuovi vertici aziendali mediante l'attribuzione delle deleghe,
precedentemente ricoperte dal direttore generale e dai dirigenti,
ad alcuni membri del Consiglio di amministrazione"
. Cosa
succede? Fatto il disastro, cambiato il "Cda", eliminato il
direttore generale, ci si inventa un'organizzazione aziendale che
non esiste in alcun libro di economia aziendale. Non esiste alcun
caso nel mondo in cui si faccia una cosa del genere, perché in
tutto il mondo esiste il Consiglio di amministrazione, che fa la
politica dell'azienda, e poi ci sono l'amministratore delegato e il
direttore generale che la applicano... mischiare le due cose è uno
dei fondamentali elementi per cui questa Casa da gioco ha avuto i
risultati che ha avuto!
Dobbiamo tener conto che in questo giudizio esiste una
responsabilità politica e che dalle parole del sig. Trentaz emerge
con chiarezza:
"Tutto questo"
- si riferisce ai problemi che
ha avuto -
"è emerso al termine di un lungo periodo di assoluta,
ma non reciproca mancanza di dialogo con il rappresentante della
proprietà"
. E chi era il rappresentante della proprietà nella
"Casino S.p.a."? L'ex Presidente dell'"Union" e, all'epoca e ancor
oggi, Assessore alle finanze: Aurelio Marguerettaz. Si vede che
c'era una premeditata azione per distruggere la "Casino S.p.a.",
perché se si distruggevano i centri vitali di questa società,
potevano essere sostituiti con persone affidabili - è una parola
che piace molto alla maggioranza e alla Giunta -, disponibili ad
abbassare la testa e a fare da tramite. Allora abbiamo la netta
sensazione che il Casinò non sia gestito a Saint-Vincent, ma sia
gestito dal 1° piano di Palazzo regionale. Credo che si debba
tenere conto che i risultati devono essere imputati non ai 4
Consigli di amministrazione del Casinò, ma al 1° piano: lo dico per
chi ci ascolta, di ricordarselo anche il 25-26 maggio!
Il secondo punto su cui ci vogliamo impegnare, riguarda
l'impegno a pretendere il rispetto integrale del disciplinare, a
partire dalla conta per tavolo e per gioco degli introiti e delle
mance. Dobbiamo evidenziare l'inaffidabilità dell'Assessore
Marguerettaz, in quanto nel dibattito sul disciplinare - che è
stato uno dei momenti di dibattito più interessanti e più evidenti
del dicembre scorso, che ha portato a riunioni di Commissione,
credo la IV Commissione, lunghe, in cui si sono discusse una serie
di questioni - si è arrivati a una modifica del testo che era stato
presentato, per cui nel rispetto della normativa vigente in materia
di lavoro si dovevano fare i conteggi per mance e degli introiti
per tavolo, oltre che per gioco.
Abbiamo chiesto all'Assessore al bilancio, al Coordinatore del
Dipartimento bilancio e al Presidente del "Cda" del Casinò di avere
questi dati. La risposta ci è giunta il 28 marzo:
"In risposta
alla sua richiesta del 10 marzo, mi pregio fornirle in allegato i
tabulati giornalieri degli incassi e delle mance e quelli delle
sole mance. Come potrà constatare, risulta il solo conteggio
complessivo per giochi e non quello per tavolo"
- conteggio che
non viene effettuato, qua il Consiglio di amministrazione della
"Casino S.p.a." e il Coordinatore del Dipartimento bilancio non
rispettano la legge, in quanto il Consiglio regionale ha detto di
fare il controllo per tavolo e delle mance e degli introiti per
tavolo e non solo per gioco -
"nel rispetto della normativa
sindacale vigente"
, ma nella normativa sindacale del lavoro da
nessuna parte c'è scritto che non si possa fare il controllo per
tavolo! Ma dove? Questa è la cosa grave!
L'Assessore avalla un comportamento illecito che è quello di non
rispettare la normativa regionale, e non ha mai avuto il coraggio
di dire in aula o da qualunque altra parte qual era la normativa
sindacale che eventualmente contrastasse con questa cosa. Vi
sfidiamo ad avere coraggio su questo punto, perché è evidente che
siete dalla parte del torto, e ancora di più siete dalla parte del
torto perché almeno lo faceste per gioco il controllo delle mance e
degli introiti! Ma ci sono 2 giochi che sono messi insieme e non si
capisce perché. Le mance del black-jack e della roulette americana
vengono calcolate cumulativamente e... chi se ne frega! Questo lo
avranno fatto fino... ma se il Consiglio regionale dice che devono
essere fatti per gioco, devono essere fatti per gioco! Quindi il
black-jack deve essere contato separatamente dalla roulette
americana, che fra l'altro sono 2 giochi completamente diversi: il
primo è un gioco di carte che, dal nome stesso, dovrebbe essere
compreso negli americani come il poker, e che fa parte degli
americani perché - come ricordava prima il collega Bortot - c'è
ancora una vertenza aperta dei giochi americani, nessuno è in grado
o ha voglia o ha avuto ordini dal Palazzo di risolverla. Abbiamo
quindi che il black-jack è spesso chiuso, perché i lavoratori
addetti a questo tavolo ritengono di avere dei buoni motivi per
mantenere alta la pressione sindacale e nessuno si rivolge a loro.
Mi ricordo che sono arrivati anche a fare uno sciopero del
black-jack nella notte di Capodanno, che è la notte "clou"
dell'anno per il Casinò, non mi sembra che questo abbia smosso
nessuno. I risultati li abbiamo visti: crollo di tutte le attività
a gennaio, a febbraio, a marzo!
La roulette americana è un gioco diverso con una biglia che gira
ed è considerato un gioco americano, ma di sicuro molto più vicino
ai giochi francesi di quanto non sia il black-jack. Allora abbiamo
una totale irresponsabilità, perché non si rispetta il disciplinare
per quanto riguarda il controllo per tavolo, né per quanto riguarda
il controllo per gioco. Ci chiediamo cosa sta sotto a tutto ciò; ci
sta sotto che c'è interesse da parte di qualcuno di proteggere una
scarsa trasparenza dei giochi al Casinò. Questo è un gioco
pericoloso, la maggioranza, la Giunta, il mondo politico che ha
sostenuto le scelte dell'Assessore Marguerettaz, anche quelli che
si sono innervositi per queste sue politiche, ma di fatto tutte
queste persone che hanno fatto in questa legislatura parte della
maggioranza e che non si sono in modo esplicito dissociate da
quell'attività, sappiano che sta iniziando un periodo pericoloso,
perché non avere questa trasparenza sui controlli rientra in quella
logica che ha portato il Tribunale di Palermo ad aprire
un'inchiesta sul riciclaggio di denaro sporco al Casinò di
Saint-Vincent. Il processo è aperto e ci sono alcuni dipendenti
ancora che sono imputati in quell'indagine giudiziaria e in quel
processo.
Cosa vogliamo fare del Casinò: vogliamo essere trasparenti,
vogliamo rispettare le indicazioni del Consiglio regionale o
vogliamo giocare in quell'area grigia dove tutto è possibile, dove
tutto diventa nebuloso, dove non è possibile capire dove vanno i
soldi, come vengono spesi, dove vanno le mance? Questo è il
problema! Non credo che sia solo questo il modo per risanare il
Casinò; dico però che se c'è un tumore nella Casa da gioco, che
rode la capacità di reagire alla crisi per tornare ad essere una
realtà che produce utili, che rende i posti di lavoro dei posti
sicuri, perché basati su una produzione di reddito, questo tumore è
dietro questa cortina che viene fatta attorno al controllo per
tavolo e per gioco delle mance e degli introiti, perché questa
barriera, alla conoscenza di questi dati, è frutto di una copertura
di una situazione che non è positiva. Non è così? Questa nostra
ipotesi è falsa? Benissimo, dimostratecelo! Aprite questa finestra
e allora noi vi crederemo, ma fino ad allora la lettera del
Direttore Carlo Ferina e quella dello stesso tenore che ci è
arrivata dal "Cda" del Casinò non ci fanno ben sperare!
Vorrei chiudere questo intervento con due osservazioni: la prima
è sulle vertenze sindacali di cui parlava il collega Bortot. Ha
fatto molto bene a ricordare i vari passaggi di queste innumerevoli
vertenze sindacali, perché al di là del loro contenuto specifico
che possono essere state tipo quella del black-jack per una
questione di ripartizione delle mance e della valutazione del
cosiddetto "terzo pilastro", tutte queste vertenze dimostrano che
l'insieme delle maestranze del Casinò sono molto preoccupate; lo
sono, perché a fronte degli utili che erano di 80 milioni di euro
nella metà degli anni '90 - in lire molto più robusti perché c'è
stato un 25% di inflazione nel frattempo -, oggi siamo arrivati a
meno di 30 milioni di euro, e tenuto conto della scarsa efficienza
dei vari Consigli di amministrazione e l'ultimo non mi pare stia
avendo dei risultati migliori - gli diamo ancora qualche mese per
dimostrare quello che è capace di fare -, l'ipotesi che nel giro di
3-4 anni il Casinò non sia più fonte di reddito per la Regione, è
un'ipotesi che è lì. Però, proprio perché non vogliamo arrivare a
questo, crediamo sia importante che il responsabile di tutto ciò si
dimetta e lasci l'incarico. Non serve a nulla, siamo a fine
legislatura, sarebbe un gesto simbolico, ma così dimostrerebbe di
aver capito il disastro chiaro, premeditato, determinato che ha
provocato. Purtroppo il pallone non ha fatto gol, è andato nella
propria porta e ha fatto un enorme autogol.
Per questi motivi credo che noi cercheremo con gli amici del
gruppo "Arcobaleno" di concordare un testo comune tra i 2 testi
emendativi che sono stati predisposti, spero si possa trovare un
momento per confrontarci, perché credo che i Valdostani e
soprattutto le lavoratrici e i lavoratori del Casinò debbano sapere
che in questo Consiglio c'è ancora una piccola, ma agguerrita
pattuglia di Consiglieri regionali che vuole far vivere il Casinò,
che vuole dare delle prospettive al Casinò, che vuole rendere il
Casinò competitivo non solo rispetto agli altri Casinò, ma
competitivo rispetto ai vari giochi che ci sono in giro. Per fare
questo la ricetta è semplice, forse l'unico punto su cui sono
d'accordo con il collega Tibaldi, occorre che questa società sia
messa nelle condizioni di essere una società che funziona e per
fare questo bisogna dare al Consiglio di amministrazione dei
Consiglieri che non siano dei burattini con i fili che partono da
Piazza Deffeyes, ma delle persone competenti e ce ne sono state in
questi anni! Nei Consigli di amministrazione che si sono succeduti,
alcune persone erano di grande spessore, fra queste una che avrebbe
potuto dare un grande appoggio alla Regione e alla "Casino S.p.a."
era il dr. Zandano, che in Commissione si è sempre dimostrato
persona molto competente e di spessore, ma al quale non si è
permesso di lavorare.
L'augurio e il tentativo che faremo allora è quello di dare una
società gestita in modo privatistico, che persegua obiettivi di
efficienza e di efficacia, che non sia al soldo di nessun politico
e che in questa maniera possa chiedere ai sindacati e ai lavoratori
quei sacrifici che sono necessari perché la baracca possa
ripartire, e la baracca può ripartire se si punta alla qualità. La
qualità è ancora oggi di alto livello nel Casinò solo ed
esclusivamente per la dedizione del personale, credo che questa
qualità debba essere compenetrata nell'azienda e penso che ci
voglia una nuova politica in Regione, un nuovo mandato innovativo
che cambi rispetto ad oggi e che abbia la forza di dare questa
strategia.
La seconda osservazione era una proposta provocatoria, che per
risolvere problemi similari del Casinò di Sanremo ha fatto la
"FISASCAT-CISL", la quale ha proposto che il Casinò di Sanremo
diventi una fondazione, cioè si chiuda con il concetto di s.p.a. e
si vada alla fondazione. Dice il Segretario generale territoriale
della CISL:
"Ci sentiamo in dovere di suggerire alla proprietà
di prendere in esame l'eventualità di una trasformazione della
Casino S.p.a. in fondazione, l'articolo 2597septies del c.c.,
introdotto dal d.lgs. 6/03, disciplina la possibilità di effettuare
l'operazione di trasformazione di una società di capitale in ente
senza fine di lucro. I vantaggi di un'eventuale trasformazione in
ente senza scopo di lucro sarebbe di tipo fiscale, di un maggior
coinvolgimento delle parti sociali, favorendo una programmazione
concertata, un maggior sviluppo della funzione sociale sul proprio
territorio, con conseguente miglioramento della qualità della vita
dei cittadini, di un rilancio del settore turistico quale volano
trainante dell'economia, di un superamento delle forme di lavoro
precario, che porterebbe a una valorizzazione delle professionalità
presenti e future uniche in Italia".
Non so se questa sia una
strada, ma di certo la logica della società per azioni che era
molto condivisa in questo Consiglio anche da noi, dopo il
comportamento dell'Assessore Marguerettaz in questi anni, che ha
convinto la sua maggioranza a una serie di prese di posizione che
hanno portato ai guasti che ho appena accennato, ci porta a fare
delle riflessioni, cioè se non sia meglio chiudere qua con
l'esperienza della "Casino S.p.a.", per andare a una fondazione in
cui forse potrebbero avere più spazio oltre al Consiglio regionale,
la comunità locale, i lavoratori, gli operatori turistici, e avere
una conformazione diversa.
È per adesso, per noi, un momento di riflessione; mi auguro che
nel dibattito, oggi e in avvenire, il futuro della "Casino S.p.a."
sia gestito a livello di tutti i politici con la determinazione che
ormai è indispensabile, perché non cada nel baratro vicino al quale
è purtroppo con gli occhi bendati.
Presidente
- C'è un emendamento sostitutivo alla mozione
che è stato presentato dai colleghi Sandri e Fontana e un testo
sostitutivo della mozione presentato dal gruppo "Arcobaleno". Non
so se c'è intenzione da parte dei proponenti di individuare una
soluzione condivisa oppure, essendo le ore 20, stavo per proporre
una sospensione per poterci rifocillare e ricominciare verso le ore
21.
Si dà atto inoltre che la seduta è sospesa dalle ore 19,59
alle ore 21,16 e che dalle ore 21,16 presiede il Vicepresidente
Lanièce.
Presidente
- Riprendiamo i lavori. C'è il numero legale.
Siamo sempre in discussione generale. Consigliere Sandri... per
cosa?
(interruzione del Consigliere Sandri, fuori
microfono)
Presidente
- Chiede il numero legale? Siamo 18, lei
compreso...
La parola al Consigliere Bortot.
Bortot (Arc-VA)
- Volevo riprendere dove ho finito prima
per l'intervento in seconda replica. Fossi al posto dell'Assessore
avrei già dato le dimissioni da almeno un anno e non tanto per i
problemi che attraversa il Casinò che sono problemi che
attraversano tutti i Casinò... parlo del calo delle presenze e del
calo degli incassi..., però sono anni che ne sento parlare: prima
era per il problema del fumo e il problema del fumo lo avevano
tutti i Casinò e c'è stato un calo di presenze e un calo di
incassi; poi c'era qualcos'altro e qualcos'altro ancora. Scopro che
- più che il qualcos'altro - c'è incompetenza, se non complicità da
parte dell'Assessore con una gestione fallimentare di questo
Casinò, che non passa solo attraverso la nomina di uno, 2 o 3
Consigli di amministrazione, ma passa proprio di complicità con
forze esterne al Consiglio, che hanno le mani lunghe e pesanti,
tanto sulla gestione del Casinò, che all'esterno della Casa da
gioco, la società di gestione turistica, e... potrei continuare per
una buona mezz'ora!
A questo punto l'Assessore dovrebbe avere l'onestà intellettuale
di dichiarare di far parte di questa lobby, nell'UE ci sono 115.000
lobby che fanno pressione sulla Commissione perché passino
direttive di un tipo o di un altro, sono istituzionalizzate...
basterebbe che onestamente lo dicesse, aggiungendo che ha in testa
il fallimento del Casinò perché dietro c'è "un progetto politico di
privatizzazione con una lobby di cui faccio parte". A questo punto,
molto onestamente, il Consiglio prende atto di queste
dichiarazioni, la maggioranza può decidere se questo comportamento
è compatibile con organismi legislativi quali il Consiglio
regionale, ed esecutivi quale il Governo, se questa lobby gestisce
in modo occulto il Casinò, in ogni caso nella direzione strategica
degli interessi della Valle, o se questa lobby gestisce questo
Casinò nei propri interessi, per il proprio potere e tornaconto.
Allora, onestà intellettuale potrebbe far sì che l'Assessore o
dica: "faccio parte di questa lobby e finché il Consiglio non mi
caccia mi sta bene così, questa lobby gestisce il Casinò in questa
direzione che coincide con gli interessi della Valle", oppure dica:
"io sono uno strumento di qualcun altro, non sono in grado di
mettere a tacere fuori gioco in un angolo questa lobby, per cui è
meglio che lasci il posto a qualcun altro"!
Presidente
- La parola al Consigliere Sandri, per secondo
intervento.
Sandri (PD)
- È abbastanza importante riprendere alcuni
dei temi che abbiamo affrontato nella prima parte di questa
discussione generale, perché la questione del Casinò è molto
complessa. Il problema dell'organizzazione - che abbiamo messo in
evidenza, che era già messo in evidenza nel testo base di questa
mozione, quella iscritta all'ordine del giorno, ma che poi è stata
ulteriormente messa con particolare evidenza nel nostro
emendamento, nel nostro nuovo testo che abbiamo presentato - è un
problema essenziale, perché ci troviamo di fronte a una Casa da
gioco che in tutti questi anni non ha avuto alcun tipo di sviluppo.
Dobbiamo riconoscere negli anni '80 la grande intuizione che ebbero
Chamonal, Giovannini e Masi nell'identificare nello sviluppo delle
macchinette dei giochi americani il futuro del Casinò; da quella
grande ristrutturazione che coincide con la nascita della "SISER",
"SAISET" eccetera, e con l'avvio delle slot machines, ad oggi il
Casinò è rimasto uguale, non ha avuto alcuna trasformazione
radicale.
Per capire bene questo concetto, è da richiamarsi quello delle
automobili, è un po' come certe auto che durano 25 anni e che
magari ogni 2-3 anni hanno un piccolo restyling, ma sono il vecchio
modello e cambiano solo i particolari, ed è quello che è successo
al Casinò di Saint-Vincent... perché? Innanzitutto perché dal 1980
al 1994 c'era un aumento costante degli ingressi e del fatturato, i
soldi giravano, i risultati arrivavano, non c'era motivo di
preoccuparsi. L'apice è arrivato attorno al 1995, quello è stato il
momento del passaggio dalla gestione privata alla gestione
privatistica regionale, in quanto c'era il Commissario Arrigoni
posto a questa gestione, un passaggio fondamentale per acquisire il
diretto controllo della Casa da gioco, ma fondamentale anche per il
controllo degli introiti delle mance. Perché, collega Bortot,
bisogna ricordare che le mance sotto la gestione "SITAV" erano
conteggiate per tavolo ed è solo dopo il 1994 che è stato fatto
questo adattamento per cui sono state gestite per gioco.
A quel punto l'apice viene toccato e la situazione inizia a
peggiorare. Nel 1998-1999 emergono dei forti segni di cedimento
della clientela: abbiamo che il Casinò aveva avuto circa 1.400.000
presenze nel 1994, nel 1998 siamo scesi attorno agli 850.000 che
sono comunque una cifra strepitosa rispetto ai 600.000 di oggi; a
quel punto iniziano discussioni e all'interno del Casinò la
dirigenza si pone il problema di fare dei passi in avanti, di fare
delle innovazioni. Questo però viene bloccato dal famoso
contenzioso con "FINOPER", che ha portato a una serie di sentenze,
quella definitiva della Cassazione, che ha fatto vincere la Regione
su tutto il fronte, e che è diventata una questione storica. A quel
punto si è cominciato a fare una serie di grossi passi in avanti,
intanto si passò dalla gestione commissariale monocratica nel
luglio 1999 a quella tripartita, con una specie di miniconsiglio di
amministrazione, e poi si è passati alla costituzione della s.p.a.,
altro passaggio fondamentale nel 2003: in quel momento nasce il
piano di sviluppo. La vecchia "Giunta Viérin" e la "Giunta Louvin"
approvano il disciplinare predisposto e poi aggiornato dalla
"Giunta Viérin"; si doveva partire con il piano di sviluppo, ma è
lì che è arrivato lo stop politico, che ha portato alla
disaggregazione della struttura organizzativa. Potete capire come
può funzionare una società in cui non esiste un leader, un
direttore generale che sta sempre lì a controllare tutto il
processo, a fare da coordinatore in modo da far muovere in modo
sincrono i vari reparti!
Ci sono state deleghe date a destra e a manca di Consiglieri di
amministrazione, che in alcuni casi, come il Presidente del
precedente "Cda", si facevano vedere forse una volta alla settimana
in una situazione in cui, come ha fatto il buon Marchionne alla
"FIAT", bisognava stare lì dalle 7 alle 1 del giorno dopo, perché
era un momento fondamentale per il rilancio del Casinò.
L'organizzazione è andata a spinte politiche: ho un amico che
magari si chiama Natta, che ritengo che sia stato un ottimo
elemento per il Casinò e nessuno ha motivo di contestare questo,
adesso sta a Sanremo... vogliamo farlo tornare a Saint-Vincent?
Benissimo! La motivazione non è più la competenza, un progetto
organizzativo che abbia un suo senso economico politico, ma è solo
dare spazio a qualcuno perché rientra nelle simpatie o nelle
procedure che qualcuno si è immaginato! Noi chiediamo che questa
mentalità scompaia. Oggi i Valdostani si aspettano passaggi
fondamentali e diversi e io credo che la Regione possa
prossimamente sperare di vedere che il cambiamento è possibile. Io
sono ottimista perché penso che il Casinò non possa finire contro
un muro, così come oggi è una macchina lanciata verso questo
baratro che è l'arrivare al profitto zero, che diventerebbe causa
dell'estrema insicurezza di tutte le maestranze.
Abbiamo la speranza che si possa raddrizzare la situazione,
ma... da dove si parte? Si parte da una nuova organizzazione, che
ridia alla "Casino S.p.a." le caratteristiche di una società che è
nata per fare profitti e dare garanzia di prospettive di lavoro ai
suoi dipendenti che vedono che le cose funzionano, e questo
sperando che la società per azioni risponda alle nostre
aspettative. Per far questo bisogna partire dal nominare un
direttore generale e sotto di lui una squadra che lo supporti,
alcune delle professionalità ci sono nella Casa da gioco,
sicuramente ci sono dirigenti di alto livello; il problema è che
anche il più grande giocatore di calcio se nella squadra non c'è il
capitano né l'allenatore, è difficile che vinca una partita contro
il Torino o contro il Chievo, che sono squadre dignitose, ma fra la
serie "A" e la serie "B". Credo che invece ci sia la necessità di
avere una società seria, con un "Cda" valido che dia delle
prospettive e al di sotto un direttore generale e una serie di
dirigenti che coordinatamente sviluppino i vari passaggi.
Il politico, in questo caso, dovrebbe fare ben altro, cioè al
posto di interessarsi dei passaggi di categoria dei croupiers o di
far passare un valletto nei croupiers o cose del genere - perché è
questo di cui si sta trattando - dovrebbe dare gli indirizzi e le
risorse per fare quello che si deve fare da più di 20 anni: fare
quella totale ristrutturazione della Casa da gioco in modo che non
ricordi più quello che è stato il progetto e la "realizzazione
Masi, Chamonal e Giovannini"! Dobbiamo fare un progetto diverso che
sia per gli anni 2010-2025 e che dia una risposta al mercato
dell'oggi e del domani, e non può più essere quello! Tenere dei
cantieri aperti, come è successo in quello che dovrebbe diventare
questa sala di macchinette più in contatto con il tessuto urbano di
Saint-Vincent, un cantiere aperto da una decina di anni, questo non
ha il senso dell'efficacia e dell'efficienza, ma neppure il senso
delle prospettive politiche che questo Consiglio ha dato alla Casa
da gioco!
Dobbiamo ricordare che, bloccato il piano Trentaz in Commissione
dall'Assessore, ed è sparito tanto che "Chi l'ha visto" potrebbe
essere una trasmissione in cui porre il problema, è stato
predisposto un secondo piano di sviluppo di cui questo Consiglio ha
approvato le prime 2 fasi, che erano non relative al piano di
sviluppo, ma ad alcuni interventi immediati che era obbligatorio
fare per sopravvivere. La parte delle prospettive è stata rinviata
per vedere come andava a finire il discorso dell'acquisizione del
"Billia". Abbiamo acquisito il "Billia": hai visto la Giunta sudare
per presentarci un piano di sviluppo? Hai visto questi Consigli di
amministrazione predisporci... l'unica cosa che abbiamo visto sono
le esternazioni del Presidente Martini che voleva far giocare i
Valdostani al Casinò di Saint-Vincent, che voleva fare costruzioni
megagalattiche di collegamento fra il "Billia" e il Casinò... ma
questo è un modo serio di fare la politica del Casinò? Oggi sarebbe
stato bello, al posto di avere questa mozione da discutere, avere
un testo di un piano di sviluppo da poter analizzare con calma e
con la consapevolezza che lì dovremo investire una quantità non
secondaria di soldi.
La ristrutturazione del "Billia" è stata avviata, ma come
ristrutturazione dell'albergo e non all'interno di un progetto che
prenda quel comprensorio e ne faccia una struttura per il
divertimento ad alto livello - che è l'opinione che abbiamo noi - o
un progetto che risponda ad altre opinioni che possono esserci qui.
No, si va a fare la manutenzione spicciola e torno sempre
all'immagine: ormai questa maggioranza dà l'idea di essere formata
da ottime persone dal punto di vista della manutenzione, bravissimi
a tenere puliti i pavimenti in teac della barca, o ad oliare il
motore e a tarare il carburatore del motore diesel o del motore a
benzina della barca, ma senza nessuno che l'indirizzi verso il
giusto porto, per cui in cabina di comando non c'è nessuno! Questo
non è il modo di fare politica!
Il secondo punto di riflessione riguarda l'applicazione rigorosa
del nuovo disciplinare. Questo è un punto importante che trovo
molto significativo, perché soprattutto il penultimo Consiglio di
amministrazione ha fatto delle cose che sono andate contro il
disciplinare, non formalmente, ma nella sostanza. E non è solo il
discorso che facevo nell'intervento precedente, legato al controllo
delle mance e degli introiti per gioco e per tavolo, ma anche
rispetto alla proprietà dei simboli. Il Casinò senza autorizzazione
del Consiglio e al limite del disciplinare precedente alle
modifiche del dicembre scorso, si è venduto - non si è mai capito
se la maggioranza o la minoranza della proprietà del simbolo
"Casinò di Saint-Vincent" - a una società che va ad aprire in Valle
e nella Provincia di Torino alcune sale di macchinette, che saranno
in concorrenza anche un po' sleale con il Casinò di Saint-Vincent.
Questo non era formalmente impedito dal disciplinare, ma di fatto
il disciplinare diceva che non si potevano cedere marchi che erano
di proprietà della Regione. La dimostrazione di questo fatto è
venuta dallo stesso Assessore Marguerettaz, che nelle modifiche del
disciplinare aveva messo che simboli, know-how, eccetera, erano non
più della Regione, ma della "Casino S.p.a.", che ne poteva fare
quel che voleva. Questo cos'è? A nostra interpretazione questo era
un modo per dare una copertura politica a una manovra non
autorizzata dal Consiglio regionale che aveva portato a quel
discorso.
Diciamo che possiamo trovare delle assonanze fra l'"Alitalia" e
la "Casino S.p.a.", nel senso che sono 2 società che sono arrivate
al livello del fallimento, perché se non avessimo fatto le
modifiche del disciplinare che hanno consentito di contabilizzare
una serie di entrate straordinarie, il 29 e 30 dicembre l'assemblea
della "Casino S.p.a." doveva prendere atto dell'azzeramento del
capitale e portare i libri in Tribunale. Ognuno ha la sua
"Alitalia" e noi abbiamo avuto queste cose qua! Adesso abbiamo
fatto come vari Governi italiani di vari colori, in cui nelle
pregresse crisi di "Alitalia" a un certo punto hanno fatto
l'iniezione di liquidità senza andare a modificare i grossi cardini
interni della società, con i risultato che "Alitalia" ha continuato
a perdere... è quello che succede al Casinò! E allora succederà per
il Casinò, se non si rispetta il disciplinare, se non si rimette
"la pendule à l'heure", che avremo gli stessi problemi, cioè
che senza mettere gli strumenti, "Alitalia" sarà sempre peggio e
alla fine dovremo venderla ai Francesi, perché non ci sono più
speranze; oggi come oggi abbiamo che l'"Alitalia" è da vendere ai
Francesi, credo che dietro la politica dissennata di questi anni
dell'Assessore Marguerettaz ci sia lo stesso obiettivo: quello di
portare a casa adesso quello che è possibile. Alla fine, quando
l'animale non sarà più in grado di respirare, diremo: "siamo
obbligati a vendere, perché probabilmente l'obiettivo finale di
questa politica è quello di venderlo ai privati e di togliere alla
nostra Regione questa che è stata una risorsa storica dal 1946 ad
oggi"!
Presidente
- La parola al Consigliere Ottoz.
Ottoz (PdL)
- Credo che non saranno l'"Air France" e la
"KLM" ad acquistare il Casinò di Saint-Vincent, anche perché le
hostess sugli aerei fanno un lavoro diverso e forse non c'è una
vocazione specifica. Ho apprezzato molto l'affresco storico del
collega Sandri, che ha ripercorso la storia degli ultimi 20 anni
del Casinò, che potrebbe costituire argomento per scrivere un
"instant book" per fare il punto sulla situazione, anche se non
tutte le sue affermazioni sono condivisibili.
Farò un breve intervento, e intanto vorrei - siccome si parla di
Casinò e si è sfiorato il tema dei sindacati - fare le mie scuse
personali alla collega Fontana perché stamani - lei è molto legata
al discorso del sindacato - forse ha frainteso, o io mi sono
spiegato male, il mio discorso sui sindacalisti del Casinò come un
discorso nei confronti dei sindacalisti "tout court". Non era mia
intenzione e me ne scuso, mi riferivo solo a una situazione, perché
parlavo di costi sia della politica che dei sindacati al Casinò, e
qui lo confermo. Mi ha fatto notare che è vero che i sindacalisti
erano in distacco, ma che non è pagato dalle aziende, bensì
direttamente dai lavoratori e ne prendo atto.
Una cosa forse non ha toccato il collega Sandri, quando ha
parlato della situazione del Casinò, di una certa lassità di
controlli sul funzionamento delle sale che si traducono in
demotivazione e, dall'altro, in perdite economiche. Forse il
collega Sandri non ha toccato un punto interessante, cioè il Casinò
è passato da una gestione privata a quella che piaceva al
Presidente Viérin Dino definire "una gestione privatistica". Viérin
Dino è stato il primo in Regione ad usare la parola "privatistico",
cioè una roba pubblica, ma che funziona come una privata. Vorrei
ricordare - e sarebbe opportuno che l'Assessore facesse questo
controllo e che potessimo avere queste informazioni, anche se ormai
siamo a fine legislatura - un fatto: fino a quando la gestione del
Casinò era privata, la percentuale delle mance rispetto alle cifre
giocate era attorno a poco più del 50%. Ora è simpatico - se è vero
e chiedo all'Assessore di confermare - che il mese successivo
all'inizio della gestione - si chiamava "straordinaria" la prima -
le mance sono schizzate di 13 o 15 punti e da allora sono rimaste a
quel livello. È un fatto miracoloso: tu cambi tipo di gestione e la
gente comincia a dare più mance. Oppure potrebbe essere il sintomo
di un fatto che citava il collega Sandri, di una diversità sui
controlli. Potrebbe essere uno dei sintomi che dimostrano un certo
"laissez faire" da parte della gestione alle maestranze, al
personale di sala che ha fatto sì che di colpo le mance siano
salite dal 53 al 65, con punte fino all'80! Sta di fatto che le
mance erano fisiologicamente attorno al 53%, di colpo in un mese
sono diventate del 65% in su. Questo è un fatto che dovrebbe farci
riflettere sull'opportunità nella gestione di una maggiore
attenzione, che parrebbe non esserci in questo walzer di Consigli
che cambiano, di dirigenti che non sempre sono presenti, di
situazioni che sono già state illustrate.
Per non far perdere tempo ai colleghi, ricordo per l'ennesima
volta - senza dire che "Cartagine deve essere distrutta" - che
nell'affrontare il tema del Casinò il tema è sempre lo stesso:
questa Regione, che è il proprietario del Casinò, che lo dia in
concessione o meno, deve decidere se il Casinò deve essere un
tesoretto di voti, un'azienda che produce ricchezza per la Valle e
i suoi cittadini oppure deve essere un ammortizzatore sociale per
mantenere in vita posti di lavoro che lì non sono giustificati e
per i quali bisognerebbe attivarsi e trovare soluzioni altrove.
Questo rimane il tema di fondo, c'è una sorta di schizofrenia, di
tripla personalità della Regione che, a seconda dell'angolatura in
cui si pone, considera il Casinò in modi diversi, comunque fra di
loro inconcepibili e che non fanno che perpetuare questa situazione
difficile.
Presidente
- Se non vi sono altri interventi, dichiaro
chiusa la discussione generale... mi dispiace ma lei si è prenotato
dopo, altrimenti siamo qui ad aspettare... adesso il collega Bortot
interviene come proponente.
(interruzione della Consigliera Squarzino Secondina, fuori
microfono)
... ma quando si è pronunciato? Qui c'è un Consiglio, siamo
tutto il giorno qui, c'è la possibilità di prenotarsi, quando uno
parla, 6 persone si possono prenotare, io ho chiesto se qualcuno
voleva intervenire... nessuno si è prenotato! Ho chiuso la
discussione generale e adesso potete intervenire come proponenti.
Ricordate che quando vi do la possibilità di intervenire...
prenotatevi, altrimenti aspettiamo mezz'ora solo per vedere se
qualcuno si prenota! Siamo qui per dare la possibilità a tutti di
parlare, ma prenotatevi.
La parola al Consigliere Bortot.
Bortot (Arc-VA)
- Vedo che c'è un Presidente per la
maggioranza e c'è un Presidente per l'opposizione, perché quando
c'è da aspettare per le votazioni che entrino quelli della
maggioranza, si soprassiede, si guarda per aria, si fa finta di
discutere con il vicino... io, che ero distratto un attimo per
prenotare e chiedere una sospensione per concordare con
l'opposizione la mozione, credo che si possa fare e che sia un
minimo di cortesia e di buon senso, oppure... le regole sono
quelle? Ditelo! Se le regole sono quelle, mi ci attengo, ma d'ora
in avanti...
(interruzione del Consigliere Vicquéry, fuori
microfono)
Presidente
- ... lei può prenotarsi quando vuole se c'è
il tempo...
Bortot (Arc-VA)
- ... chiedo una sospensione per
concordare la mozione...
Presidente
- ... la discussione generale è chiusa, se
volete concordare per quale delle 2 votare è un altro conto, ma non
si possono più portare degli emendamenti, perché il Regolamento
prevede che, chiusa la discussione generale, non si possono più
fare emendamenti.
Marguerettaz
(fuori microfono) - ... bravo!
Bortot (Arc-VA)
- ... sì, bravissimo!
Presidente
- La parola alla Consigliera Squarzino
Secondina.
Squarzino (Arc-VA)
- Chiedo sospensione per i gruppi
dell'opposizione che devono mettersi d'accordo su come votare i
rispettivi emendamenti.
Presidente
- La sospensione è accolta... 5 minuti, visto
che c'era il tempo di discuterla...
Bortot (Arc-VA)
- ... questo lo decidiamo noi, quanto
tempo ci mettiamo...
(proteste vivacissime dai banchi della maggioranza)
Presidente
- ... 5 minuti, perché siete vicini di banco,
avete fatto una risoluzione, avevate il tempo di verificare, c'era
la pausa cena, c'era il tempo di discutere. La sospensione viene
accordata, ma per 5 minuti, a meno che si voglia fare
dell'ostruzionismo...
Si dà atto che la seduta è sospesa dalle ore 21,54 alle ore
22,00.
Presidente
- Ringrazio i colleghi della minoranza per la
puntualità.
La parola al Consigliere Sandri.
Sandri (PD)
- Per mozione d'ordine, poi faremo
eventualmente dichiarazione di voto. Per accordo un po' "obtorto
collo" con il gruppo "Arcobaleno", il "PD" ritira l'emendamento
sostitutivo alla mozione in oggetto che ho presentato con la
collega Fontana.
Presidente
- L'emendamento sostitutivo alla mozione
presentato dal "PD" viene ritirato; ne do lettura per il
verbale:
Mozione
Preso atto della difficoltà in cui si trova la Casinò Spa,
che ha visto negli ultimi cinque anni la successione di ben quattro
Consigli di Amministrazione, e per lungo tempo l'assenza di un
Direttore Generale, ed il crollo verticale degli incassi, delle
presenze e degli utili per la Società e per l'Amministrazione
regionale;
Ritenuto opportuno ripartire dalla più stretta osservanza del
disciplinare che regola i rapporti tra l'Amministrazione regionale
e la Casa da Gioco di Saint-Vincent;
Ribadito l'obiettivo che la Casinò Spa sia dotata di una
struttura dirigenziale autorevole che dia continuità alla gestione
aziendale;
il Consiglio regionale
Impegna
la Giunta a
1) indicare alla Casinò Spa la necessità della nomina di un
Direttore Generale con ampi poteri a capo della struttura
dirigenziale interna;
2) pretendere il rispetto integrale del disciplinare a
partire dalla conta per tavolo e per gioco degli introiti e delle
mance.
F.to: Sandri - Fontana Carmela
Discuteremo pertanto sul testo sostitutivo alla mozione
presentato dai colleghi dell'"Arcobaleno".
La parola al Consigliere Bortot, per dichiarazione di voto.
Bortot (Arc-VA)
- Credo che una buona parte del Consiglio
non abbia letto il testo... volevo leggervelo, anche perché vorrei
capire come fate a non votarlo... ma questo è un problema vostro...
"Preso atto della difficoltà in cui si trova il "Casinò S.p.a.",
nonostante un nuovo Consiglio di Amministrazione; Ritenuto che,
date le cambiate condizioni di mercato e i nuovi soggetti che
operano in detto settore, vadano ripensati il ruolo e le strategie
della Casa da gioco di Saint-Vincent; Preso atto che toccherà al
nuovo Consiglio regionale definire le linee strategiche con le
quali impegnare il nuovo Consiglio di Amministrazione"
; -
quindi vi sgraviamo dal fare scelte strategiche che non siete
riusciti a fare in 5 anni, pensiamo un po' se siete in grado di
farle in 8 giorni! -
"Ricordato che è stato approvato il nuovo
Disciplinare"
; - è questa parte che volevo leggervi, ripeto,
ricordato che è stato approvato il nuovo Disciplinare alla fine del
mese di dicembre, penso che molti Consiglieri non se lo ricordino -
"il Consiglio regionale impegna la Giunta regionale ad attivarsi
affinché il Consiglio di Amministrazione del Casinò S.p.A. applichi
rigorosamente il nuovo Disciplinare in tutte le sue parti ed in
particolare definisca la vertenza con gli impiegati tecnici dei
giochi americani".
Ve lo rileggo, perché il nuovo disciplinare alla fine dell'anno
lo avete approvato voi, come maggioranza, quindi spetta a voi, come
Governo e come maggioranza, verificare che venga applicato! Su
questo argomento abbiamo già fatto un'interrogazione, ci avete
mandato a quel paese... è un problema vostro! Ma spetta a voi far
applicare le cose che avete approvato e noi vi ricordiamo per
l'ennesima volta che una parte importantissima del disciplinare,
che è il controllo delle mance tavolo per tavolo, il nuovo "Cda"
non lo sta applicando! Con questa mozione vi ricordiamo come
maggioranza e come Governo che spetta a voi far applicare il nuovo
disciplinare che voi avete approvato. Legato all'applicazione del
nuovo disciplinare vi è il fatto che ci si misura con delle
componenti o delle corporazioni all'interno del Casinò e, anche
qui, bisogna capire se il Consiglio regionale ha competenze
primarie sull'applicazione di un disciplinare che riguarda una
società di cui è proprietario al 99% o se qualche clientela ha il
sopravvento, per cui come maggioranza e come Governo fate finta che
nulla sia successo, che tutto venga applicato alla lettera quello
che avete approvato; di conseguenza, qualcuno dovrà alzarsi a dire
che questa mozione non ha luogo di essere, dato che siete già
intervenuti per far applicare integralmente il nuovo disciplinare.
Perché su questo argomento sembra quasi che quelli a cui interessa
di più la Casa da gioco siamo noi dell'opposizione, mentre a voi
della maggioranza, che avete approvato il nuovo disciplinare a fine
dicembre, non interessa assolutamente capire e sapere come viene
applicato... come se la responsabilità non fosse vostra!
Noi dell'opposizione, per la seconda volta in pochi mesi,
vogliamo attirare la vostra attenzione perché ci è stato segnalato
che per quanto riguarda il conteggio delle mance, il nuovo
disciplinare non viene applicato. Vorremmo che ci rispondeste se è
vero e, in quel caso, cosa avete fatto per far applicare il
disciplinare che voi avete approvato; se non è vero, ci dite che ci
siamo sbagliati, che vi facciamo perdere solo del tempo. Se abbiamo
ragione noi vorremmo che ci diceste come intendete operare; noi i
suggerimenti ve li possiamo dare. Ad esempio, voi avete nominato un
nuovo Consiglio di amministrazione, che credo si sia diviso le
deleghe, e ci sarà qualcuno che ha la delega alla gestione del
personale e alla gestione del disciplinare. A voi spetta
controllare, quindi intervenire, eventualmente se anche il
Consiglio di amministrazione ha dato disposizioni per applicare il
nuovo disciplinare, vorremmo capire dove viene meno l'anello
mancante delle deliberazioni del "Cda" che si devono tradurre in
atti operativi all'interno della Casa da gioco e quindi capire se
questo anello di congiunzione è interrotto perché qualche dirigente
e qualche facente funzione nella Casa da gioco bada più a logiche
diverse che non quelle del Consiglio di amministrazione, sulle
quali hanno dato indicazioni la maggioranza e il Governo, applica e
traduce in atti concreti il disciplinare che prevede il controllo
delle mance tavolo per tavolo.
Credo di essere stato sufficientemente chiaro. Ripeto: voglio
vedere come fate a non votare questa mozione, perché se siete stati
disattenti e dovevate intervenire senza che vi sollecitassimo,
dovreste dirci che è stato fatto, che questa cosa non ha più luogo
di essere, perché avete proceduto; se non avete proceduto e noi vi
segnaliamo un'inadempienza, a questo punto mi pare logico che il
Consiglio, la maggioranza, il Governo svolga bene il proprio lavoro
di responsabilità per quanto riguarda la gestione della Casa da
gioco, che è di proprietà del Consiglio regionale per il 99%,
quindi intervenga. Se poi decidete di non approvare questo testo...
se avete la benevolenza di dirci, pur non approvando il nostro
testo, come pensate e in quanto tempo di dare applicazione
integrale al nuovo disciplinare che voi - ripeto - avete approvato
non più di 3 mesi fa...
Presidente
- La parola alla Consigliera Squarzino
Secondina.
Squarzino (Arc-VA)
- Intanto vorrei ringraziare i
colleghi del "Partito Democratico", perché hanno accettato di
ritirare il loro emendamento, visto che non siamo riusciti a
comporre un testo unico, e la cosa un po' mi spiace perché c'erano
alcuni temi interessanti posti nel testo presentato dal "Partito
Democratico", nel senso che veniva ripreso, anche qui con molta
forza, la questione del disciplinare, ma soprattutto veniva messa
in luce la necessità di una struttura dirigenziale ed autorevole,
che era un po' un "leitmotiv" di una serie di iniziative che come
opposizione il nostro gruppo, il gruppo del "Popolo della Libertà"
e il "Partito Democratico" avevano fatto, perché riteniamo che o
c'è una struttura dirigenziale autorevole per dare una spinta a
tutte le attività del Casinò oppure il Casinò continua ad essere
gestito un po' da uno un po' dall'altro. Saranno anche persone
perbene, quelle che sono nel Consiglio di amministrazione, ma se di
fatto non hanno l'autorevolezza e l'autorità e anche l'appoggio
politico per intervenire e cambiare, è chiaro che non ce la fanno
neanche a portare avanti l'obiettivo per cui sono state nominate!
In questo senso ci sarebbe piaciuto sottolineare questo aspetto, ma
non è stato possibile; come pure ci sarebbe piaciuto sottolineare
del nuovo disciplinare il fatto di passare alla conta per tavolo
delle mance e non più per gioco. Era un concetto che è implicito
nel nostro testo, ma che sarebbe stato più utile se lo avessimo
potuto esplicare. Non è stato possibile e lo abbiamo detto come
volontà politica.
Un ringraziamento particolare all'Assessore Marguerettaz, perché
stasera, di fronte alle sollecitazioni che sono state poste sul
Casinò, ha risposto in modo puntuale, preciso, esaustivo a tutte le
obiezioni alle domande, alle osservazioni che il gruppo ha
formulato. È riuscito a darci le motivazioni per quanto riguarda il
cambiamento in questi anni dei vari "Cda", è riuscito anche in un
silenzio eloquente a delineare qual è l'obiettivo e il futuro del
Casinò, qual è il piano strategico che è stato proposto al
Consiglio di amministrazione e qual è il futuro del Casinò in
questa Regione! Volevamo proprio ringraziarlo per queste sue
informazioni così preziose, che ci aiutano a meglio delineare qual
è il futuro della Casa da gioco!
Prendiamo come auspicio quella battuta un po' a intercalare che
è venuta dai banchi della maggioranza, in cui si diceva in modo
provocatorio "ma chi dice che non lo votiamo?", questo significa
allora come auspicio che questo testo può essere votato dalla
maggioranza, alla quale riconosciamo questa intelligenza di voler
accogliere una proposta dell'opposizione, di farla propria in modo
da svuotarne la valenza innovativa e da svuotare la funzione
ispettiva dell'opposizione. Grazie ancora, Assessore
Marguerettaz!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per dichiarazione di voto.
Le considerazioni che sono state fatte credo siano importanti,
ma non hanno il carattere di novità, sono tutte questioni che sono
state ampiamente dibattute in questo Consiglio, quindi riteniamo -
pur nel corretto svolgimento degli organi collegiali - di aver
preso nota delle varie posizioni, senza tuttavia riscontrare la
necessità di dover intervenire su temi assolutamente dibattuti.
Così come è dibattuta l'applicazione del disciplinare, abbiamo
avuto più di un atto ispettivo su questo tema: è sufficiente,
collega Bortot, che lei vada a prendere i verbali; lei e il collega
Sandri, a nome dei vostri gruppi politici, avete posto questo
problema e vi è stata data una risposta, c'è agli atti.
C'è un'attività del Consiglio di amministrazione che è
indirizzata alla piena applicazione del disciplinare, per quanto
attiene la conta mance è necessario intervenire nel contratto di
lavoro, questo è quanto vi ho detto e quanto vi ribadisco, tanto
che nel nuovo disciplinare è stato meglio esplicitato. Per imporre
ai lavoratori una determinata mansione vi è la necessità che queste
mansioni siano previste nel loro contratto di lavoro, mentre ad
oggi così non è. Rispetto a questo testo, si tratta - come ama dire
il nostro Capogruppo - di una mozione ultronea, nel senso che
abbiamo un'attività che è indirizzata sia alla definizione puntuale
di tutti gli adempimenti, sia alla definizione della vertenza con i
dipendenti dei giochi americani. Rispetto a questo noi proponiamo
un'astensione.
Presidente
- La parola al Consigliere Sandri.
Sandri (PD)
- A parte il fatto che l'Assessore
Marguerettaz non conosce ovviamente il disciplinare, perché lì è
scritto:
"nel rispetto della normativa nazionale e dei contratti
di lavoro"
, quindi non c'entra niente il contratto di lavoro,
non fa parte della normativa. Da molti anni, come si sa, i
contratti di lavoro non sono più normativa statale, forse se siano
mai stati, quindi su questo vedremo in altre sedi cosa fare... ma è
interessante ricordare quello che diceva il nostro Assessore non
più tardi di un paio di anni fa: "andiamo a vedere le dichiarazioni
fatte a commento del bilancio del Casinò 2006". Ovviamente voteremo
a favore della mozione così come emendata dai colleghi
dell'"Arcobaleno". Diceva: "Abbiamo perso 2,296 milioni di euro,
risultato ancora negativo, ma nettamente migliore rispetto a quello
dell'esercizio precedente, che aveva registrato una perdita di 5,8
milioni", quindi ipotizzava che da quel momento le cose si
sarebbero riprese; invece, sappiamo come è andata a finire!
Gli introiti lordi hanno registrato una flessione di 4 milioni
di euro, passando da 120 a 116 milioni. Dice l'Assessore
Marguerettaz:
"Imputabile anche agli effetti della situazione di
tensione sindacale che ha caratterizzato l'ultimo periodo
dell'anno, che ha portato alla chiusura della Casa da gioco per 8
giornate piene e a numerose altre interruzioni del lavoro, nonché
al pagamento della vincita straordinaria sulle slot, un jack-pot da
1 milione di euro".
Sembrava una cosa contingente, cioè siamo
all'inizio del 2007, deve commentare il 2006, dice va tutto bene,
piccole cosette, era contingente rispetto a quelle poche giornate
di lavoro... invece sappiamo che è andata ben peggio! Dice poi:
"L'attenta politica di monitoraggio sui costi aziendali
effettuati dal Consiglio di amministrazione ha consentito di
realizzare, nel corso dell'esercizio, considerevoli risparmi, quasi
4,7 milioni di euro"
; infatti, li ha fatti fuori subito tutti e
5, si erano comportati talmente bene che ha trovato il modo di
farli fuori come Consiglieri di amministrazione della "Casino
S.p.a.".
"Il bilancio evidenzia un leggero incremento del costo
del lavoro, 500mila euro, dovuto al costo del rinnovo contrattuale
del primo anno del biennio 2006-2007 e altre cose del genere. Nel
2006 l'organico è sceso di 37 unità".
Conclude infine
l'Assessore Marguerettaz:
"L'esercizio 2006 è condizionato anche
da poste economiche derivate da differenti interpretazioni di
carattere fiscale emerse a seguito della verifica a cui la società
è stata sottoposta".
Sembra che tutto questo sia venuto fuori,
ma che siano tutte cose contingenti, 2 scioperi, una verifica
fiscale... e arriva a dire che
"la perdita 2006 è da ascriversi
pressoché integralmente alle imposte, perché il risultato prima del
calcolo delle stesse registrava una situazione di sostanziale
pareggio"
. Ma signori miei, sono arrivato e ho risanato tutto!
Aurelio Marguerettaz... gennaio 2007... queste sono le sue
dichiarazioni! Come possiamo credere alle parole dell'Assessore!
Questa, i Valdostani lo devono sapere, è l'ennesima battaglia sul
Casinò semplicemente per salvare il Casinò; finché sarà in mano a
un Assessore e a una maggioranza che di questo Casinò vogliono fare
"polpette politiche" per interessi di parte e non per interessi
della Regione, credo che non ne usciremo vivi!
Per quanto riguarda la mozione, dispiace che per quel piccolo
secondo che è passato fra la dichiarazione di chiusura della
discussione generale e l'appoggio del dito del collega Bortot,
siamo arrivati a dover fare una scelta fra 2 testi. Ho dovuto
scegliere fra il segnalare il problema dell'organizzazione e quindi
della nomina di un direttore generale e di dare un'organizzazione
normale, come si fa in una normale società, ed esprimere una
solidarietà agli addetti dei giochi americani. Abbiamo fatto
quest'ultima scelta, perché mi sembra che loro, in questo momento,
necessitano di un appoggio e di un'attenzione che nessuno dà loro.
Da questa battaglia che c'è, credo che debba e possa venir fuori un
accordo positivo per i lavoratori, ma soprattutto un modo diverso
di gestire la Casa da gioco. Oggi come oggi, andando contro tutte
le dichiarazioni delle maggioranze che ci sono state in questa
Regione - e purtroppo ce ne sono state tante in questa legislatura
e nelle precedenti, perché non abbiamo chiuso una legislatura con
la stessa maggioranza dal 1998 -, i giochi francesi non sono più la
parte preponderante del guadagno del Casinò, ma lo sono ormai i
giochi americani, con una piccola differenza. Il numero di
lavoratori per ottenere questo risultato è decisamente inferiore,
ma soprattutto il costo del lavoro è nettamente inferiore, perché
la media degli emolumenti dei francesi è nettamente superiore a
quella degli americani; quindi abbiamo che questo asse portante
della Casa da gioco di fatto si deve portare sulle spalle pesi che
sono superiori a quelli che merita.
Pertanto piena solidarietà al movimento sindacale che sta alla
base dello sciopero e delle attività sindacali a difesa della
piattaforma che hanno presentato al "Cda", e un invito a questa
maggioranza che, al di là del fatto di approvare o meno questa
mozione, prendano in mano questa situazione dei giochi americani,
perché il Casinò, nel suo Consiglio di amministrazione, apra un
tavolo di confronto con le maestranze e con la presenza del
responsabile dell'Ufficio personale e delle rappresentanze
sindacali interne ed esterne all'azienda, in modo che si possa
arrivare nel più breve tempo possibile a una soluzione.
Infine, tornando al discorso di prima, non sappiamo se il
disciplinare continuerà ad essere stravolto o meno, l'auspicio è
che si possa contare anche "per tavolo", però la questione del "per
gioco", quella, la dovete risolvere subito, perché lì non c'è
alcuna giustificazione. Qui abbiamo che il black-jack e la roulette
americana sono conteggiati nello stesso tipo di conteggio per mance
ed introiti, questo è scorretto anche rispetto al vostro metodo di
interpretare il disciplinare, quindi mi auguro che la maggioranza,
la Giunta, l'Assessore Marguerettaz indichino al Consiglio di
amministrazione e al dr. Ferina, Direttore responsabile dei
controlli regionali, che almeno per il black-jack e la roulette
francese non ci sia più questo accorpamento. Questo è un passaggio
che riteniamo essenziale e che renderebbe meno difficile tutta la
questione, perché se un miracolo portasse il 25 maggio a un
cambiamento epocale, per cui si andasse al 2° turno, e l'8 giugno
questo 2° turno non si risolvesse favorevolmente a voi, ecco che
noi saremmo nelle condizioni di poter fare qualcosa di più per la
Regione!
Naturalmente, nelle valutazioni che faremo in questo caso su
come andare avanti nel prosieguo delle cose, il vostro
comportamento di queste settimane potrà avere una sua valenza.
L'invito è quindi di capire che il mondo va avanti e che in quel
mondo che va avanti non è detto che i ruoli siano gli stessi che
stiamo vivendo attualmente, che c'è la possibilità di cambiare le
cose. Questo è un invito all'Assessore Marguerettaz a dare
disposizioni, perché almeno sulla conta del black-jack e della
roulette americana si differenzino i giochi come dovrebbe essere e
come, invece, non è stato fatto!
Presidente
- Pongo in votazione il testo sostitutivo
presentato dai colleghi dell'"Arcobaleno", che recita:
Mozione
Preso atto della difficoltà in cui si trova il Casinò S.p.A.,
nonostante un nuovo Consiglio di Amministrazione;
Ritenuto che, date le cambiate condizioni di mercato e i
nuovi soggetti che operano in detto settore, vadano ripensati il
ruolo e le strategie della Casa da gioco di Saint-Vincent;
Preso atto che toccherà al nuovo Consiglio regionale definire
le linee strategiche con le quali impegnare il nuovo Consiglio di
Amministrazione;
Ricordato che è stato approvato il nuovo
Disciplinare;
il Consiglio regionale
Impegna
la Giunta regionale a:
ad attivarsi affinché il Consiglio di Amministrazione del
Casinò S.p.A. applichi rigorosamente il nuovo Disciplinare in tutte
le sue parti ed in particolare definisca la vertenza con gli
impiegati tecnici dei giochi americani.
F.to: Bortot - Squarzino Secondina - Venturella
Consiglieri presenti: 30
Votanti: 6
Favorevoli: 4
Contrari: 2
Astenuti: 24 (Borre, Caveri, Cerise, Cesal, Charles Teresa,
Comé, Ferraris, Isabellon, La Torre, Lanièce, Lattanzi, Maquignaz,
Marguerettaz, Ottoz, Pastoret, Praduroux, Rini, Salzone,
Stacchetti, Tibaldi, Vicquéry, Viérin Adriana, Viérin Laurent,
Viérin Marco).
Il Consiglio non approva.
