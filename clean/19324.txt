Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2484 del 6 marzo 2002 - Resoconto
OGGETTO N. 2484/XI Sostituzione dell’impianto
funiviario La Palud/Punta Helbronner. (Interrogazione)
Interrogazione Richiamate le precedenti iniziative relative
alla sostituzione dell'impianto funiviario La Palud/Punta
Helbronner, in Comune di Courmayeur;
Ribadita la propria posizione assolutamente contraria
all'ipotesi di ricostruzione su di un nuovo percorso,
originariamente avanzata dalla società che gestisce l'impianto;
Ritenuto opportuno avere ulteriori informazioni sugli sviluppi
della vicenda;
i sottoscritti Consiglieri regionali
Interrogano
l'Assessore competente per sapere:
1) se il progetto originario di rifacimento dell'impianto
funiviario La Palud/Punta Helbronner è stato abbandonato o meno e
se sono allo studio ipotesi alternative;
2) se le cartografie relative agli ambiti di inedificabilità
nella zona della stazione di partenza, recentemente approvate dal
Consiglio comunale di Courmayeur, potranno condizionare o meno il
rifacimento del manufatto.
F.to: Curtaz - Squarzino Secondina
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Al primo quesito rispondiamo che ad oggi non
sono ancora state presentate agli uffici della scrivente direzione
delle proposte progettuali. In via informale, peraltro, si è a
conoscenza che la società ha intenzione di presentare per il VIA
due diverse soluzioni. La prima ipotesi progettuale prevede il
rifacimento dell’impianto sulla linea attuale,
seppure modificando lievemente i flussi dell'utenza, le aree di
parcheggio e per ristrette superfici l’ubicazione
della stazione di valle.
La seconda soluzione è quella ben nota, che prevede invece che
la stazione di valle del primo tronco, attualmente denominato La
Palud-Mont Fréti, sia ubicata nei pressi della stazione di valle
della linea funiviaria Entrèves-Pré de Pascal, detta "funivia della
Val Veny", mantenendo però inalterata l’ubicazione
della stazione di monte nel primo tronco. Sino ad oggi, la
documentazione non è stata ancora presentata agli uffici, quindi
queste sono informazioni che abbiamo acquisito.
Per quanto attiene il secondo quesito, mi pare che sia ovvio che
le cartografie degli ambiti inedificabili siano elementi che devono
essere oggetto di approfondimento nell’iter
tecnico-amministrativo per la concessione della linea; quindi, se
le decisioni su queste cartografie possono o meno incidere, non
sono in grado di dirlo, perché attualmente non disponiamo della
proposta progettuale da esaminare.
È ovvio che nel momento in cui avremo la proposta progettuale,
le strutture in materia di pianificazione territoriale
dell’Assessorato ai lavori pubblici, tutela del
paesaggio, assetto geologico, idrogeologico e valanghivo,
nell’esame dei progetti terranno conto delle
determinazioni delle cartografie approvate, relative agli ambiti
inedificabili. Ci esprimeremo in merito nel momento in cui avremo
oggettivamente una proposta progettuale, sulla quale fare gli
approfondimenti necessari.
Président
La parole au Conseiller Curtaz.
Curtaz (PVA-cU)
Prendo atto che
l’Assessore non mi ha detto niente; capita ogni
tanto di fare interrogazioni e interpellanze e di non sentirsi
rispondere, e mi dispiace perché, soprattutto in riferimento alla
seconda domanda, le cose non sono come lei le ha succintamente
rappresentate, per utilizzare un eufemismo, perché le cartografie
relative agli ambiti di inedificabilità ci sono già! Probabilmente
se lo chiedesse al suo collega, Assessore Vallet, le confermerebbe
che il Comune di Courmayeur ha approvato delle cartografie e le ha
trasmesse all’Assessorato competente?
(interruzione dell’Assessore Lavoyer, fuori
microfono)
? no, Assessore, lei non può fare il furbo, mi consenta, perché
ha appena detto che le soluzioni progettuali rispetto alla stazione
di partenza sono due: la prima, è rifare la stazione di partenza
esattamente là dov’è oggi; l’altra,
di farla nel piano di Entrèves, soluzione che abbiamo osteggiato in
tutti i modi in questo Consiglio.
Sappiamo quindi benissimo quali sono le situazioni, qual è il
posizionamento delle stazioni ed è facile individuare, con
cartografie alla mano, se gli ambiti di inedificabilità investono o
meno quelle due zone. Soltanto che lei, Assessore, non si è neanche
prego la "briga" di telefonare al suo collega, di leggersi le
cartografie degli ambiti di inedificabilità e di rispondermi come
un assessore di media diligenza avrebbe fatto, dandomi risposta a
questa interrogazione!
Président
La parole à l’Assesseur au
tourisme, aux sports, au commerce et aux transports, Lavoyer, pour
fait personnel.
Lavoyer (SA)
O il Consigliere Curtaz è sordo, o non vuol
capire! Io ho detto che non abbiamo alcun progetto, per dare delle
valutazioni se questi progetti sono concessionabili in base alle
cartografie che abbiamo?
Curtaz
(fuori microfono)
? ma la domanda non è
questa, mi risponda alla domanda!
Lavoyer (SA)
? ma se non ho il progetto, come faccio ad
analizzare se le cartografie vincolano la possibilità di dare la
concessione? Sappiamo che ci sono due ipotesi, questo lo sanno
tutti! Noi non abbiamo materialmente dei progetti, quindi non li
possiamo confrontare con le cartografie!
Squarzino
(fuori microfono)
? questo non è fatto
personale?
