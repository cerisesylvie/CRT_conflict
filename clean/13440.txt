Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4459 del 7 aprile 1993 - Resoconto
OGGETTO N. 4459/IX Costituzione della regione in un
procedimento giudiziario a tutela di atti di violenza ed arbitrio
contro le donne.
(Reiezione di mozione)
Mozione Notizie di stampa informano che il prossimo 31 marzo
si svolgerà al Tribunale di Aosta il processo nei confronti di tre
extra-comunitari accusati di aver violentato una giovane
valdostana. Da sempre la comunità valdostana, in forme diverse, è
impegnata nella difesa della dignità della donna e in particolare,
ha sempre condannato ogni forma di violenza sessuale contro le
donne.
In occasione dell'8 marzo non mancano mai inviti pressanti ad un
impegno diretto degli organismi pubblici per respingere ogni forma
di sopraffazione e di arbitrio. E' evidente che, qualora provato,
l'atto per cui sono accusati tre extra-comunitari sarebbe
inaccettabile da parte della coscienza civile del Peuple
Valdôtain.
Per questa ragione si impone una risposta forte alla violenza
contro le donne da parte di chicchessia, anche per bloccare sul
nascere un fenomeno che potrebbe estendersi se non colpito e
duramente.
La Regione Autonoma non può essere indifferente di fronte ad
episodi inquietanti ed allarmanti.
Tutto ciò premesso, il Consiglio regionale invita il Presidente
della Giunta a costituirsi parte civile nel richiamato procedimento
giudiziario.
Presidente
La parola al Consigliere Gremmo.
Gremmo (LAP)
La questione degli extra-comunitari è ormai
drammatica perché crea solo problemi alla convivenza civile, basta
leggere le cronache: gli extra-comunitari hanno trasformato i box
di Tzambarlet in centri di associazione a delinquere e la regione
getta via una barca di milioni in centri di assistenza. In più
nella cultura musulmana la donna ha un ruolo subalterno e nella
nostra regione ciò diviene veicolo di episodi violenti verso le
donne.
Le associazioni femministe si sono costituite parte civile per
dare un segnale forte contro queste situazioni di disagio diffuso,
anche la regione dovrebbe intervenire e avrebbe potuto farlo il
comitato per il Terzo Mondo. La regione può fare un gesto politico
assumendo una posizione forte contro questo problema, perché nei
prossimi anni sarà ancora più pressante, io credo che le società
multirazziali non siano ineluttabili, anzi bisogna difendere le
identità culturali e comportamentali perché c'è un rifiuto da parte
degli extra-comunitari di accettare le regole della nostra
comunità.
Io non ho mai colto grande sensibilità nel Consiglio su questi
problemi e se non assumesse ora una posizione sarebbe molto grave,
perché ci sono associazioni che guadagnano miliardi di contributi e
speculano sulla questione degli extra-comunitari.
Presidente
La parola al Consigliere Riccarand.
Riccarand (VA)
L'obiettivo della mozione non sollecita
un'iniziativa a tutela della donna ma contro gli extra-comunitari.
Se la violenza fosse stata fatta da valdostani questa mozione non
sarebbe stata presentata, quindi la mozione usa la donna per
sparare contro gli extra-comunitari altrimenti la Regione si
dovrebbe costituire parte civile in tutti i processi per violenze a
donne a prescindere da chi ne è l'autore.
Presidente
La parola al Consigliere Monami.
Monami (GV-PDS-SV)
Io chiedo al Consiglio di non
lasciarsi strumentalizzare da questo volgare atteggiamento e
ritengo che il senso critico e il buon gusto del Consiglio non
accetterà questa provocazione.
Presidente
La parola al Presidente della Giunta.
Lanivi (GM)
La mozione ripropone alcuni problemi per la
coscienza di ognuno di noi. Sentendo le parole del Consigliere
Gremmo mi sono venute in mente le parole del Padre Nostro, che
credo sia un'invocazione universale. L'atteggiamento deve essere di
reciproca comprensione fra gli uomini proprio perché siamo
riconducibili ad un unico padre, i problemi che ci sono oggi si
sono già verificati in Europa, oppure la cultura europea così come
è oggi è nata anche grazie alla fusione fra culture diverse. La
situazione attuale enfatizza certi processi e la rapidità dei
fenomeni è molto grande, quindi l'Europa dovrà confrontarsi con
persone provenienti sia dall'Africa sia dall'Est Europa.
Il problema è come rapportarsi con queste comunità che da una
parte hanno la legittima volontà di difendere la propria cultura,
d'altra parte devono rispettare la radice della cultura europea,
quella migliore, quella fondata sulla tolleranza e sul rispetto
degli altri. Sicuramente ci saranno dei passaggi complessi ma
sappiamo che sta all'intelligenza europea trovare delle soluzioni
né violente né con barriere inutili. Per quanto riguarda i
riferimenti con la cultura valdostana io starei molto attento,
perché il razzismo non è valore della cultura valdostana, l'etnia
valdostana è frutto faticoso della capacità di integrare gli
altri.
Ma c'è un altro problema che ci deve far meditare ed è quello
della criminalità che non ha solo caratteristiche di colore ma ha
anche altre origini; sono già stati presi provvedimenti ma non sono
riferiti in modo specifico a fenomeni extra-comunitari. Nello
specifico non è possibile che la Regione possa costituirsi parte
civile, quindi questa mozione è improponibile; sarà mia cura
comunque prendere tutte le misure per espellere dal territorio
nazionale gli aggressori qualora vengano giudicati colpevoli, ma
queste misure le prenderei nei confronti di chiunque.
Presidente
La parola al Consigliere Gremmo.
Gremmo (LAP)
Non dubitavo che per il Consigliere Monami
fosse volgare voler difendere le donne valdostane, tra l'altro
volgare vuol dire popolare e il popolo ha una saggezza
indubitabilmente più alta dei politicanti dei partiti, quindi la
sostanza è che lei, donna, non ha ritenuto opportuno dare la
propria solidarietà ad una donna. Poi non è il punto, e rispondo a
Riccarand, se fossero o no valdostani, se l'avessero fatto degli
altri io avrei presentato lo stesso la mozione.
Non è vero che la mozione non sia presentabile: il Comune di
Roma regolarmente interviene nei processi su violenze sulle donne.
Per ribattere al Presidente Lanivi, devo dire che io non ho mai
parlato di etnia valdostana, io ho detto che oggi l'Europa è
oggetto di un'invasione che è diversa da quelle del passato perché
quando arrivavano i saraceni era facile far loro la guerra, oggi la
situazione è diversa perché in una società l'inserimento di
presenze - e lo dico per Baiocco - sottoproletarie determina delle
tensioni sociali pericolose ed emerge la criminalità che arresta il
processo di integrazione che faticosamente si forma.
Mio nonno fu presidente della Camera di Commercio di Aosta nel
'21-'22 e scrisse una serie di articoli sul pericolo per la Valle
di un'immigrazione di lavoratori da altre regioni dicendo che gli
industriali volevano spaccare l'unità dei lavoratori valdostani
inserendo dei lavoratori immigrati. Queste affermazioni si possono
adattare all'oggi perché per il capitale mondialista è utile
spaccare i rapporti culturali inserendo delle masse diverse per far
perdere l'identità agli autoctoni. Si distrugge l'identità
dell'immigrato che perde la sua di partenza e si distrugge
l'identità della società di accoglienza, questo per creare la
società multirazziale, basta guardare i telefilm americani per
vedere che sono tutti omologati, bevono tutti coca-cola - che a me
non piace - e fanno una vita grama preda della criminalità perché
non hanno radici.
Noi siamo per la tolleranza e il rispetto ma proprio perché
nella cultura europea la tolleranza non si può esercitare solo da
una parte, collega Monami, il primo rispetto è quello per chi
ospita, io quando entro in casa d'altri chiedo permesso e non mi
stravacco per poi farmi buttare fuori a pedate. Io non vedo un
approccio intelligente ad un fenomeno che diventerà sempre più
esteso: io voglio cambiare la legge Martelli e impedire la presenza
di perso-ne che non abbiano certe caratteristiche, oggi sono le
autorità che hanno atteggiamenti razzisti, gli albanesi non li ho
imbarcati io.
Nella Bibbia il Signore che è un pluralista, ha infatti diviso
le tre famiglie di Sem, Cam e Yafet, perché è bello che ci siano
delle differenze. Io trovo ridicolo che delle delegazioni della
Valle d'Aosta vadano in Senegal a dire:" Siamo fratelli perché
parliamo francese". La colonizzazione europea ha imposto la lingua
con la violenza e si deve sperare che l'Africa si affranchi. La
stessa cosa deve avvenire qua: noi non possiamo accettare delle
omologazioni che posson passare perché si fa finta di niente di
fronte ad un fenomeno talmente vasto che va a scompaginare i
rapporti sociali del nostro Paese.
Bisogna rispettare le altre culture, infatti il Corano ha dei
grossi pregi perché dice di tagliare la mano ai ladri quindi ci
sarebbero degli esponenti del PDS e di altri partiti che
girerebbero senza una mano, - del PDS non del nostro Consiglio -,
ma il Corano è rapportato ad una cultura specifica in cui la donna
è un oggetto, qui la donna non è un oggetto.
Si dà atto che dalle ore 11.26 presiede il Vicepresidente
Stévenin.
Presidente
La parola al Presidente della Giunta.
Lanivi (GM)
Solo per dire che tra il Padre Nostro e Sem,
Cam e Yafet c'è di mezzo la vicenda di Cristo.
Presidente
Passiamo alla votazione.
Esito della votazione
Presenti: 19
Votanti: 16
Favorevoli 1
Astenuti: 3 (Lanièce, Pascale e Stévenin).
Il Consiglio non approva.
