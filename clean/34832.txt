Classificazione
ASSETTO DEL TERRITORIO
Espropriazione per pubblica utilità
ENTI LOCALI



Oggetto del Consiglio n. 2511 del 11 luglio 2012 - Resoconto
OGGETTO N. 2511/XIII - Interpellanza: "Intendimenti in merito
alla problematica dei costi per il perfezionamento delle pratiche
espropriative da parte degli enti locali per la realizzazione di
opere pubbliche".
Interpellanza
Richiamata la mozione 40/08 del 12 settembre 2008 relativa
agli spropositati costi che le amministrazioni pubbliche devono
sostenere a diverso titolo per il perfezionamento della
registrazione delle aree espropriate per interventi di pubblica
utilità;
Preso atto che ad oggi nulla è cambiato in merito malgrado
l'impegno congiunto dei parlamentari valdostani, dell'U.N.C.E.M.,
dell'A.N.C.I. che in tempi diversi avevano cercato di rimuovere
questo paradosso;
Considerato che in fase di audizioni in commissione del
disegno di legge 192 "Disposizioni in materia di riordino
fondiario", i rappresentanti degli ordini professionali hanno
evidenziato che tale problematica avrà delle pesanti ricadute per
quanto riguarda i trasferimenti delle proprietà nel contesto dei
riordini fondiari;
Preoccupati che tale situazione, allorché non si trovi una
soluzione adeguata, potrà vanificare le finalità della legge in
materia di riordino fondiario, nonché continuare a gravare sulle
finanze degli enti pubblici, già fortemente penalizzati dalle
sempre più ristrette disponibilità finanziarie;
i sottoscritti Consiglieri regionali
Interpellano
il Presidente della Regione per conoscere quali sono gli
intendimenti del Governo regionale in materia.
F.to: Giuseppe Cerise - Chatrian - Patrizia Morelli
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Già nel 2008 avevamo presentato una mozione sull'argomento in
oggetto, allora indirizzata al Presidente della Regione in quanto
ritenevamo l'argomento di interesse più generale, poi l'intervento
è stato fatto dall'Assessore Lavoyer in qualità di Assessore alle
finanze. La cosa non ci ha per niente disturbati, quello che
pensavamo era questa volta di non aver sbagliato il destinatario,
visto che oggi il Presidente occupa saldamente ancora le due
poltrone, quelle di Presidente e di Assessore, invece mi pare di
aver capito che sarà l'Assessore Isabellon a rispondere. La mozione
approvata allora all'unanimità impegnava il Presidente della
Regione ed invitava i Parlamentari valdostani ad intervenire con
urgenza per riprendere tutti i contatti necessari ai vari livelli,
per creare un'azione comune fra tutti i soggetti interessati atta
ad individuare una soluzione adeguata al problema. Impegnava
inoltre ad informare questa Assemblea sul processo delle iniziative
assunte.
Avevamo anche ricordato che il Consiglio permanente degli enti
locali aveva in merito approvato una risoluzione e che nella
precedente legislatura i Parlamentari valdostani, di concerto con
l'UNCEM e il Consiglio ANCI piccoli Comuni, avevano ipotizzato di
risolvere il problema nel quadro del disegno di legge allora in via
di elaborazione sulla montagna, che doveva essere integrato con
quello che prevedeva misure a favore di piccoli Comuni. Purtroppo
lo scioglimento anticipato delle Camere ha spezzato questa
apprezzabile dichiarazione di intenti e dobbiamo registrare che
l'impegno assunto nella mozione del 2008 è stato disatteso, in
quanto nessuna informazione in merito è stata fornita a tale
Assemblea, salvo una
e-mail
dell'Onorevole Nicco che vi
leggo:
"Caro Pino, come da accordi, ti invio copia
dell'emendamento che cercheremo di inserire in qualche
provvedimento a cui possa essere agganciato"
. Sostanzialmente
l'emendamento citava:
"fino ad agevolare la regolarizzazione e
l'aggiornamento dei pubblici registri immobiliari, determinandone
la corrispondenza rispetto all'effettiva titolarità dei diritti
reali, i piccoli Comuni beneficiari nell'espropriazione a seguito
delle procedure previste dal decreto del Presidente della
Repubblica, Testo unico disposizioni legislative e regolamentari in
materia di espropriazione di pubblica utilità, sono esentati dagli
oneri e dalle imposte relative all'operazione di trascrizione
presso l'Ufficio del registro immobiliare e dall'operazione di
trascrizione e di voltura del catasto nei libri censuari"
. Nota
a margine: c'era in subordine l'alternativa, che era quella che era
già stata studiata come possibile inserimento nella legge sulla
montagna, che citavo prima, e che condividevamo anche perché in
termini di principio era più facile che trovasse accoglimento:
"in alternativa alla proposta sopraindicata, seppure di minore
soddisfazione da parte degli enti, si potrebbe proporre una norma
che stabilisca che, a fronte di un decreto di esproprio, che
prevede distinti trasferimenti immobiliari in capo a soggetti
diversi, la tassazione sulle operazioni di registrazione,
trascrizione e voltura sia determinata per atto generale e non per
singolo trasferimento"
, tanto per capirci sulla pratica
espropriativa nel suo contesto. Questa nostra interpellanza si
richiama alla mozione citata, nella quale definivamo un paradosso
quell'onere di registrazione e trascrizione che citavo prima per le
pubbliche amministrazioni, perché il perfezionamento di quelle
pratiche espropriative - avevo fatto al momento della discussione
della mozione alcuni esempi illustrativi - vedeva l'Amministrazione
pagare un'imposta globale di 588 euro per registrare al proprio
patrimonio una frazione indennizzata al proprietario di 50
centesimi; se questo non è un paradosso, non so come si possa
definire! Avevo portato un esempio pratico della realizzazione di
una strada nuova, dunque non si trattava di piccoli frazionamenti,
ma di appezzamenti di una certa dimensione: a fronte di 15.000 euro
di indennizzo ai proprietari dei terreni agricoli, le spese di
registrazione erano 90.000, lascio a voi fare le dovute
considerazioni...fatti salvi i Comuni più solerti che avevano
all'epoca beneficiato del contributo del 90 percento previsto dalla
legge n. 26/2007, che aveva un limite sia temporale, il triennio
2007-2009, che finanziario, in quanto erano 600.000 euro le cifre
allocate per soddisfare queste esigenze...cito l'esempio di un
comune che conosco senza farne il nome, dove l'ammontare dell'onere
nel triennio era pari a 315.000 euro. Lascio a voi giudicare quante
pratiche potevano essere soddisfatte con quelle disponibilità che
erano di 600.000 quando un Comune superava già più del 50 percento
della disponibilità. Preciso che il 90 percento del contributo
previsto rappresentava il balzello che lo Stato incassava dalla
Regione e che in virtù del riparto veniva trasferito alla Regione,
allora nella misura dei 9/10, oggi 10/10.
Nella presentazione della mozione avevamo dimenticato un
tassello importante, e qui entra la competenza specifica
dell'Assessore Isabellon, che era quello legato alla trascrizione
di quella che sarà la nuova ridefinizione catastale dei riordini
fondiari; questo problema era emerso in audizione in commissione
con i rappresentanti degli ordini professionali. Siamo certi che
l'Amministrazione regionale troverà la soluzione appropriata in
merito, altrimenti, se si dovesse pagare un'imposta di
registrazione, che nella maggior parte dei casi sarebbe superiore
al valore del bene che si acquisisce, qualche piccolo problema
potrebbe sorgere, ma su questo torneremo quando discuteremo la
legge sul riordino fondiario, presentando anche un ordine del
giorno. Fatta questa premessa, quello che ci preme capire è quali
sono gli orientamenti della Giunta in merito e, sebbene con
ritardo, avere quelle informazioni oggetto dell'impegno della
mozione del 2008. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Il collega Cerise nell'illustrazione ha già ricordato che questo
tema ha un carattere interdisciplinare, cioè, se si risponde in
maniera diversa da una volta all'altra, è anche legato a tale
aspetto. Il contenuto in questo caso per una parte riguarda
l'Assessorato dell'agricoltura per il tema dei riordini fondiari e
sul primo aspetto risponderò a seguito di riflessioni che sono
state fatte dal Patrimonio. Come già sottolineato anche in
occasione della richiamata mozione del 2008, l'interpellanza per la
parte relativa ai costi espropriativi fa riferimento a degli oneri
per i quali vige l'esenzione solo per gli atti ablativi di
competenza statale. In effetti, per quanto riguarda l'imposta di
registro, l'articolo 57, comma 8, del decreto del Presidente della
Repubblica n. 131/1986: "Approvazione del testo unico delle
disposizioni concernenti l'imposta di registro" ne stabilisce
l'esenzione per gli atti ablativi se espropriante o acquirente è lo
Stato. Per le imposte ipotecarie e catastali la stessa esenzione,
se l'atto è a favore dello Stato, è prevista dall'articolo 1, comma
2, e dall'articolo 10, comma 3, del decreto legislativo n.
347/1990: "Approvazione del Testo unico delle disposizioni
concernente l'imposta ipotecaria e catastale". Nel caso in cui il
trasferimento avvenga a favore di enti pubblici territoriali, che è
l'oggetto che stiamo trattando, Comuni, Province e Regioni,
l'imposta di registro e l'imposta ipotecaria sono previste nella
misura fissa, mentre per le volture catastali è prevista l'imposta
del 10 per mille sul valore dei beni immobili; tutti gli enti
pubblici territoriali pertanto sono esclusi dall'esenzione.
Per ovviare a quello che in certi casi, come quelli richiamati
dal collega Cerise, si configura come un paradosso: l'esborso di
più di 500 euro di oneri accessori a fronte di indennità irrisorie
di esproprio, ci sono due strade percorribili: o decidere come
Amministrazione regionale di farsi carico degli oneri accessori per
gli espropri dei Comuni, a proposito il Dipartimento degli enti
locali chiarisce che con la prossima legge finanziaria regionale
2013-2015 potrebbero essere previsti, previa approvazione di
apposita disposizione, eventuali interventi finanziari a favore
degli enti locali per gli oneri accessori conseguenti
all'acquisizione di beni immobili mediante procedura espropriativa
ordinaria fra i trasferimenti con vincolo settoriale di
destinazione di cui all'articolo 25 della legge regionale n.
20/1995 (Interventi regionali in materia di finanza locale);
l'altra possibile strada è ribadire e rafforzare l'impegno
congiunto dei Parlamentari, l'UNCEM, l'ANCI, ricordato anche
nell'interpellanza, per ottenere l'esenzione prevista per
l'espropriazione di competenza statale, questa è un'azione che
possiamo sollecitare, ma riguarda vari tavoli.
In risposta alla parte seconda, quella che riguarda la materia
dei riordini fondiari e i relativi costi di trasferimento delle
proprietà, che sarà ripresa durante l'esame del disegno di legge,
si può riferire che le osservazioni degli ordini professionali
hanno evidenziato che l'articolo 12, comma 2, del disegno di legge
n. 192 prevedeva l'applicazione dell'articolo 5 bis della legge n.
97/1994: "Nuove disposizioni per le zone montane". Ai sensi di
detto articolo, il trasferimento coattivo delle proprietà per mezzo
del decreto del Presidente della Regione è esente da imposta di
registro, ipotecaria, catastale e di bollo solo nel caso in cui
trattasi di imprenditori agricoli professionali (IAP) e di
coltivatore diretto che aderisce al compendio unico. Gli altri
proprietari sono soggetti a tassazione ordinaria, ovvero imposta di
registro 15 percento, imposta ipotecaria 2 percento, imposta
catastale 1 percento, bollo 230 euro. La proposta degli ordini
professionali in caso di trasferimenti di proprietà nell'ambito di
riordini fondiari era tesa all'ottenimento delle esenzioni fiscali
anche per i singoli proprietari, non gli IAP, né i coltivatori
diretti; questi rappresentano una percentuale variabile nell'ambito
dei proprietari interessati al riordino fondiario, quello dipende
dalle situazioni in campo.
Il Servizio legislativo, in sede di valutazione delle
discussioni emerse durante le audizioni in III Commissione,
riferisce che, alla luce di una prima riflessione e salvo ulteriori
approfondimenti, ritiene che la strada della norma interpretativa
non appare percorribile. La materia disciplinata dall'articolo 5
bis della legge sulla montagna rientra fra quelle sulle quali lo
Stato ha potestà legislativa esclusiva, sulla quale la Regione non
ha poteri di intervento neppure con norma interpretativa.
L'interpretazione prospettata peraltro si configurerebbe come
interpretazione
praeter legem
e non
contra legem
,
considerato che, a quanto consta, la volontà del legislatore
statale era quella di circoscrivere ad ipotesi tassative i vantaggi
fiscali, andando oltre a quanto disposto dal legislatore statale
che parla esclusivamente di coltivatori diretti e imprenditori
agricoli, onde l'ineludibile illegittimità costituzionale con
ricadute sulla fiscalità generale non previste dal legislatore
statale. Occorre ricordare in merito che, ai sensi della legge n.
32/2007, articolo 66, comma 2, ai consorzi di miglioramento
fondiario, costituiti ai sensi del regio decreto n. 215/1933,
possono essere concessi aiuti fino ad un massimo del 100 percento
delle spese accessorie, oneri fiscali inclusi, inerenti ai
trasferimenti dei diritti reali per fondi siti in comprensori di
riordino fondiario. Pertanto anche per gli oneri fiscali che
dovranno essere sostenuti dai consorzi si potrà beneficiare del
contributo ricordato in precedenza, così come per qualsiasi altro
costo inerente al progetto del piano di riordino fondiario e dei
lavori di miglioramento fondiario efferenti, quindi il 100
percento.
Presidente
- La parola al Consigliere Giuseppe
Cerise.
Cerise G. (ALPE)
- Ringrazio l'Assessore per la sua
cortese risposta, una buona parte però la poteva evitare, perché
sapevamo benissimo chi erano i soggetti che dovevano pagare e
quelli che erano esentati. Il problema era diverso, volevamo capire
quali intendimenti ci sono per il futuro di tale aggiornamento e
per questo non posso rivolgermi a lei, perché non ne deve portare
la croce, ma dal 2008 al 2012 nessuno si è sognato di informare
come era l'impegno della mozione se c'era stato qualche passo
avanti.
Si ipotizza per quanto riguarda i consorzi che sia
l'Amministrazione regionale e qui ci sta dal punto di vista pratico
una doppia partita di giro: una dallo Stato e una dalla Regione,
perché lo Stato incasserà dal consorzista, verserà alla Regione i
10/10 a compensazione dell'onere, diciamolo così, il 10 percento in
più dell'onere burocratico che dovrà sopportare per istruire la
pratica, per arrivare di nuovo a chi aveva sborsato la cifra.
Possiamo bene capire che non sarà facile risolvere questo problema
ed evitare tale giro vizioso, ma credo che per chi paga per poi
aspettare qualche anno per vedere di ritorno quanto aveva pagato,
con tutto quello che aveva comportato in termini di oneri più
generali, questo non va sicuramente nell'ottica della
semplificazione, ma questa non è una responsabilità
dell'Amministrazione regionale. Credo che questo problema - e
speriamo che in fase adesso di discussione della legge sul riordino
fondiario si affronti - vada risolto, ma non unicamente per i
consorzi per il discorso della nuova ridefinizione delle proprietà
all'interno del riordino dei consorzi, ma anche per le pubbliche
amministrazioni. Alcune cifre che ho citato in termini di esempio
mi sembra che rappresentino in modo molto chiaro qual è la
situazione e io vorrei, sarebbe anche un bene, che
l'Amministrazione regionale facesse una ricognizione di tutte
quelle opere dei Comuni che magari da 10-15 anni non sono mai state
regolarizzate dal punto di vista della trascrizione, perché per i
Comuni che non hanno potuto beneficiare, come dicevo prima, della
legge n. 26/2007 voleva dire impegnare il bilancio per alcuni anni,
tanto per essere molto chiari. Su questo una soluzione la si dovrà
trovare, io come Sindaco, al di là di una prima parte su cui ho
potuto beneficiare della legge citata, mi sono rifiutato, perché
avrei prosciugato le risorse del bilancio comunale per soddisfare
la registrazione di opere eseguite nel tempo, ma credo che
nell'ottica dell'amministrazione, che dovrebbe essere quella del
buon padre di famiglia, spendere 588 euro per iscrivere al
patrimonio del Comune un bene che vale 50 centesimi...mi pare che
la Corte dei Conti dovrebbe chiedere i danni, perché sicuramente
non è stata l'azione del buon padre di famiglia. Grazie, Assessore,
e veda con i suoi colleghi di Giunta di approfondire questa
problematica e di informarci degli eventuali progressi che tale
iter può fare.
