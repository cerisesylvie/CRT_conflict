Classificazione
CONSULTE COMMISSIONI E ORGANI COLLEGIALI
FINANZA REGIONALE E LOCALE
Partecipazioni azionarie regionali



Oggetto del Consiglio n. 2292 del 27 luglio 2016 - Resoconto
OGGETTO N. 2292/XIV - Interpellanza: "Costituzione di una
commissione di esperti per una valutazione dell'operato dei
dirigenti delle società partecipate e controllate dalla
Regione".
Rosset (Presidente) -
Punto n. 10 dell'ordine del giorno.
Per l'illustrazione, ha chiesto la parola il collega Cognetta, ne
ha facoltà.
Cognetta (M5S) -
Questa interpellanza fa seguito a quella
fatta nello scorso Consiglio, è riferita alle spese e ai costi
sostenuti dalla società SITRASB rispetto ai dirigenti che aveva nel
2015. Avendo fatto un 116, una richiesta di accesso agli atti, che
chiedeva alle varie società quale era la situazione, ho poi
compilato la tabella che vede nell'interpellanza e che fa notare
quante sono le spese e i costi sostenuti dalle diverse società
rispetto ai dirigenti.
Continuando il discorso che abbiamo fatto in aula, lei la volta
precedente aveva detto che non è giusto tagliare a caso, ma è
giusto fare una valutazione di merito rispetto ai costi che vengono
percepiti e a quanto il valore delle persone è riferito ai
risultati raggiunti. Mi hanno risposto quasi tutte le società, a
parte CVA e Casinò, perché loro pensano di avere un altro tipo di
approccio rispetto al valore del costo dei dirigenti, mentre
stranamente tutte le altre mi hanno risposto, fornendomi dei dati
che ho riportato in questa tabella e che danno l'idea che abbiamo
un costo che varia tra i 100 mila euro e i 340 mila euro. Orbene,
se vogliamo cercare di fare un po' di chiarezza e sistemare questa
situazione, io le chiedo se è il caso, da parte del Governo
regionale, di iniziare a fare un'analisi approfondita di questi
costi, delle persone che lavorano come dirigenti, di verificare se
tutti i dirigenti sono necessari e se è possibile mettere in campo
dei risparmi o quanto meno fare in modo che i risultati e le
valutazioni di questi dirigenti siano migliori e soppesati rispetto
a quanto accade. Attendo quindi la risposta.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Il tema parzialmente era già stato
affrontato in altre occasioni; lei ha voluto riprendere la nota che
precede la sua domanda, che ha chiarito più nello specifico e che
tiene conto dei costi per i dirigenti...prendendone in esame
alcuni, perché quando dice: "i dirigenti di Finaosta", ha preso il
livello massimo...non sono tutti a quel livello, di dirigenti ce ne
sono, tutti gli altri hanno la metà, di meno, è variabile, lei ha
voluto giustamente fare in modo che risultasse una cifra piuttosto
alta. Allo stesso modo nel dire che per la Finaosta il totale del
costo aziendale è di 343 mila euro si deve tenere conto che alla
Finaosta sono collegate una serie di altre attività che in qualche
modo incidono anche su questo. Cito il primo esempio, ma il
discorso si ripete per gli altri.
Orbene, noi riteniamo che ci sia sicuramente da parte delle
singole aziende un'attenzione maggiore a queste tematiche. Voglio
ricordare che, in merito a questo punto, con una lettera ufficiale
avevamo invitato tutte le società a essere molto prudenti e molto
attente alla gestione dei fondi necessari per il buon funzionamento
di... Voglio ricordare che stiamo per approvare una nuova legge
sulle partecipate che prevede una maggiore trasparenza e una
maggiore attenzione gestionale. Siccome tutte le imprese hanno i
loro consigli di amministrazione, che sono quelli che in qualche
modo devono dare gli input gestionali, noi abbiamo raccomandato e
raccomanderemo ancora meglio questo aspetto, ma credo che anche con
la nuova legge ci possa essere un'attenzione e una ripresa
dell'analisi che in qualche modo è già stata fatta da diverse
società, e fatta bene, raggiungendo anche dei risultati. Non
crediamo quindi che sia necessaria una commissione d'inchiesta,
mentre riteniamo sia corretto dare degli indirizzi che in qualche
modo vadano nella logica da lei auspicata.
Presidente -
Per la replica, chiede la parola il
Consigliere Cognetta, ne ha facoltà.
Cognetta (M5S) -
Intervengo brevemente per dire tre cose.
Ho messo i dati che mi sono arrivati: il primo dato era relativo a
chi ha avuto di più, poi c'è anche chi ha preso di meno, infatti ho
messo "da...a...", quindi da 97 mila euro a 343 mila euro; leggo
testualmente: "valutato che il costo aziendale di ciascun dirigente
va da un minimo di 97 mila euro a un massimo di 343 mila euro",
quindi ho inserito il minimo e il massimo, poi nella tabella ci
sono tutti i dati.
Per quanto invece riguarda la commissione, la mia richiesta non
era per una commissione d'inchiesta, ma ho chiesto una commissione
di esperti, che fosse in grado di spiegare anche a noi, una volta
svolto il lavoro, la situazione. Lei ha detto che adesso prestano
una maggiore attenzione e io le rispondo che dopo quanto è emerso
in quest'aula spero veramente che prestino maggiore attenzione, ci
mancherebbe altro, fermo restando che su CVA e Casinò non abbiamo
dati; quindi, io spero che prima o poi queste due società mi
rispondano e mi dicano quanto prendono anche i Dirigenti di CVA e
Casinò, magari sarebbe il caso anche di conoscere il numero di tali
dirigenti.
Infine, per quanto riguarda la legge che forse approverete in
questo Consiglio, lei sa benissimo che non sono d'accordo, perché
non risponde ai criteri e ai canoni di trasparenza e soprattutto di
risoluzione di alcuni problemi.
Alla luce di quanto mi ha detto, ovvero che le analisi sono
state fatte e che ci sono già delle risultanze, chiederò maggiori
informazioni su queste analisi, le leggerò con attenzione e
sicuramente tornerò in aula a discutere dei risultati di queste
analisi, perché ho dei grossi dubbi, me lo lasci dire, che siano
fatte con un occhio di riguardo rispetto a quello che dovrebbe
essere il costo rispetto all'efficacia della prestazione. Infatti,
il punto, Presidente, è sempre lo stesso, ovvero una persona può
costare anche 1 milione di euro, se mi fa guadagnare 1 miliardo di
euro, gli do anche due milioni di euro, chi se ne importa, ma se
invece genera delle perdite e la gestione non è corretta, allora, a
mio parere, quello stesso dirigente andrebbe rimosso. Capisce,
Presidente, qual è la questione? Noi, come Amministrazione non
valutiamo queste cose; lei, in quanto Governo, dovrebbe anche porre
dei limiti, ovvero un dirigente non dovrebbe essere per sempre,
dovrebbe una vita finita il suo incarico e questo anche per una
questione professionale, perché dopo un po' si adagiano, non hanno
più quella
verve
che ci vorrebbe e tutto questo di certo non
aiuta una buona amministrazione societaria.
Da parte mia pertanto certamente continuerò a tornare
sull'argomento con nuovi spunti per farla ragionare fino a quando
non si arriverà alla mia conclusione, ovvero che questi dirigenti
devono darsi da fare maggiormente.
