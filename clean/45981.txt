Classificazione
ACQUE
AGRICOLTURA



Oggetto del Consiglio n. 2547 del 7 giugno 2023 - Resoconto
OGGETTO N. 2547/XVI - Interrogazione: "Ruolo
tecnico-scientifico dei componenti l'Osservatorio regionale
tecnico-politico sulla crisi idrica".
Bertin (Presidente9 -
Punto n. 17. Risponde l'assessore
Sapinet.
Sapinet (UV) -
Torniamo sull'argomento, se non finiremo
oggi ci ritorneremo, è una questione in evoluzione.
Viene interrogato il Governo regionale per conoscere "Quale sia
il ruolo tecnico scientifico dei singoli componenti
dell'Osservatorio in questione in materia di crisi idrica": con la
deliberazione della Giunta, la n. 515 del 15 maggio 2023, è stato
istituito un Osservatorio regionale tecnico politico sulla crisi
idrica per monitorare l'evoluzione della situazione e l'efficacia
delle misure adottate in attuazione delle linee d'intervento per
proporre misure di adattamento e di adeguamento degli interventi
stessi per far fronte alle crisi idriche determinate per l'anomalo
andamento delle stagioni invernali 2021-2022 e 2022-2023.
L'Osservatorio si è riunito per la prima volta ieri; come magari
avete appreso, la situazione di quest'anno è sicuramente meno
negativa rispetto allo scorso anno ma, come abbiamo detto più
volte, dobbiamo attrezzarci, poiché la straordinarietà della scorsa
stagione potrebbe diventare l'ordinarietà di qui a qualche
anno.
L'Osservatorio è costituito, oltre che dagli Assessori e dal
sottoscritto, Assessore alle opere pubbliche, territorio e
ambiente, Assessore all'agricoltura e risorse naturali che
congiuntamente ne coordinano il funzionamento e che è un passaggio
molto importante. Ne fanno parte poi il CPEL, i rappresentanti
delle strutture regionali competenti, maggiormente gli argomenti
attribuiti all'Osservatorio stesso, Dipartimento programmazione,
Risorse idriche e territorio, Dipartimento ambiente, Dipartimento
sviluppo economico ed energia, Dipartimento agricoltura,
Dipartimento sanità e salute, Dipartimento turismo, sport e
commercio.
Sono poi stati coinvolti i rappresentanti di tre organismi
tecnico-strumentali, Centro funzionale regionale, il BIM e
l'ARPA.
In conformità alle disposizioni della deliberazione della Giunta
regionale, come detto la 515, l'Osservatorio svolge le seguenti
attività: ricognizione e analisi volte a individuare le criticità
specifiche, l'approvvigionamento della risorsa a uso idropotabile e
irriguo e, in subordine, per i comprensori sciistici, la produzione
idroelettrica per fonte di approvvigionamento per area di
territorio, l'acquisizione delle informazioni necessarie per
definire le esigenze, le priorità d'intervento e le possibili
disponibilità utili alla definizione di un piano a media e a lunga
scadenza di realizzazione dei bacini di accumulo, la
standardizzazione delle informazioni con particolare riferimento
all'individuazione dei dati di base minimi necessari, compresa la
loro organizzazione e trasmissione eccetera eccetera, e poi
l'individuazione del livello di severità idrica sulla base degli
indicatori, degli indici e dei parametri utili alla
caratterizzazione degli scenari di severità idrica, il
coordinamento e l'indirizzo per la previsione e la gestione degli
eventi di carenza idrica e siccità, infine il supporto tecnico
conoscitivo all'attuazione dei piani d'intervento e formule
proposte per l'uso e la gestione delle risorse idriche in caso di
scarsità delle stesse in una prospettiva di cambiamenti climatici,
con particolare riferimento anche all'attuazione della direttiva
per la determinazione dei flussi ecologici a sostegno del
mantenimento e raggiungimento degli obiettivi ambientali fissati
dal piano di gestione del distretto.
Si tratta di compiti operativi, di analisi, di valutazione di
dati, di situazioni di criticità che afferiscono per la materia
risorsa idrica alle strutture chiamate a far parte
dell'Osservatorio.
Quindi per venire a quanto chiesto, tali strutture svolgono un
ruolo sia tecnico sia amministrativo, perché comunque i risultati
delle analisi e delle valutazioni devono anche trasformarsi in
procedure da attuare.
I Dipartimenti regionali coinvolti posseggono al loro interno le
competenze tecnico-scientifiche necessarie e, ove non fosse,
possono comunque ricorrere a esperti di altre strutture oppure di
enti strumentali, oltre all'ARPA e al centro funzionale, quale, ad
esempio, l'USL.
Gli enti strumentali, per loro natura, possono fornire tutti gli
elementi di analisi scientifica necessari in relazione alle
esigenze che via via emergeranno dai diversi portatori d'interessi
dei Comuni attraverso il CPEL.
L'Osservatorio nella sua composizione è pertanto il terminale di
un'organizzazione di attività di studio, di attività di ricerca,
che sarà gestito in modo coordinato come detto dai Dipartimenti che
fanno parte dell'Osservatorio stesso.
Il punto 3 del deliberato dà atto parzialmente del lavoro di
raccolta dati, di analisi dei tecnici dei diversi Dipartimenti, del
Centro funzionale regionale del BIM e dell'ARPA, volto a
individuare le criticità specifiche dell'approvvigionamento della
risorsa idrica per fonte di approvvigionamento per aree del
territorio, ad acquisire le informazioni necessarie per definire
esigenze, priorità d'intervento e possibili disponibilità utili
alla definizione di un piano a media e lunga scadenza di
realizzazione di bacini di accumulo, poi di interventi di
potenziamento e di razionalizzazione degli approvvigionamenti
idrici e degli impianti di trattamento delle acque reflue, nonché
di misure per la loro gestione.
Presidente -
Per la replica, consigliere Restano.
Restano (GM) -
Le dico fin da subito che l'interrogazione
che ho presentato non ha l'obiettivo di sindacare le competenze
scientifiche del personale operante in seno alle strutture, ma di
individuare le competenze delle strutture stesse; e perché le dico
questo? Non certo per escludere qualcuno dall'Osservatorio ma
semmai per l'esatto contrario, far emergere le contraddizioni che
insistono nella delibera 515, perché uno potrebbe chiedersi: ma
cosa ci azzeccano lo sport, il turismo e il commercio con la crisi
idrica? Potreste anche rispondermi le questioni alberghiere, le
forniture di acque. Allora io le dico subito che vi sono delle
strutture sanitarie che si occupano di acque e soprattutto di
fornitura di acque agli alberghi, questo per fare
un'introduzione.
Quest'interrogazione è solo la prima di una serie di atti
ispettivi che costituiranno un fil rouge che arriverà fino a una
mozione che chiederà la modifica della 515, per far comprendere a
chi non volesse capire, perché è impossibile non capirlo, che la
sanità è al centro di questo problema di crisi idrica, e lo dicono
vari atti.
In effetti nelle prossime iniziative discuteremo dell'indirizzo
consolidato "One health, Una salute ", così dove ci si confronta
sul tema dell'ambiente ci si confronta anche sulla salute e al
tavolo siedono i rappresentanti di tutti i settori.
Quindi l'ARPA va bene, tutti i settori della Regione che voi
avete individuato non si discutono; poi li ha chiamati lei, ci sono
gli enti strumentali, quale l'ARPA.
Ma chi è che si confronta alla pari con l'ARPA? L'Azienda
sanitaria locale. Non sono come ho detto stamani mattina "gli
altri", quelli di cui vi servite se ne sentite la necessità, no no,
sono i protagonisti, sono persone che hanno una formazione
specifica.
In effetti le ricordo, e ricordo a tutti i colleghi, le
competenze della USL: espressioni di pareri su opere pubbliche di
ogni tipo, concessioni edilizie, espressioni di pareri su piscine,
alberghi, attività artigianali, industrie salubri, ambiente,
inquinamento, pareri su acquedotti, fognature, scuole, valutazioni
igienico-sanitarie su inquinamenti ambientali, aria, acqua e suolo
-questo vale per tutta l'Italia e penso anche per la Valle d'Aosta,
visto che l'ho preso dal sito dell'Azienda sanitaria - e si occupa
di igiene edilizia, di agibilità, di abitabilità, quindi dei nostri
alberghi, di sport, e guardi:...al fine di concordare soluzioni per
quanto concerne, ad esempio, il risparmio energetico.
Quindi ci occupiamo anche di ambiente ma non solo: signor
Assessore, Assessore alla sanità se c'è ma anche Assessore al
turismo che mi sembrava fermo su questo punto quando ho potuto
confrontarmi con lui, ma andiamo a vedere il percorso formativo
universitario di questo personale, del tecnico della prevenzione e
del medico di sanità pubblica: udite udite, partecipano a corsi di
biologia ambientale, di chimica ambientale, di valutazione del
rischio nel campo ambientale! Hanno avuto un ruolo profondo nel
Covid, quindi la filosofia olistica "One health", che voi avete
richiamato in una marea di atti nel PNRR fa parte proprio di questo
settore che noi stiamo trattando, ma vorrei far emergere ancora una
cosa, la composizione di cui al punto 4 che lei ha richiamato, è -
mancando questo personale - in netta contraddizione con quanto voi
enunciate al punto 2 lettera F, "Valutare puntualmente l'impatto
dei provvedimenti di variazione dei prelievi e dei rilasci di acqua
anche con riferimento al cumulo degli effetti ambientali".
E chi li valuta se non il personale sanitario che ha quelle
specifiche competenze? Chi valuta il rischio? Non è una competenza
che si compra al mercato martedì, ci vanno anni di formazione su
questo settore.
Punto G: "Assicurare le priorità agli usi potabili e, in
subordine, a quelli irrigui nelle condizioni di carenza idrica". E
chi lo fa questo, colleghi?
Allora io ve l'ho già chiesto la volta scorsa, ve l'ho chiesto
nella mozione, questa volta non arriveremo a discuterla, e ve lo
chiederò nel prossimo atto che discuteremo in sede ispettiva
(incomprensibile) per cortesia e diamo le risposte dovute alla
popolazione.
