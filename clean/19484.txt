Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2634 del 22 maggio 2002 - Resoconto
OGGETTO N. 2634/XI Attività del servizio di elisoccorso in Valle
d'Aosta. (Interrogazione)
Interrogazione Premesso che da un'analisi comparata sul servizio
di elisoccorso pubblicata sul Sole 24 ore del 25/03/2002 la Valle
d'Aosta risulta avere un rapporto ore di volo numero di interventi
di uno a uno, mentre nelle altre regioni il numero di interventi
per ogni ora di volo è maggiore;
i sottoscritti Consiglieri regionali
Interrogano
l'Assessore alla Sanità per sapere:
1) le cause che determinano un basso rapporto tra ore di volo e
interventi;
2) i costi complessivi del servizio negli ultimi tre anni, con
evidenza dei costi relativi al personale sanitario;
3) il numero di addetti complessivi impiegati nell'elisoccorso
con evidenza delle differenti mansioni;
4) se esistono dati relativamente alla percentuale di
trattamenti in loco che hanno evitato il ricorso a ricoveri
ospedalieri o comunque a prestazioni di pronto soccorso.
F.to: Frassy - Tibaldi - Lattanzi
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Vorrei evidenziare anzitutto che i dati
pubblicati su "Il Sole 24Ore" del 25 marzo 2002, ai quali fanno
riferimento i Consiglieri, non sono corretti, se rapportati
esclusivamente all'attività di elisoccorso: infatti, i dati
pubblicati comprendono anche le attività di lavoro aereo e di
trasporto passeggeri. Per il 2001 le ore di volo per l'attività di
elisoccorso sono state 369 per un numero di 527 interventi, contro
le 945 ore di volo a fronte di 945 interventi citati da "Il Sole
24Ore", e pertanto si è in linea con i dati riferiti alle altre
regioni.
In effetti, gli interventi inerenti l'attività di elisoccorso in
generale si possono distinguere con sei tipologie definite con
altrettante sigle che non sto a citare: SAR, ad esempio, che
significa: "cerca e soccorri", soccorsi non necessariamente
sanitari; EMS 1, soccorsi sanitari; EMS 2, trasporti
interregionali; FAL, interventi falliti; poi c'è "recupero salme e
ricerca dispersi", oltre che voli di ricognizione in linea
generale.
Probabilmente l'equivoco nasce da questo, che i dati pubblicati
comprendevano l'intera gamma dei servizi e non solo quelli relativi
ai trasporti sanitari in senso stretto. Bisogna inoltre considerare
che la tipologia degli interventi su un territorio impegnativo e
gravoso dal punto di vista aeronautico quale è quello valdostano,
determina, a parità di numeri di interventi, un conteggio di
missione superiore. Ad esempio, il recupero in parete di un
alpinista presenta problematiche e tempi diversi ovviamente
rispetto al recupero di infortunati su strada o a tipologie di
interventi tipiche di altre regioni.
I costi del servizio di elisoccorso riferiti agli ultimi tre
anni, sostenuti dall'Azienda USL, sono determinati in lire
3.145.955.000 per il 1999, a fronte di un costo per il personale
sanitario di lire 274.725.000; per il 2000, in lire 3.196.718.000,
a fronte di un costo per il personale sanitario di lire
272.875.000; per il 2001, di lire 3.186.259.000, a fronte di un
costo per il personale sanitario di lire 337.079.000.
L'equipaggio di elisoccorso di turno presso il centro operativo
della Protezione civile è così composto: un pilota di elicottero,
un tecnico di elicottero, due guide alpine, guida più cinofilo per
interventi su valanga nel periodo invernale, una guida alpina
aggiuntiva nei giorni festivi, un medico di elisoccorso, una guida
alpina presso il centro operativo per il coordinamento
dell'intervento.
Per tutti gli interventi l'equipaggio si attiene, per quanto
riguarda le procedure, alle linee guida emanate a livello nazionale
dalla Commissione nazionale emergenza sanitaria, della quale fa
parte come referente regionale il dott. Sandro Kned dell'Unità
operativa "118". Gli addetti complessivi impiegati nell'elisoccorso
sono i seguenti: 3 piloti più 2 nell'eventuale utilizzo di una
seconda macchina, 82 fra guide alpine e conduttori di cani, 11
medici.
Rispetto al quarto quesito, dai dati riportati nel prospetto
riepilogativo dell'attività di elisoccorso relativa al 2001, che
posso poi lasciare ai Consiglieri, non si può dare una risposta
plausibile rispetto a quanti ricoveri ospedalieri si siano evitati
attraverso l'intervento di elisoccorso, in quanto, come è noto a
tutti, l'elisoccorso è per definizione un "servizio di emergenza
mirato a casi clinicamente gravi", con necessità di
medicalizzazione precoce e trasporto veloce in ambiente
ospedaliero.
Si potrebbe semmai legittimamente argomentare che mediante
l'elisoccorso si può ridurre la gravità delle complicanze e
conseguentemente il periodo di degenza dei casi gravi, pur essendo
arduo quantificare tutto ciò con criteri scientifici. Altri sono i
servizi in grado, se ben utilizzati, di ridurre gli interventi di
pronto soccorso e i ricoveri ospedalieri: i medici pediatri di
base, la continuità assistenziale, i servizi sanitari del
territorio.
Per quanto attiene il numero dei pazienti soccorsi con
l'elicottero e successivamente dimessi dal Pronto soccorso, dopo
gli opportuni esami clinici e strumentali, senza ricovero
ospedaliero, si può stimare che esso assommi a circa 100-120
persone, circa un terzo dei feriti classificati non gravi.
Tuttavia, anche a tal proposito occorre considerare, ancora una
volta, le difficili caratteristiche orografiche del territorio
regionale e la quota media dei luoghi di intervento. In pratica, in
Valle d'Aosta è normale e corretto andare a prelevare anche feriti
non gravi con l'elicottero in tutti quei casi in cui il trasporto
in Ospedale per via terrestre si configurerebbe di durata
eccessiva, anche nell'ordine di 12-15-18 ore, o addirittura
impossibile: si pensi ad una semplice colica renale o a una
lussazione di spalla a 3-4000 metri di quota. Questo per dire,
concludendo, che come per tutti i dati statistici, gli stessi vanno
analizzati con attenzione e rapportati alla realtà territoriale,
perché stiamo parlando, oggi, di elisoccorso e i dati nazionali
differiscono in modo significativo da regione a regione.
Président
La parole au Conseiller Frassy.
Frassy (FI)
Ringraziamo l'Assessore per i dati precisi e
puntuali che ci ha voluto fornire in risposta all'interrogazione.
Prendiamo atto che i dati pubblicati sono stati pubblicati in una
dimensione generale di quelli che sono gli interventi di
elisoccorso, mentre l'Assessore ha tenuto a precisare che, se
andiamo a vedere il rapporto ore di volo e interventi sanitari,
ritorniamo nella media nazionale.
Non sappiamo però se i dati forniti dalle altre regioni siano
stati forniti nella stessa accezione con cui sono stati pubblicati
quelli della Valle d'Aosta o se, invece, siano stati forniti
nell'accezione a cui stava facendo riferimento l'Assessore nella
sua precisazione. È evidente che questi dati sono usciti se non
dall'Assessorato, dall'USL, perciò sono dati che hanno il crisma
dell'ufficialità e sarebbe opportuno che prima di fornire dei dati,
si capisse quali dati vengono richiesti, se questo è il senso della
precisazione.
Per quanto riguarda l'ultima domanda della nostra
interrogazione, ossia quante prestazioni di pronto soccorso sono
state evitate dall'elisoccorso, non posso che prendere atto di
quanto l'Assessore riferisce. Però vorrei evidenziare come,
nell'ambito di quell'approfondimento fatto da un quotidiano - che
ritengo sia al di sopra di ogni sospetto per serietà di
approfondimento nelle varie materie - il coordinatore del gruppo
tecnico sull'emergenza della Conferenza delle regioni, perciò un
po' più di un "signor nessuno", sostiene che il 42 percento degli
interventi effettuati dall'elisoccorso riesce ad evitare il
ricovero ospedaliero o in Pronto soccorso.
Ritengo perciò che, alla luce di questa precisazione, è
probabile che i dati forniti dalle altre regioni, Assessore, siano
congruenti con i dati pubblicati e forniti dalla Valle d'Aosta,
perché proprio facendo riferimento non solo e soltanto ad
interventi sanitari di stretta emergenza, ma forse anche agli altri
interventi a cui lei accennava, si riesce a quantificare la
percentuale dei ricoveri evitati; cosa che non accade facendo
riferimento ai 527 interventi di tipo strettamente sanitario. Pur
prendendo atto della risposta dell'Assessore, rileviamo che l'uso
dell'elisoccorso in Valle d'Aosta è strutturato in maniera diversa
rispetto a quanto non sia l'uso dello stesso mezzo di intervento
nelle altre regioni e anche nelle altre regioni alpine, perché i
dati delle altre regioni alpine evidenziano rapporti meno onerosi
rispetto al servizio pubblico che espleta l'elisoccorso.
Di conseguenza, forse anche su questo aspetto, si tratterebbe di
verificare se non ci siano gli spazi per ottimizzare le prestazioni
e i costi, perché le 82 guide alpine che fanno parte dell'organico
dell'elisoccorso in Valle d'Aosta mi sembrano un numero
significativo dal punto di vista dell'impegno personale, ma anche
in conseguenza dell'impegno finanziario per l'Amministrazione.
Nell'ambito delle varie verifiche che l'Assessore sicuramente starà
già facendo sul contenimento della spesa sanitaria, penso perciò
che ci debba essere un occhio di riguardo sull'utilizzo
dell'elisoccorso.
