Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 622 del 15 dicembre 1981 - Resoconto
OGGETTO N. 622/81 - COMUNICAZIONI DEL PRESIDENTE DEL CONSIGLIO.
COMMEMORAZIONE SENATORE PARRI - PREOCCUPAZIONE PER I FATTI SUCCESSI
IN POLONIA.
Presidente -
Passo senz'altro alle comunicazioni che
riguardano l'attività del Consiglio regionale dal 27 novembre ad
oggi.
Disegni di legge presentati:
D.L. n. 335, presentato dalla Giunta regionale in data 3/12/81,
concernente: "Autorizzazione all'esercizio provvisorio del bilancio
della Regione per i primi quattro mesi dell'anno finanziario 1982"
(iscritto all'o.d.g. del 16 dicembre);
P.L. n. 336, presentata dal Gruppo comunista in data 3/12/81
concernente: "Delega alle Comunità montane in materia di
forestazione, difesa dei boschi e tutela dell'ambiente";
P.L. n. 337, presentata dal Gruppo comunista in data 3/12/81
concernente: "Deleghe in materia di opere pubbliche e di assetto
del territorio".
Disegni di legge vistati:
D.L. n. 314, concernente: "Approvazione della direttiva CEE n.
80/666 del 24 giugno 1980 e della legge 1° agosto 1981, n. 423.
Modificazioni e integrazioni della legge regionale 28 luglio 1978
n. 49: Indennità di carica compensativa annua";
D.L. n. 312, concernente: "Sottoscrizione di nuovo capitale
azionario della S.p.a. Centrale Laitière d'Aoste";
D.L. n. 315, concernente: "Compensi ai componenti delle
Commissioni sanitarie previste dalle leggi 30 marzo 1971, n. 118,
26 maggio 1970, n. 381, 27 maggio 1970, n. 382";
D.L. n. 318, concernente: "Maggiore spesa per l'applicazione
della legge regionale 5 giugno 1974, n. 16 e successive
modificazioni recanti norme per la concessione per ricovero
ospedaliero a favore dei coltivatori diretti, degli esercenti
attività commerciali e degli artigiani";
D.L. n. 319, concernente: "Maggiore spesa per l'applicazione
della legge regionale 31 agosto 1972, n. 35 e successive
modificazioni, recanti norme per l'assistenza integrativa
regionale, mediante concessione di un assegno di accompagnamento ai
ciechi civili";
D.L. n. 320, concernente: "Maggiore spesa per l'applicazione
della legge regionale 7/12/1979, n. 70, concernente provvidenze a
favore dei nefropatici cronici in dialisi iterativa o sottoposti a
trapianto renale";
D.L. n. 321, concernente: "Maggiore spesa per l'applicazione
della legge regionale 31 agosto 1972, n. 30 e successive
modificazioni, recante norme per l'estensione dell'indennità
giornaliera per invalidità temporanea conseguente ad infortunio sul
lavoro a favore dei lavoratori autonomi dell'agricoltura";
D.L. n. 324, concernente: "Aumento, limitatamente all'anno 1981,
della spesa per l'applicazione della legge regionale 28 Giugno
1962, n. 13, modificata con legge regionale 28 giugno 1979, n. 31
recante norme per il risanamento del bestiame in Valle d'Aosta nei
riguardi delle brucellosi, tubercolosi e mastiti";
P.L. n. 325, concernant: "Subventions aux associations
culturelles valdôtaines";
D.L. n. 313, concernente: "Finanziamento, per l'anno 1981, della
legge regionale 25 agosto 1980, n. 44, recante provvedimenti per il
risparmio energetico e per l'utilizzazione delle fonti integrative
e alternative di energia";
D.L. n. 323, concernente: "Modifiche e integrazioni alla legge
regionale 21 dicembre 1977, n. 72 - Ordinamento della professione
di maestro di sci e delle scuole di sci in Valle d'Aosta".
Disegni di legge non vistati:
nessuno
Deliberazioni vistate:
n. 5
Deliberazioni non vistate:
nessuna
Riunioni di Commissioni:
- Conferenza dei Capigruppo: 2
- Ufficio di Presidenza: 1
- I
^
Commissione: 1
- II
^
Commissione: 1
- III^ Commissione: 1
- I^ e II^ Commissione in riunione congiunta: 1
- Commissione speciale per l'urbanistica: 1
- Commissione speciale per gli aiuti alle zone terremotate:
4
- Riunione dei rappresentanti dei Gruppi affiancati da esperti,
per la revisione della legislazione in materia di bonifica
sanitaria del bestiame.
- Incontro dei Capigruppo con i rappresentanti dell'Associazione
Valdostana Sindaci sui problemi del decentramento.
- Incontro dei Capigruppo con l'Associazione Amici del Nicaragua
per interventi a favore di quel paese.
- Una riunione degli ex Consiglieri regionali aventi diritto
alla Cassa di Previdenza per la nomina dei rappresentanti in seno
al Comitato Amministrativo della Cassa. Sono stati nominati: SAVIOZ
Fabiano (membro effettivo) e PERRUCHON Oscar (membro
supplente).
A queste comunicazioni devo aggiungere che le notizie relative
alle gravi misure adottate dal Governo polacco culminate nella
dichiarazione dello stato di assedio, nell'arresto di aderenti al
sindacato libero Solidarnosc, e nella creazione di un Consiglio
militare di salvezza nazionale, hanno succitato in noi tutti
profonda preoccupazione per il futuro di questo paese e per le
sorti in generale della pace, mai in pericolo come in questi ultimi
tempi, caratterizzati da una continua corsa al potenziamento degli
armamenti nucleari in Europa e nel mondo.
In un momento così profondamente drammatico, il Consiglio
regionale non può che esprimere l'auspicio che in Polonia le
libertà civili e sindacali siano ripristinate, che riprenda il
dialogo per la ricerca di una soluzione politica in quel Paese che
non può concretizzarsi nel ricorso alla forza ma unicamente
attraverso una intesa nazionale capace di risolvere i problemi del
necessario rinnovamento della vita politica.
È necessario, e lo ripeto, che in Polonia si affermi l'esigenza
di un profondo rinnovamento che, superando gli errori di indirizzo
e di direzione nell'economia e nella vita politica, faccia leva
sulle forze fondamentali del Partito Comunista rinnovato, delle
organizzazioni sindacali rappresentate in modo autonomo e della
Chiesa cattolica.
Ecco perché le Assemblee elettive rivolgono un pressante appello
alle forze politiche democratiche, al mondo cattolico, alle
organizzazioni sociali e culturali, in Italia e in Europa,
affinché, senza strumentalizzazioni e contrapposizioni
propagandistiche, siano portati avanti più che mai il dialogo e le
iniziative per la difesa della pace e per una politica di
distensione e disarmo, tanto necessaria oggi in un mondo
caratterizzato dal continuo accendersi e propagarsi di focolai di
tensione.
Ed infine, colleghi Consiglieri, vorrei ricordare, seppur
brevemente, la figura del Senatore Ferruccio Parri, una delle
figure più luminose della Resistenza italiana e primo Presidente
del Consiglio dei Ministri dell'Italia libera.
Per noi valdostani, Ferruccio Parri, oltre che per il suo alto
contributo portato nella lotta di Liberazione, è soprattutto il
Presidente del Consiglio dei Ministri che ha controfirmato il
Decreto Legislativo Luogotenenziale 7/9/1945 che sanciva il
riconoscimento della peculiarità etnico-linguistica della Valle
d'Aosta, attraverso la sua costituzione in circoscrizione autonoma
con ordinamento amministrativo speciale e che costituiva il
presupposto dello Statuto Speciale votato dalla Costituente e
promulgato il 26/2/1948.
Nei pochi mesi in cui resse il Governo, il Senatore Parri, si
gettò con tutta la sua passione nell'opera di ricostruzione
materiale del Paese e nell'azione di rivalutazione della coscienza
dei cittadini e del valore della democrazia conquistata.
Interpretando il profondo cordoglio del Consiglio regionale ho
provveduto ad inviare, a testimonianza della profonda
partecipazione del Consiglio regionale e della Valle d'Aosta tutta
al cordoglio della Nazione per la dipartita di un Figlio così
illustre, telegrammi ai familiari, al Presidente del Senato Fanfani
e al Senatore Anderlini, della Sinistra Indipendente, Gruppo cui il
Senatore Parri aveva appartenuto.
Credo di interpretare i sentimenti del Consiglio rinnovando il
cordoglio per la perdita di quest'uomo che, senza retorica,
possiamo dire uno dei pilastri della riconquistata democrazia
italiana.
È aperta la discussione sulle Comunicazioni del Presidente del
Consiglio.
La parola al Consigliere Mafrica; ne ha facoltà.
Mafrica (PCI)
-
Mi associo innanzi tutto alle
ultime parole del Presidente che ha commemorato la figura di
Ferruccio Parri, un indimenticabile capo della Resistenza, e uno
dei costruttori della rinnovata democrazia nel nostro paese.
Ma intervengo soprattutto per associarmi ai giudizi e agli
auspici che il Presidente del Consiglio ha fatto in merito alla
situazione polacca. Esprimo anche la disponibilità del nostro
Gruppo per una riunione che vorranno fare i Capigruppo al fine di
concordare un o.d.g. che chieda l'abolizione dello stato di assedio
in Polonia e il ripristino delle libertà sindacali e civili e
chieda soprattutto che non si abbiano gravi interferenze esterne da
parte di altri paesi in quella situazione già così drammatica.
Il nostro partito aveva guardato con favore e con apprensione
allo sviluppo della situazione polacca, ma negli ultimi mesi la
situazione si era improvvisamente aggravata; quei processi avviati
con la nascita di un sindacato autonomo sembravano giungere a un
punto morto; il dialogo, la trattativa tra il Governo e il
sindacato sembravano impossibili. Eppure quella strada era, e
rimane, credo, l'unica percorribile per poter dare a quel paese la
possibilità di uscire dalla sua grave crisi economica e
politica.
Noi abbiamo apprezzato il tentativo di rinnovamento che c'era
stato anche nell'ultimo congresso del Partito operaio unificato
polacco. Abbiamo apprezzato l'opera mediatrice che la Chiesa ha
svolto ininterrottamente in tutto questo periodo, ma evidentemente
una certa logica alla fine ha prevalso, ed oggi c'è il Polonia un
Governo militare. Io credo che la logica che ha avuto il
sopravvento sia ancora una volta ispirata alla logica dei blocchi.
Esiste in questo mondo una divisione che impedisce ai paesi che
cercano di percorrere vie originali per il proprio sviluppo di
percorrere queste vie senza rientrare in schemi precostituiti.
Evidentemente in questo tipo di logica la Polonia poteva
rappresentare un'anomalia, e le anomalie nei diversi campi, sia
quello dell'Est che quello dell'Ovest, vengono in forme differenti
contrastate e molto spesso eliminate.
Noi, come Partito Comunista Italiano, non possiamo accettare
questo tipo di logica, non crediamo che si possa continuare, senza
gravi rischi per la pace, con un mondo diviso in due campi, che
impongono i propri modelli e costringono i diversi paesi a
scegliere un campo o l'altro. Non ci piacciono i metodi che vengono
usati da un campo per soffocare esperienze di socialismo come
quelle tentate nel Cile; non ci piacciono i tentativi che tuttora
vengono fatti per impedire la conquista delle libertà democratiche
nel Salvador; non ci piace neppure la logica di potenza dell'Unione
Sovietica che è intervenuta ripetutamente dalla fine della guerra
ad oggi in alcuni paesi del blocco di Varsavia, dalla
Cecoslovacchia all'Afghanistan, ed oggi ha in qualche modo
costretto a questo sbocco la situazione polacca. Non ci è piaciuto
il Governo militare instaurato in Turchia qualche mese fa; non ci
piace questo Governo militare che oggi ha preso le redini del
potere in Polonia.
È necessario che l'Italia, l'Europa, tutti i paesi che vogliono
costruire il proprio futuro in modo autonomo, diano un contributo
al superamento della logica dei blocchi, diano un contributo perché
si esca dalla spirale delle spese per il riarmo, mentre interi
popoli soffrono ancora la fame.
Occorre che sia possibile per tutti i popoli cercare la via del
proprio sviluppo senza essere costretti a schierarsi in un campo o
nell'altro. Non è possibile che non appena un paese conquista la
sua indipendenza sia costretto o a schierarsi nel campo che fa capo
agli Stati Uniti d'America o a trovare conforto nel campo che fa
capo all'Unione Sovietica.
Noi chiediamo quindi che nel nostro paese, da tutte le Assemblee
elettive, esca questo auspicio perché questo tipo di logica venga
superato, perché in Polonia riprenda la trattativa, perché tutte le
componenti sociali e politiche della Polonia possano autonomamente
trovare la strada per uscire dalla crisi.
Parteciperemo a tutte le manifestazioni unitarie che saranno
programmate, tipo quelle organizzate anche nella nostra regione dai
sindacati. Crediamo di portare a questo tipo di manifestazioni una
voce sincera, una voce che vuole effettivamente che in Polonia le
cose cambino e che si possa uscire da questa spirale perversa che
costringe tanti popoli a essere distolti dalle strade che vogliono
percorrere.
Io credo che la nostra concezione del socialismo, del socialismo
come qualcosa che deve dare spazio all'uomo, che deve dare spazio a
principi di giustizia, di solidarietà, di cooperazione tra i
popoli, debba essere coniugata sempre con un impegno profondo in
difesa della libertà e dell'autonomia di tutti i popoli.
E a questo fine esprimo nuovamente il nostro consenso agli
auspici del Presidente del Consiglio.
Presidente
-
Ha chiesto di parlare il Consigliere
Fosson; ne ha facoltà.
Fosson (DC)
-
Mi associo, a nome del mio Gruppo,
al cordoglio espresso dal Presidente del Consiglio per la morte del
Sen. Ferruccio Parri.
E mi associo anche, quasi per intero, alla comunicazione che il
Presidente del Consiglio ha fatto a riguardo dei fatti di Polonia.
Dicevo quasi per intero, perché, sia detto fuor di polemica, quando
il Presidente del Consiglio auspica un Governo comunista libero, io
purtroppo debbo dire che un Governo comunista libero, là dove i
comunisti sono al potere, non esiste.
Il Consigliere Mafrica parlava, giustamente, di dittatura
militare, ma non è un caso che il segretario del Partito comunista
polacco sia anche un generale e contemporaneamente capo del Governo
militare.
Guardiamo con oggettività i fatti e quindi non possiamo fare a
meno di dire queste cose.
È chiaro che il cammino verso la libertà e verso la pace ha
subìto con gli eventi polacchi una pesante battuta di arresto.
Ancora una volta uno Stato, gestito da ristrette minoranze, ha
rifiutato la partecipazione del popolo alla sua gestione, ha
rifiutato l'autodeterminazione del suo popolo. Questa minoranza si
è chiusa in se stessa e ha imposto con la forza la propria
concezione di Stato e il proprio potere. Varsavia è oggi, così
com'era stata Milano forse alla fine del secolo scorso col Governo
militare di Pelloux, così com'è oggi la Turchia - cui faceva cenno
Mafrica - com'è il Cile di Pinochet o il Cile dei generali.
La logica è la stessa: al popolo che chiede pane e libertà viene
risposto con il piombo dei fucili e con il carcere.
L'episodio appare ristretto alla Polonia e tutti auspicano che
rimanga ristretto, che sia un fatto interno polacco.
Noi, anche se in apparenza concordiamo sul fatto che questo sia
un episodio interno della Polonia, riteniamo che sia strettamente
legato con fatti esterni. Questi fatti polacchi hanno sicuramente
la loro origine in un ambito ben più ampio, perché noi siamo
convinti che se la scintilla di libertà che stava nascendo in
Polonia si fosse allargata in tutto l'impero sovietico, questa
scintilla di libertà avrebbe segnato la fine di una delle più
grandi tragedie, truffe e ignominie della storia: il Governo
comunista, il Governo sovietico, il potere del popolo, che poi si
rivela non essere potere del popolo, ma si rivela essere uguale a
tutti gli altri poteri di ristrette minoranze, oppressivo e
liberticida.
Certo, si poteva forse evitare un irrigidimento in Polonia se
non fossero prevalse nel sindacato certe frange estremiste, quelle
frange che hanno chiesto il tutto e subito. Ma noi siamo convinti
che un episodio di questo genere non poteva non succedere, perché
la libertà si può conquistare tutta insieme, la si può chiedere
tutta insieme e la si può conquistare per gradi, scalino dopo
scalino. E anche conquistandola passo passo, chiedendola passo
passo, fatalmente si sarebbe arrivati ad una situazione di questo
genere. Il sistema comunista, così com'è concepito e così com'è
realizzato all'Est, non poteva accettare la libertà. Non può
accettare la libertà né per gradi, né tutta insieme.
Purtroppo noi siamo convinti che là dove c'è il comunismo al
potere non ci può essere la libertà, anche se accettiamo e seguiamo
con estremo interesse le affermazioni del Partito Comunista. Siamo
certi che quanto diceva poco fa il Consigliere Mafrica ha una sua
logica e discende sicuramente dalla sua buonafede. Non mettiamo in
dubbio i passi in avanti del Partito Comunista Italiano, anzi li
apprezziamo, però diciamo che il Partito Comunista deve riuscire ad
avere il coraggio intellettuale e culturale di rompere con tutti
gli schemi del leninismo.
A quel punto il suo discorso sulla libertà potrà essere
credibile. E noi auspichiamo che il Partito Comunista Italiano sia
in grado e abbia il coraggio culturale e intellettuale di fare
scelte di questo tipo.
Detto questo, presento a nome della Democrazia Cristiana, così
come è stato fatto in tutte le Assemblee elettive italiane, un
o.d.g. che potrà essere sottoposto alla Conferenza dei Capigruppo e
concordato per avere la massima convergenza di questo Consiglio
regionale.
L'o.d.g. recita in questo modo:
IL CONSIGLIO REGIONALE DELLA VALLE D'AOSTA
preoccupato per i gravi avvenimenti polacchi, che vedono il
tentativo da parte di una ristretta minoranza di soffocare la
speranza di libertà e di democrazia di tutto un popolo,
memore delle sofferenze patite dalla Polonia nella sua storia
ad opera di nazioni straniere e del martirio subìto nell'ultima
guerra mondiale ad opera delle armate naziste e sovietiche,
riconferma la propria solidarietà al popolo polacco,
auspicando che la sua lotta per la libertà e per la democrazia
abbia sbocchi positivi, nell'interesse della pace europea e
mondiale,
chiede perciò che le misure repressive in atto vengano tolte
e vengano garantite le libertà fondamentali.
È ovvio che un o.d.g. di questo genere, votato dal Consiglio
regionale, potrà avere lo spazio che questo Consiglio regionale,
che rappresenta una regione piccola e poco popolata, può avere nel
contesto mondiale; ma questo Consiglio regionale non poteva fare a
meno di registrare un avvenimento come quello di Polonia, e non
poteva fare a meno di dire una sua parola sulla libertà e sulla
democrazia nel mondo.
Presidente
-
Prima di dare la parola al
Consigliere Lustrissy, ricordo ai colleghi del Consiglio che sulle
Comunicazioni del Presidente del Consiglio non possono essere
votati o.d.g., ma che già in analoghe circostanze il Consiglio ha
demandato alla Conferenza dei Capigruppo la stesura di un
documento, facendolo poi proprio attraverso appunto la Conferenza
dei Capigruppo.
La Presidenza si permette di suggerire lo stesso procedimento,
affinché oggi pomeriggio si possa prendere conoscenza del testo che
in modo informale i Capigruppo avranno eventualmente concordato, in
modo che risulti un o.d.g. del Consiglio prodotto e sottoscritto
attraverso la Conferenza dei Capigruppo.
Il Consigliere Lustrissy ha la parola.
Lustrissy (DP) -
I democratici popolari si associano alla
commemorazione testé fatta dal Presidente del Consiglio del
combattente della Resistenza Ferruccio Parri, che fu uno dei padri
fondatori della nostra libera Italia e che dette un contributo
notevole anche all'elaborazione delle autonomie regionali.
Ironia della sorte, però, vuole che mentre ci troviamo a
commemorare un combattente per la libertà, ci troviamo in una
situazione nell'Est europeo di estrema gravità a causa della presa
del potere da parte dei militari in Polonia, con la proclamazione
dello stato d'assedio, giustificato da una situazione di estremismo
e di anarchia che non può essere accolta dal mondo libero e dai
democratici come causa di giustificazione.
Certamente in questi ultimi anni lo spontaneismo sindacale si è
posto nel contesto della società civile polacca come forma nuova di
partecipazione in una situazione politica sclerotizzata da un
partito forse insensibile, o poco sensibile, alle istanze della
base.
Analogamente in altri paesi vi sono state situazioni di questo
genere. Quando ci sono carenze sul piano politico, quanto i partiti
tendono a isolarsi dalla società civile, si assiste a questi
fenomeni di spontaneismo che alle volte possono creare anche
situazioni di rottura con le tradizioni e situazioni di emergenza
che non possono però giustificare il tipo di emergenza dato alla
situazione polacca: golpe militare che ha imposto il silenzio e ha
vietato ogni manifestazione di dissenso al regime militare. Il
Governo dei militari, come ricordava bene ieri il Presidente del
Consiglio on. Spadolini, è un Governo antistorico per l'Europa, è
una situazione di irreversibilità che noi non possiamo accettare,
né in qualche modo avallare.
E non è tollerabile che nel contesto e nel cuore dell'Europa
oggi si assista a situazioni di questo tipo.
I democratici popolari che hanno sempre guardato con interesse
al processo di rinnovamento in atto in Polonia, anche sotto il
profilo della intensificazione del dialogo Est-Ovest, lo fanno
soprattutto per portare questo dialogo al superamento dei blocchi
in campo internazionale, per dare questa pace e tranquillità che
tanto è nell'ansia delle popolazioni europee, delle popolazioni del
mondo.
L'esperimento politico era importante anche per l'applicazione
concreta dell'atto di Helsinki, e vogliamo che tali speranze non
vengano bruciate con interventi esterni militari negli affari
interni della Polonia. Sotto questo profilo ci pare nasca una
fiammella di speranza dalle dichiarazioni del Governo polacco nelle
quali viene ribadita la sovranità del paese e l'avversione a
qualsiasi forma di intervento esterno, perché - hanno detto -
dobbiamo uscire da soli da questa situazione.
Ebbene, proprio per permettere a queste forze vive, che ancora
esistono in Polonia, è proprio per assecondare questa tensione
ideale che esiste in questa popolazione civile che noi, democratici
popolari, come tutti i democratici del mondo libero, auspichiamo
soprattutto che la Comunità Economica Europea possa intensificare i
propri aiuti, sia sotto il profilo finanziario, sia sotto il
profilo alimentare, a questa popolazione così duramente
provata.
Con questo ci dichiariamo disponibili a discutere in una
riunione con i Capigruppo una proposta di o.d.g. che esprima la
solidarietà della popolazione della Valle d'Aosta e delle forze
politiche valdostane democratiche nei confronti della popolazione
polacca; e nello stesso tempo solleciti da parte della Comunità
Europea una presa di posizione, una presa di coscienza sempre più
pregnante, nei confronti di questa situazione che ci tocca da
vicino, perché questi avvenimenti sono nel cuore dell'Europa e non
possono non destare preoccupazione a tutti quanti i democratici
europei.
Presidente -
Ha chiesto di parlare il Consigliere Nebbia;
ne ha facoltà.
Nebbia (PSI)
- Il nostro partito si associa, innanzi
tutto, alla commemorazione di una figura, quale quella di Ferruccio
Parri, che tanto ha rappresentato nella storia del nostro paese, in
un momento in cui si iniziava la ricostruzione ed era necessario il
riferimento a valori politici e morali ben definiti, che,
purtroppo, in questi trent'anni successivi, spesso si sono
persi.
E come già sottolineato dal Consigliere Lustrissy, è un caso,
anzi, purtroppo è un caso, che alla commemorazione di Ferruccio
Parri si debbano abbinare valutazioni di vario ordine circa i fatti
che sono successi e stanno succedendo in Polonia. E noi vogliamo
sottolineare che parteciperemo a tutte le iniziative unitarie di
protesta contro questi fatti, e parteciperemo all'esame e alla
stesura di un o.d.g. del Consiglio regionale; ma nello stesso tempo
vogliamo sottolineare come l'insegnamento della storia a volte sia
stato dimenticato e come i fatti della storia spesso si ripetano.
Secondo le nostre valutazioni, dove non c'è partecipazione
popolare, dove non c'è consenso popolare alla vita pubblica, non ci
può essere democrazia e non ci può essere crescita sociale e
culturale. Dove il distacco tra la gente e i propri governanti
cresce, evidentemente non si può pretendere che un Governo
rappresenti un popolo, che un Governo rappresenti le tendenze, le
tensioni che si formano, e riesca a condurle tutte verso un unico
indirizzo.
Ed è quello che ci pare sia successo in Polonia e succeda anche
altrove con forme esplosive, oggi magari meno potenti, che però
possono, in altri momenti, anche verificarsi.
Ci pare che si debbano fare le giuste ed opportune critiche a
tutte quelle forme di governo che tramite un partito unico, si
chiami questo fascista, in un certo periodo, si chiami, come noi
riteniamo, il Partito Comunista in questi paesi, tutte le forme di
partito unico che comportano quindi un regime e una
cristallizzazione delle strutture politiche, non possono che
provocare delle tensioni all'interno del paese e delle reazioni di
rigetto che sono sfociate altre volte in rivoluzioni (dalla
rivoluzione americana prima, a quella francese, a quella russa), in
una linea di continuità nei confronti della storia che forse molti
politici hanno dimenticato.
Ma vorremmo anche sottolineare un altro aspetto che ci pare
interessante e che prima il Consigliere Mafrica ha richiamato, ed è
quello della logica dei blocchi. Noi concordiamo sul fatto che la
logica dei blocchi comporti, abbia comportato e comporti ancora,
tutta una serie di distorsioni nei rapporti tra i popoli e i
Governi, ma vogliamo andare a chiarire perché c'è stata questa
logica dei blocchi. E ci potrà essere anche in futuro, e non
solamente tra il blocco occidentale e il blocco orientale, ma tra
questi e il Terzo Mondo, o blocco delle nazioni fornitrici delle
fonti di energia. Noi riteniamo che tutte le forme di fanatismo,
siano queste di fanatismo politico o religioso - e molto spesso si
identificano - siano da contrastare, perché sono foriere di
separazione e di contrasti tra i diversi Stati.
E tutte le forme di fanatismo religioso tendono naturalmente
all'espansione, tendono alla necessità di garantire un consenso sul
piano delle istituzioni, di garantire un consenso più ampio
possibile a livello mondiale.
E questo l'abbiamo visto per tutte le religioni che hanno
cercato e cercano ancora oggi di estendere le loro influenze su
tutto il mondo. Ma quando invece le religioni politiche, o le forme
politiche che si identificano con le religioni, tendono ugualmente
a estendere la loro influenza, questo comporta, anche sul piano
della forza, sul piano militare, sul piano delle capacità
economiche, la prevaricazione delle volontà dei singoli Stati, e
quindi del popolo soggetto a questi Stati e l'occupazione degli
stessi da parte delle forze politiche più forti. Ed è quello che è
successo in Europa, nel blocco orientale prevalentemente, perché il
blocco occidentale ha avuto la valvola di sfogo delle libere
elezioni, dell'alternativa ai Governi, e quindi della possibilità
di contrastare, di contraddire quanto non viene condiviso dalla
popolazione.
Quindi noi riteniamo che si debba affrontare tutti questi
problemi con occhio, in senso lato, laico, cioè che tende a
verificare l'evoluzione delle esigenze, l'evoluzione della storia e
che non garantisce a priori la giustezza di un qualsiasi Governo
per qualsiasi popolo. Noi non pensiamo che le forme sociali devono
essere cristallizzate, che un Governo di un certo tipo sia sempre
quello indispensabile e necessario; noi riteniamo che ci debba
essere invece una continua evoluzione. Ed è quello che vogliono
avere tutte le popolazioni, ed è quella che, con una presenza di 10
milioni di aderenti, il sindacato libero aveva tentato di sostenere
in Polonia, garantendo lui stesso un'alternativa ad un Governo che
evidentemente non ha risorse neanche più - almeno a leggere i
giornali - il sostegno dell'esercito, o di tutto l'esercito.
Quindi, per concludere, noi auspichiamo che su questi argomenti
tutte le forze politiche siano concordi, facciano le dovute
pressioni nel loro ambito, nazionale e internazionale, perché si
riesca a garantire un accordo tra i diversi Stati, si riesca a
garantire la libertà degli stessi, e una voce a tutte le
espressioni sociali e popolari e a tutte le minoranze.
Presidente
-
Ha chiesto di parlare il Consigliere
Voyat; ne ha facoltà.
Voyat (UV)
-
L'Union Valdôtaine veut s'unir aux
paroles du Président du Conseil, Dolchi, pour ce qu'il a dit du
regretté Président Parri.
En ce qui concerne la grave et difficile situation de la
Pologne, l'Union Valdôtaine est aussi préoccupée et nous pouvons
affirmer que nous sommes d'accord avec les propositions faites par
les chefs du groupe qui m'ont précédé et avec la plupart des choses
qui ont été déjà dites.
Je veux toutefois porter à la connaissance du Conseil la
décision et le document rédigé par le Comité Exécutif de l'Union
Valdôtaine à l'occasion de sa séance d'hier soir.
"Le Comité de l'Union Valdôtaine, réuni à Aoste, le 14 décembre
1981, face à l'état de siège décrété en Pologne pour contrecarrer
l'action démocratique tendant à acquérir la liberté économique et
politique, déclarant que les conquêtes obtenues par le Syndicat
libre de Solidarité en faveur des travailleurs et du peuple
polonais sont intouchables et que le peuple polonais ne peut e ne
doit pas renoncer aux premières bribes de liberté arranchées par la
lutte des travailleurs, condamne la méthode employée par le
Gouvernement communiste polonais qui, à la dialectique
démocratique, a préféré employer la violence pour essayer de
remédier à un état de fait que lui-même avait causé; dénonce les
arrestations des syndicalistes et des ouvriers en toutes les autres
mesures coercitives mise en œuvre contre ces
derniers; souligne que la paix intestine et le progrès d'une nation
ne peuvent être bâtis sur la force, mais seulement sur le
consentement démocratique et la participation de toute la
population; blâme la conduite d'un gouvernement qui veut faire
régner la paix à Varsovie avec les méthodes jadis employées par
Staline. En outre, le Comité Exécutif de l'Union Valdôtaine,
observant que, parmi les causes qui ont amené la Pologne à la
situation actuelle, il faut tenir en grand compte le fait de la
satellisation de ce Pays et de sa soumission à la volonté de
Moscou, rappelle que les conflits internes et internationaux ne
cesseront pas jusqu'à ce que dans d'Europe et dans le monde il ne
régnera pas un ordre fédéraliste; déclare sa solidarité et donne
son soutien moral à la lutte de Solidarité et du peuple polonais;
demande la mise en liberté immédiate de tous les arrêtés, la
cessation de toutes les mesures anti-démocratiques et anti-liberté,
la restitution de toutes les libertés précédemment acquises".
Presidente -
Ha chiesto di parlare il Consigliere
Carlassare; ne ha facoltà.
Carlassare (DPROL)
-
Questi due avvenimenti che
dobbiamo, da una parte commemorare, dall'altra dibattere, secondo
me hanno alcuni elementi in comune e altri che si distaccano
profondamente.
Non possiamo che essere tutti d'accordo col convenire che la
perdita del Sen. Parri sia gravissima sul piano non solo degli
affetti, ma sul piano della capacità di impostare un ragionamento
critico e razionale su quello che è un processo di
democratizzazione che ha visto in quest'uomo uno dei massimi
esponenti. E con questo voglio ricordare che il Sen. Parri lo si
può considerare un non politico, un uomo che ha rifiutato la
politica, così come si è venuta delineando nel dopoguerra in
Italia, in quanto l'azione politica di Parri è soprattutto stata
quella di combattere una società dittatoriale, di combattere il
fascismo e, quando gli ideali che lo hanno visto combattere e
rischiare in prima persona non si sono realizzati, è sì sempre
stato presente nell'attività politica, ma è stato, per sua scelta,
di fatto emarginato. Emergeva ogni qualvolta c'erano delle tensioni
tali da mettere in dubbio le conquiste più significative realizzate
con la lotta di Resistenza. E quindi mi associo al cordoglio
espresso dal Presidente del Consiglio.
Per quanto riguarda il problema della Polonia, è un episodio
gravissimo e, a mio avviso, va fatta su questo episodio una
riflessione molto seria, molto approfondita, soprattutto da parte
di chi, come me, si richiama ai valori del socialismo, si richiama
ai valori del comunismo. Io sono convinto che ci sia in questo
momento nel mondo un insieme di fattori che rendono estremamente
difficile ogni e qualsiasi processo di democratizzazione, ogni e
qualsiasi processo d affrancamento dei popoli.
Ciò non toglie però assolutamente nulla, come gravità, al fatto
che nei paesi come la Polonia, e in genere in tutti i paesi del
cosiddetto socialismo realizzato, di elementi di socialismo reale
ne esistano ben pochi. È necessario riflettere sulle condizioni
storiche che sono alla base della sua formazione; forse ci sono
molte scusanti, molte attenuanti, ci sono colpe non solo loro ma
anche nostre, ci sono sicuramente delle pressioni provenienti dagli
ambienti reazionari dei paesi capitalistici.
Possiamo rifarci all'intervento delle grandi potenze
internazionali, a quella che è stata la rivoluzione bolscevica, ciò
non toglie che, pur con tutte queste riflessioni, necessarie e
doverose, noi possiamo affermare che elementi di socialismo in
questi paesi ce ne siano pochi. Io ritengo che la realizzazione del
socialismo non sia solo un fattore economico, ma sia soprattutto un
processo. È, in questo senso, un processo rivoluzionario, che passa
attraverso la mente della gente, che passa attraverso
un'acquisizione generalizzata di valori nuovi, estremamente
democratici, e non solo perché ci sono più partiti che si
contendono il potere elettorale. Questo di per sé è un elemento che
può anche essere democratico, ma non in assoluto, perché ci sono
due partiti che realizzano gli stessi interessi, che realizzano gli
interessi degli stessi gruppi dominanti, in effetti non si è
realizzata una vera democrazia. Ritengo quindi che l'elemento
fondamentale per la realizzazione del socialismo sia il consenso a
valori nuovi con la partecipazione reale della popolazione alla
loro concretizzazione.
Non dobbiamo però sottacere altri due elementi gravissimi che
incombono sulle nostre teste. Da una parte, siamo di fronte ad un
ricatto costante - e vorrei sottolineare la gravità di questo fatto
- ricatto che viene condotto dalle due grandi potenze che si
spartiscono il mondo. In effetti, leggendo i giornali, anche quelli
che più sono lontani dalle ipotesi comuniste e socialiste, noi
vediamo una sorta di rassegnazione con la speranza che questo colpo
di Stato militare sia limitato, perché se si scatena una guerra
civile in Polonia c'è il grossissimo pericolo che questa si
trasformi in una guerra che coinvolge il globo intero, una guerra
che coinvolge le due grandi potenze, Unione Sovietica e Stati
Uniti, una guerra che inevitabilmente si trasformerebbe in una
guerra nucleare. Questo è un ricatto gravissimo che grava su di noi
e che viene adoperato con estrema spregiudicatezza da queste due
potenze ogni qualvolta vedono in pericolo le loro sfere di
influenza.
Io sono convinto che l'Unione Sovietica abbia avuto un peso
importantissimo, anche se finora non è intervenuta militarmente,
però dal punto di vista politico ha fatto degli interventi
pesantissimi nei confronti della situazione polacca.
È auspicabile che nel documento che noi faremo, possibilmente
unitario, si sottolinei anche questo fatto, se si vuole avere
qualche chanches di sviluppare il processo democratico di
partecipazione, non solo nei paesi dell'Est, ma anche nei paesi
dell'Ovest. Ricordo l'incontro avuto la settimana scorsa con i
rappresentanti del Nicaragua, che per altri versi subiscono un
processo analogo a quello della Polonia attuale, ossia quello di
una colonizzazione che non si è trasformata in una occupazione
militare da parte dei marines degli Stati Uniti (come è avvenuto in
Guatemala quale anno addietro), provoca interferenze all'interno
del paese, sia economiche che politiche e con aiuti militari per
soffocare le giuste istanze di queste popolazioni. E quindi, nel
nostro documento, andrebbe sottolineato quanto è emerso da parecchi
interventi dei colleghi, cioè che è necessario arrivare ad un
superamento reale dei blocchi contrapposti, come elemento
essenziale e basilare per avere questo processo di
democratizzazione.
L'altro elemento che io vorrei sottolineare è che la situazione
in Polonia è precipitata quando è esplosa la crisi economica, e la
crisi economica non potrà che riesplodere in continuazione in tutti
i paesi del mondo fin quando non sarà superata la colossale
spaccatura che sta dividendo il mondo in questo momento, ed è la
spaccatura nord - sud. Ci sono paesi che fanno dello spreco, non
solo energetico, ma in senso generale: delle risorse, dell'energia,
dell'intelligenza degli uomini - elemento del loro sviluppo - a
scapito di quelle popolazioni che sono ridotte alla fame, che non
hanno neanche il minimo indispensabile per sopravvivere. Io ritengo
che se questo elemento, che tra l'altro è estremamente dibattuto in
questo momento, (io non sono d'accordo con Pannella per la sua
impostazione politica, però sono d'accordo con il problema della
fame nel mondo sia un elemento essenziale per far progredire la
nostra comunità, che in pratica è una comunità che si allarga su
tutto il globo) non verrà affrontato alla radice attuando quelle
operazioni che quanto meno si propongono di impedire lo
sfruttamento dell'uomo sull'uomo, di cercare di ridurre lo
sfruttamento dei paesi ricchi nei confronti dei paesi poveri,
questi elementi di crisi, di tensione, elementi che minacciano di
trasformarsi in guerre guerreggiate e quindi in un olocausto
nucleare, noi non avremo nessuna possibilità, non solo di far
progredire i paesi dell'Est, affrancandoli da quello che è un
potere di tipo coloniale da parte della super potenza Unione
Sovietica, ma altrettanto non potremo affrancarci dalla situazione
di egemonismo nel campo occidentale che ci viene da parte degli
Stati Uniti.
Per cui anche questo elemento, secondo me, dovrebbe essere messo
in evidenza nel documento che andremo a realizzare.
Presidente
-
Ha chiesto di parlare il Consigliere
Pedrini; ne ha facoltà.
Pedrini (IPLI)
-
Desidero prima di tutto dire due
parole sull'amico Parri. Penso di aver già esternato il mio
pensiero in altre occasioni, per cui mi associo a quanto detto dal
Presidente del Consiglio, ricordando che è stato una figura
prestigiosa per quanto riguarda la nostra Resistenza.
Per quanto riguarda la Polonia vi ricordo come i primi a
scendere in piazza a Roma e a Milano con altri amici di altri
partiti, siano stati i giovani liberali. La gioventù liberale oggi
porta avanti un discorso, insieme a tutti gli altri partiti laici,
che noi riteniamo valido e che ancora una volta ha dimostrato, non
soltanto con le parole, ma anche con i fatti, di essere disposta a
correre eventualmente dei pericoli pur di mantenere la libertà. Mi
stupisco che qua si parli soltanto di colpo militare, anche ci si
voglia nascondere dentro il proprio ragionamento interno. Questo
non è un colpo militare, anche se è stato fatto da militari, perché
chi l'ha ordinato è il segretario generale del Partito comunista
polacco, che ha fatto soltanto il suo dovere di comunista. E quando
il Partito comunista dice che è contro questo colpo di Stato, a me
sta bene, anzi io apprezzo le parole del Partito comunista e vorrei
che sempre nelle sue istanze continuasse a proporre, e non soltanto
ad agire in conseguenza, ma a proporre delle nuove soluzioni per
questi avvenimenti, dove però, mi sia consentito, di comunismo non
c'è niente. Io addirittura vorrei proporre di parlare di comunismo,
leninismo, marxismo, perché adesso si parla solo di socialismo, di
comunismo non se ne parla più.
Quando io vedo che questi comunisti discendono nello stesso
campo in cui milito, propongo che il Partito Comunista Italiano
cambi il suo nome e si chiami Partito Comunista Liberale Italiano.
Le posizioni sono identiche alle mie, e l'amico Dolchi, che fa
parte di questo Partito Comunista, io lo vorrei non nel Partito
Liberale, sia ben chiaro, ma nel Partito Comunista Liberale
Italiano, il quale ha fatto sue determinate esigenze, non soltanto
di parole, ma di fatti, di filosofia, di costume, di impostazione,
dove noi ci possiamo trovare, camminare insieme fianco a fianco,
perché indubbiamente sulla parola libertà non si può scherzare. Non
capisco coloro i quali dicono di voler continuare ad inviare aiuti
alla Polonia, quando ormai tutti i paesi in linea di massima hanno
deciso di non mandare più il vettovagliamento ai Polacchi. O si fa
della politica, o si fa della beneficenza.
Io non voglio parlare di Pannella nel Terzo Mondo, perché
dovremmo guardare in casa nostra dove abbiamo un Terzo Mondo in
certi posti che veramente fa pena sotto tutti i profili, come in
certe cenge della nostra Valle d'Aosta.
Ma quello che volevo dire è che qua si sta facendo della
politica, non della beneficenza.
Se il Partito comunista dell'Unione Sovietica intende mantenere
la sua predominanza togliendo la libertà ai Polacchi, mantenga
anche i Polacchi, ma non trovo giusto che gli altri mantengano i
Polacchi per farli comunisti a disposizione della Russia. Mi pare
che questo sia un discorso talmente piatto e talmente semplice, che
non ci sono altre cose da aggiungere.
Mi stupisco che qualche politico dei 34 del Consiglio regionale
faccia determinati discorsi: mi stupisco perché questo non sa
niente di politica, non sa niente di difesa, non sa niente di
programmazione, non sa niente di impostazione di libertà. Non mi si
venga a dire che se noi prendiamo quei provvedimenti togliamo la
libertà. No, chi vuole il terreno abbia anche il coraggio di dire:
mantengo chi ci vive sopra. E allora mi sta bene. Non mi sta bene
sotto il profilo della libertà, ma mi sta bene almeno per la fame
di quei poveretti che sono senza mangiare, perché questa è la
realtà polacca.
Non ho altro da aggiungere, solo che su questa parola di libertà
non vorrei si facesse della demagogia, che si ritornasse indietro
negli anni a ripercorrere una strada che noi italiani in parte
abbiamo già percorso. È un pericolo che ne può venire se le cose
non si mettono a posto.
Io mi auguro proprio, non soltanto con cartelloni, ma vi
garantisco che noi facciamo tutto quello che è nelle nostre
possibilità per difendere la libertà e la pace.
Presidente
-
Ha chiesto di parlare il Consigliere
De Grandis; ne ha facoltà.
De Grandis (PRI)
-
Esprimo il cordoglio dei
repubblicani della Valle d'Aosta per la morte di Ferruccio Parri,
al quale ci legavano particolari vincoli di carattere affettivo e
di carattere politico, soprattutto per l'area comune in cui ha
militato nel periodo della Resistenza e nei periodi immediatamente
successivi, tramite le formazioni di Giustizia e Libertà e del
Partito d'azione.
È sempre una perdita grave quella di un uomo che può senz'altro
essere annoverato tra i padri della patria, della nuova democrazia
di cui in Italia oggi si gode, ed è quindi con cordoglio profondo
che ci associamo alla commemorazione fatta dal Presidente del
Consiglio.
Per quanto riguarda i fatti polacchi c'è una preoccupazione
fondamentale che travaglia il Partito Repubblicano, ed è una
preoccupazione che nasce dalla constatazione che, sovente, di
fronte a fatti così gravi che coinvolgono il futuro dell'intera
umanità ci si lasci prendere la mano dalle strumentalizzazioni. Ed
è avvenuto anche oggi in questo Consiglio, da parte più o meno di
tutti, compreso il Consigliere Mafrica.
Noi vorremmo, invece, che questi fatti ci richiamassero alla
responsabilità, e soprattutto alla necessità di mobilitare le
coscienze di tutti i cittadini affinché possano evitare che anche
sulla Polonia scenda l'oblio dopo breve tempo sui fatti che sono
avvenuti e che stanno avvenendo, oblio che ha caratterizzato il
nostro comportamento, il comportamento del mondo libero nei
confronti di tanti altri paesi che hanno subìto e che subiscono
dittature. Evitare questo oblio attraverso la testimonianza
quotidiana nella parola, nelle azioni, in tutti i luoghi dove
ciascuno di noi agisce, dei valori fondamentali della libertà a
della democrazia; libertà e democrazia senza aggettivi, che non
sono prerogativa evidentemente di nessuno, di questo o di quello,
ma che ognuno tende a interpretare a suo modo, e sbagliando, mentre
l'interpretazione di libertà e democrazia non può essere che una,
ed è insita nel termine stesso che noi adoperiamo.
È quindi, secondo noi, necessario essere molto attenti, molto
cauti nell'esprimere posizioni, valutazioni, analisi su fatti così
complessi come quello della Polonia, ed è necessario che attraverso
queste valutazioni e queste analisi, fatte con estrema serietà,
liberandoci dalla tentazione di trarre profitto di parte da questi
fatti, si trovi il modo di sostenere l'azione del popolo polacco
senza ingerirsi negli affari interni di quel paese, ma di
sostenerli nella marcia e nella lotta verso la libertà e verso la
democrazia. Il problema è così grande e ci riguarda così da vicino
che non possiamo in alcun modo sottrarci alle nostre
responsabilità. È necessaria una serie di dibattiti che dobbiamo
favorire in tutti gli ambienti possibili, con tutte le categorie,
perché si chiariscano i reali termini della questione nel modo più
sereno, più sincero possibile, in modo che ciascuno possa trarre le
proprie conseguenze e possa, in piena libertà di giudizio, fare una
propria valutazione e decidere i propri comportamenti.
Io sono pienamente convinto che questo fatto dovrà provocare un
travaglio più profondo nel Partito Comunista che non nel mio
partito, ma questo è un problema del Partito Comunista nel quale io
non intendo oggi interferire. Potrò eventualmente dibattere domani
le analisi e i risultati di esse determinati dal fatti della
Polonia di oggi. Oggi in particolare la Polonia è la causa della
libertà, ha bisogno di un nostro atteggiamento estremamente
responsabile. Ecco perché io mi sottraggo in questo momento da
facili valutazioni, da facili prese di posizione, e invito
piuttosto tutti i miei colleghi e i cittadini della Valle d'Aosta
ad assumere un atteggiamento responsabile, a mobilitare la propria
coscienza, a meditare su questi fatti e a trovare il modo di
sostenere il popolo polacco e la causa della libertà, che è causa
comune di tutta l'umanità.
Presidente
-
Colleghi, dopo che hanno parlato i
Consiglieri di tutti i Gruppi, mi corre l'obbligo di comunicare al
Consiglio che il Consigliere segretario Piero Minuzzo, a nome del
Partito socialdemocratico, mi ha chiesto di informarvi della sua
completa adesione alle parole che io avrei pronunciato questa
mattina e che lui ieri sera ha avuto occasione di leggere, e anche
della sua partecipazione a quelle iniziative e a quel documento che
sarà eventualmente adottato alla riunione dei Capigruppo in modo
unitario.
È iscritto a parlare il Consigliere Tonino; ne ha facoltà.
Tonino (PCI)
-
Noi ribadiamo la volontà di
predisporre un o.d.g. che riprenda i concetti comuni espressi oggi
da tutti i gruppi e che naturalmente metta da parte tentativi, che
pure ci sono stati, di strumentalizzare questa situazione. In
particolare voglio dire che non condividiamo quella parte
dell'intervento del collega Fosson che tende a stabilire in modo
semplicistico una eguaglianza tra socialismo e negazione della
libertà.
È vero, e lo ha detto prima di ogni altro il compagno Mafrica,
che il caso polacco rivela delle chiusure da parte del potere, del
burocratismo, degli errori politici ed economici, ed è altrettanto
vero - lo diciamo non da oggi - che il modello sovietico non è un
modello valido per l'Italia, per l'Europa, per i paesi sviluppati
dell'occidente. Però abbiamo anche sottolineato come il tentativo
di quest'ultimo anno in Polonia, anche con delle forzature,
tendesse a sperimentare un'organizzazione, che secondo noi era
socialista, dello Stato, con lo sviluppo delle libertà sindacali e
civili.
Questa concezione del socialismo è la nostra concezione.
Noi non crediamo ci possa essere sviluppo del socialismo, senza
lo sviluppo di tutte le libertà individuali. Stabilire
l'eguaglianza: socialismo = negazione delle libertà, significa,
secondo noi, rientrare in uno schema manicheo, che è tutto dentro
alla logica dei blocchi e che tende - ed è la storia di questi
ultimi anni che lo ha dimostrato - a demonizzare l'altro a fini
strumentali, a demonizzare l'avversario, il diverso.
Questo è l'atteggiamento che sta tenendo la propaganda americana
nei confronti dei popoli del Sudamerica, definendo quelle lotte di
liberazione come fenomeni terroristici. E possiamo anche dire che
la stessa logica muove l'Unione Sovietica quando definisce
controrivoluzionari i tentativi che sono in atto, come quello
polacco, per richieste di maggiore partecipazione, per maggiore
libertà civile. Quest'ottica al massimo può essere utilizzata per
propagande interne che non sono utili al problema che discutiamo
oggi.
Da questo punto di vista non si può non sottolineare come oggi
ci sia volutamente un'attenzione molto maggiore nei confronti dei
fatti della Polonia, rispetto al colpo di Stato che non molto tempo
fa ha rovesciato il Governo in Turchia.
Allora ci siamo tutti mossi con minore decisione. Noi crediamo
che sia perciò necessario evitare questi tentativi.
La necessità di uscire dalla logica dei blocchi, da questi
schemi manichei, è soprattutto la necessità di capire meglio le
realtà degli altri paesi, le realtà culturali, storiche, di tutti
di popoli. Solo favorendo il dialogo, la cooperazione, si possono
risolvere problemi che sono gravissimi nel mondo e sono i problemi
della fame, del riarmo, dell'energia. Dialogo, trattativa,
comprensione, sono strumenti da usare anche in questa vicenda
polacca. Su questa strada, tra l'altro, stavano lavorando in
Polonia i lavoratori e le loro organizzazioni. Noi crediamo che sia
miope una concessione della sicurezza che opprime le aspirazioni
delle popolazioni interessate. Ad esse troppo spesso si contrappone
semplicemente la logica dei blocchi che è incapace a lasciar spazio
alle tradizioni che hanno le diverse nazioni, alle prepotenti
esigenze di partecipazione che ormai crescono in tutti i paesi, ad
un desiderio di autonomia che negli ultimi decenni soprattutto si è
affermato con forza nel mondo intero, che noi, come Regione
autonoma a Statuto Speciale, dobbiamo favorire. Il potere miliare
che oggi governa la Polonia non è altro, secondo noi, che la
dimostrazione del fallimento di un intero strato dirigente della
società polacca.
Il problema politico fondamentale rimane quello di creare un
rapporto nuovo tra le masse e il Governo, un rapporto di fiducia.
Rimane quello di costruire un effettivo consenso popolare che era
mancato in quel paese. Rimane quello di favorire e sviluppare quel
dialogo tra le molteplici componenti della società civile.
Questo è l'unico metodo per poter dirigere quella società, e
queste sono le cose che noi dobbiamo chiedere anche oggi, che deve
chiedere oggi il Consiglio regionale.
Per quanto concerne l'o.d.g. crediamo sia opportuno stabilire
alcuni punti base, per cui leggo la nostra proposta perché sia
chiara la nostra posizione:
"Il C.R. della Valle d'Aosta, preoccupato per l'instaurazione di
un Governo militare in Polonia che interrompe bruscamente e
drammaticamente un complesso tentativo di rinnovamento delle basi
politiche e sociali di quel paese, avviato con il riconoscimento
del sindacato autonomo Solidarnosc e con il dialogo tra le
principali componenti politiche, religiose e sociali del paese, nel
condannare ogni forma di repressione e di soffocamento delle
libertà politiche e civili in ogni parte del mondo, forme derivanti
da una logica dei blocchi che tende ad impedire lo sviluppo
autonomo dei popoli e a cancellarne le diversità, riafferma la
propria solidarietà al popolo polacco, auspicando che la sua lotta
per il rinnovamento politico e democratico abbia sbocchi positivi
nell'interesse della pace europea e mondiale;
chiede che le misure repressive in atto in Polonia vengano
ritirate e che vengano ripristinate le libertà civili e
individuali. Il Consiglio regionale auspica che nessuna ulteriore
interferenza da parte di altri paesi intervenga ad aggravare la
crisi polacca con la possibilità di drammatici e incontrollabili
pericoli per la pace mondiale, e che il popolo polacco possa
risolvere autonomamente e pacificamente i propri problemi".
Presidente
-
Colleghi Consiglieri, l'art. 40 del
Regolamento dice tassativamente: "Sulle comunicazioni del
Presidente del Consiglio e del Presidente della Giunta non è
consentita la presentazione di o.d.g.". La Presidenza è tuttavia
convinta che la gravità del problema e le manifestazioni di
solidarietà e di preoccupazione emerse questa mattina dagli
interventi di tutti i Consiglieri, facciano sì che possa essere
seguita quella strada che già altre volte il Consiglio regionale ha
seguito circa l'adozione di un documento, anche se formalmente non
lo consideriamo o.d.g. del Consiglio regionale.
Ecco perché io pregherei in modo informale i Capigruppo di
riunirsi oggi pomeriggio prima dell'apertura della seduta
pomeridiana, verso le 15,30, in modo che il testo presentato e
distribuito dal Capogruppo della Democrazia Cristiana Fosson e
altre idee di altri Gruppi, possano essere confrontate per avere,
come la Presidenza auspica, un documento unitario, che, anche se
letto al Consiglio regionale, avrà comunque sempre la
caratteristica di un documento dei Capigruppo a nome di tutti i
Gruppi del Consiglio regionale.
Questa mi sembra la procedura più corretta per non essere al di
fuori del Regolamento, e nello stesso tempo esprimere il consenso a
quanto è stato detto stamattina da ogni Gruppo.
Siete d'accordo su questo modo di procedere? Quindi i Capigruppo
sono invitati a trovarsi oggi alle 15,30 per discutere la stesura
di un documento unico.
Non ci sono altri che chiedono la parola sulle comunicazioni del
Presidente del Consiglio; possiamo passare all'esame degli oggetti
all'o.d.g.
È assente il Presidente della Giunta, ma siccome domani il
Consiglio è nuovamente riunito, penso che se ci sono delle
comunicazioni il Presidente della Giunta le farà domani mattina.
Pertanto, l'oggetto che andiamo a esaminare è iscritto al punto n.
3.
