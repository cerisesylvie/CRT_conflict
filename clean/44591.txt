Classificazione
ASSISTENZA SOCIALE



Oggetto del Consiglio n. 1564 del 26 maggio 2022 - Resoconto
OGGETTO N. 1564/XVI - Interpellanza: "Ampliamento della
platea dei soggetti percettori di reddito di cittadinanza da
destinare ai progetti di utilità collettiva".
Bertin (Presidente) -
Punto n. 44. Illustra il
consigliere Manfrin.
Manfrin (LEGA VDA) -
Per illustrare quest'iniziativa,
occorre fare una piccola storia rispetto a quanto abbiamo
presentato in quest'aula e la cronistoria è questa: nel Consiglio
del 24 e 25 marzo del 2021 presentavo per la prima volta
un'iniziativa ispettiva in questo Consiglio che mirava proprio a
fotografare la situazione che concerne i percettori del reddito di
cittadinanza nella nostra Regione, perché la nostra Regione alla
data del 24 e 25 marzo 2021 risultava essere l'unica Regione che
dal 2019, anno di istituzione del reddito di cittadinanza ad oggi,
non aveva attivato neanche un PUC. Il PUC, a beneficio di chi
ascolta, è il Piano di Utilità Comunale, progetto di utilità
comunale, che serve per impiegare i percettori di reddito di
cittadinanza con una duplice funzione: la prima è quella di
restituire quello che con il reddito di cittadinanza viene erogato
al singolo cittadino e quindi tu ricevi un supporto, un sostegno da
parte della comunità e con il lavoro a favore della comunità lo
restituisci, perlomeno in parte; il secondo fine di questi PUC è un
effetto di deterrenza; credo di non svelare un mistero se dico che
molti percettori di reddito di cittadinanza in realtà hanno anche
un lavoro in nero e lo svolgono con gran profitto perché
giustamente percepiscono uno stipendio e ne percepiscono un secondo
esentasse, quindi arrotondano in maniera sicuramente importante,
ecco che qui impiegare queste persone per progetti di utilità
pubblica permette di far lavorare e quindi fargli saltare l'impiego
che in nero potrebbero chiaramente adottare.
Detto questo, questa prima iniziativa ispettiva mirava a capire
quanti erano i progetti attuati. Ebbene, il numero era zero. A
seguito di questo presentavo un ordine del giorno collegato al DEFR
come impegno per arrivare a dei progetti che potessero impiegare i
percettori di reddito di cittadinanza che mi veniva respinto
dicendo: "no, abbiamo già messo in piedi delle strategie che ci
porteranno ad attivare questi PUC". Effettivamente a luglio
avviene, a seguito di un'altra iniziativa che avevo presentato, un
incontro dove appunto. mi viene spiegato qual era la platea dei
percettori, quale era potenzialmente il numero di persone che
potevano lavorare, il numero di progetti che si intendeva mettere
in piedi e quant'altro. A settembre 2021 dopo questo incontro
veniamo a conoscenza del fatto che viene sottoscritto un primo
accordo di collaborazione tra il Comune di Aosta e una cooperativa
e questo accordo di collaborazione prevede appunto di attuare e di
attivare dei PUC, un PUC per il Comune di Aosta esclusivamente.
Ebbene, ho visto questi proclami entusiastici, soprattutto da parte
del Comune di Aosta, dicendo: "caspita, finalmente abbiamo attivato
tutta una serie di progetti" e quant'altro. Da quel momento in poi
il silenzio è più completo, quindi a quel punto riteniamo opportuno
fare un'interrogazione scritta che evidenzia una cosa. È arrivata
ieri, quindi ringrazio veramente gli uffici per averla fornita e
aver potuto aiutarci nello sviluppo di quest'interpellanza. Alla
data odierna scrivono: "i percettori di reddito di cittadinanza
valdostani risultano 3.068". E quanti progetti attualmente saranno
attivati per questi 3.068 percettori di reddito di cittadinanza dal
2019 ad oggi? Ebbene, alla data odierna c'è scritto nella relazione
finale di quest'interrogazione: "come si evince da quanto descritto
in relazione al punto 1, solo l'Amministrazione comunale di
Aymavilles ha attivato i progetti PUC". Dal 2019 ad oggi una sola
Amministrazione, che è il Comune di Aymavilles, ha attivato i
progetti PUC, un progetto peraltro lodevole, mi permetto di fare
anche i complimenti all'Amministrazione di Aymavilles, che prevede
il supporto di attività presso la Casa famiglia per anziani
Saint-Léger e anche un progetto denominato "Il Comune è bello" che
elabora un'attività di cure dell'arredo urbano e del bene pubblico
per stimolare il senso civico dei beneficiari e ancora il progetto
" Il pranzo è servito" e di cura dell'orto, progetto "Orto
sociale", progetti sicuramente molto interessanti e che attivano le
persone che percepiscono il reddito di cittadinanza.
Il Comune di Aosta ad oggi, pur avendo fatto un comunicato
stampa, orgoglioso nel quale a settembre 2021 sottoscriveva questo
tipo di accordo, non ha fatto alcun progetto ma dirò di più. In una
recente interrogazione, proposta nel Consiglio comunale di Aosta,
abbiamo preso atto del fatto che l'assessore alle politiche sociali
Clotilde Forcellati del Comune di Aosta ci ha detto che ad oggi i
progetti non sono ancora attivati, ma che i soggetti potenziali che
potrebbero essere messi a lavorare - io ve lo giuro che lo ha
detto, andate ad ascoltarvelo - sono ben sette, cioè su 3.068
percettori di reddito di cittadinanza in Valle d'Aosta e su
indicativamente, ma vado a memoria, circa 300 perlomeno percettori
di reddito di cittadinanza sul Comune di Aosta le persone che
sarebbero indicate per andare a lavorare per fare una sorta di
restituzione di quello che percepiscono e per avere anche un
effetto deterrenza rispetto al lavoro nero sono solo sette.
Io credo che queste cifre ci debbano far riflettere, ci debbano
sicuramente invitare a capire quali sono le motivazioni di un tale
scarso coinvolgimento di tali percettori, domanda che è inserita
nell'interpellanza, e chiedere appunto all'Assessore competente
quali siano gli intendimenti che ci portano - chiaramente immagino
che questo sia uno degli obiettivi - ad ampliare la platea dei
soggetti percettori da destinare ai progetti di utilità
collettiva.
Presidente -
Risponde l'assessore Barmasse.
Barmasse (UV) -
La prima domanda è: quanti siano i
percettori di reddito di cittadinanza nel Comune di Aosta. I
percettori di reddito di cittadinanza residenti nel Comune di
Aosta, alla data del 18 maggio 2022, risultano 318. Tuttavia è da
precisare che non tutti i percettori del reddito di cittadinanza
possono essere coinvolti nei PUC in quanto, ai sensi del
decreto-legge n. 4/2019, possono essere esclusi o esonerati
dall'obbligo di partecipazione a un percorso di inserimento
lavorativo e di inclusione sociale i componenti del nucleo
familiare che si trovino nelle seguenti condizioni: che non siano
maggiorenni, oppure che siano occupati, oppure frequentino un
regolare corso di studi o un percorso di formazione, le persone di
età pari o superiore a 65 anni, le persone con disabilità, le
persone impegnate in attività lavorative per un tempo superiore
alle venti ore settimanali, componenti con carichi di cura,
valutati con riferimento alla presenza di soggetti minori di tre
anni di età, con la precisazione che non può essere esonerato più
di un componente del nucleo familiare, i componenti con carichi di
cura valutati con riferimento alla presenza di persone con
disabilità grave con non autosufficienza. Le suddette condizioni
vengono verificate dal servizio sociale e dai centri per l'impiego
territoriali, che successivamente provvedono all'eventuale
abbinamento ai progetti utili alla collettività attivati nei
rispettivi Comuni. Il Comune di Aosta non ancora attivato PUC nei
quali inserire eventuali percettori del reddito di cittadinanza in
possesso dei requisiti previsti. Dai dati in possesso del
Dipartimento politiche sociali forniti dai referenti del Comune di
Aosta in data 19 maggio 2022, i PUC che il Comune attiverà
risultano cinque e coinvolgeranno contemporaneamente circa tredici
persone. I progetti avranno la durata di tre mesi circa e verranno
riproposti compatibilmente con l'andamento pandemico ogni tre mesi
al fine di coinvolgere ulteriori percettori del reddito di
cittadinanza. I progetti verranno avviati a seguito
dell'approvazione dei medesimi mediante provvedimento del dirigente
comunale competente. Il Comune di Aosta, riguardo alla terza
richiesta, cioè "se il Comune di Aosta intenda ampliare la platea
dei soggetti percettori da destinare ai progetti di utilità
collettiva", il Comune di Aosta, interpellato in merito, ha
riferito che ulteriori progetti potranno essere attivati nei
prossimi mesi compatibilmente con l'andamento della pandemia in
altri ambiti di attività.
I progetti PUC ovviamente sono di competenza del Comune, noi
facciamo da facilitatori. Questa è la situazione attuale.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore per la sua risposta
precisa che ci fornisce uno spaccato lievemente diverso da quanto
riferito ai nostri colleghi nel Consiglio comunale di Aosta ma che
sicuramente è uno spaccato direi desolante ed è desolante se ci
rendiamo conto che su 318 percettori del reddito di cittadinanza
soltanto 13 persone sul Comune di Aosta... non sappiamo sugli altri
Comuni perché poi nella risposta che c'è stata fornita leggiamo che
oltre al Comune di Aosta e al Comune di Aymavilles hanno chiesto un
accreditamento il Comune di Sarre e di Cogne e i Comuni di Gressan,
Jovençan, Sarre, Gignod e Allein hanno chiesto degli incontri
specifici a chiarire procedure per l?attivazione e la gestione dei
PUC e infine si svolgeranno degli incontri anche con i Comuni di
Arvier e Valtournenche. Sono questi i Comuni che alla fine hanno
richiesto un'attivazione ma, al netto di questo, quelli che poi
fattivamente hanno portato avanti le relazioni... abbiamo il Comune
di Aymavilles che ha già attivato i progetti e il Comune di Aosta
che ha fatto degli annunci a cui non sono seguite alcune azioni
concrete.
Detto questo, abbiamo un quadro desolante io direi per due
motivi, perché concordo con lei, Assessore, nel riconoscere che
giustamente il reddito di cittadinanza viene fornito a tutta una
serie di soggetti e può essere o un sostegno totale rispetto alla
mancanza di reddito di una persona che è in età lavorativa e può
chiaramente lavorare, o può essere un reddito che viene fornito a
persone che hanno particolari situazioni, e lei giustamente le ha
elencate: i disabili, gli ultrasessantacinquenni, coloro che
lavorano ma non arrivano a percepire 750 euro al mese e quindi
percepiscono un'integrazione, quelli che fanno i corsi di
formazioni, minorenni, genitori di disabili, genitori con figli
minori di tre anni, tutta una serie di categorie che giustamente
vengono escluse perché se io devo occuparmi di un disabile, non
posso anche fare un'attività lavorativa, questo avviene anche, per
esempio, con i
caregiver
, quindi evidentemente vedo
integrato il mio reddito da un'altra parte, ma io non credo - e lei
mi conferma con questi dati - che tutte queste 318 persone che
percepiscono il reddito di cittadinanza nel Comune di Aosta siano
tutte incasellate in queste fattispecie; mi sento di dirlo con
assoluta certezza per un motivo molto semplice, che è quello che
lei ha elencato, cioè lei dice che il Comune di Aosta ci avverte
che nei prossimi mesi verranno attivati ulteriori progetti. Allora
se io ho un'idea di attivare ulteriori progetti, significa che ci
sono ancora delle persone che possono essere impiegate nei PUC,
allora la domanda che mi faccio è: perché queste persone che
potrebbero essere attivate dai PUC non sono state ricomprese nei
cinque PUC che già sono in progetto? Questa è una domanda a cui mi
piacerebbe venisse data una risposta.
Se effettivamente fossero tutti occupati con le limitazioni che
lei ha elencato, evidentemente non ci sarebbe più la possibilità di
attivare ulteriori progetti ma il tutto terminerebbe così.
Sicuramente quindi è come lei ha detto e mi spiace, forse dal testo
non si emerge, dalla domanda non emerge, ma non avevo chiaramente
inteso concentrarmi sul Comune di Aosta nella domanda n. 3: "se
intenda ampliare la platea dei soggetti percettori da destinare a
progetti di utilità collettiva". Era una domanda indirizzata
all'Assessorato, che nelle sue facoltà avrebbe la possibilità di
sensibilizzare, visti i numeri ma indicativamente una decina sui 74
Comuni valdostani... le richieste che sono arrivate da parte delle
Amministrazioni... se si ha intenzione di sensibilizzare le varie
Amministrazioni per chiedergli di attivare un PUC, io credo che sia
sicuramente attività meritoria.
I vari Comuni poi risponderanno di quello che hanno fatto, io
penso che il Comune di Aosta, che immagino abbia il maggior numero,
e questo traspariva abbastanza dalle statistiche che ho reperito
sul sito del Ministero delle politiche del lavoro, mi auguro
davvero che percentualmente possa incidere, possa arrivare a
impegnare una quantità maggiore di persone per fare in modo che
queste restituiscano quello che viene dato dalla comunità e
soprattutto fare in modo che si possa avere un effetto deterrenza
per evitare che queste persone possano lavorare in nero e prendersi
gioco delle persone che sono davvero in difficoltà.
