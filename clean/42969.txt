Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 437 del 24 marzo 2021 - Resoconto
OGGETTO N. 437/XVI - Interrogazione: "Indicazioni previste
nel piano vaccinale regionale in relazione ai pazienti con
patologie gravi che necessitano di tempestiva interruzione di
farmaci".
Bertin (Presidente)
- Punto n. 25. Per la risposta,
l'assessore Barmasse.
Barmasse (UV) -
Il piano regionale vaccinazioni
anti-Covid-19, deliberato lo scorso 25 gennaio 2021 con DGR n. 51,
non è entrato in questo livello di dettaglio, tuttavia per i
pazienti afferenti alla struttura Oncologia o alla struttura
Nefrologia i direttori delle medesime strutture hanno definito, in
accordo con il direttore della struttura Igiene e Sanità Pubblica e
coordinatore aziendale del piano vaccini, un percorso che consenta
la presa in carico di soggetti fragili assistiti dalle strutture
stesse nel rispetto delle specificità cliniche evidenziate
dall'interrogazione. In particolare, per quanto riguarda i pazienti
oncologici, è stato predisposto e inviato a Info Vaccini un elenco
di persone vaccinabili che tiene conto dei tempi di effettuazione
della relativa chemioterapia per la calendarizzazione delle
vaccinazioni nei tempi utili, mentre ugualmente per i pazienti
dializzati è stato predisposto e inviato tale elenco di persone, ma
è in corso di valutazione la tempistica di effettuazione di
vaccinazione in relazione alle sedute di dialisi.
Per quanto riguarda queste due categorie di pazienti - come
potete immaginare per chi sta facendo la chemioterapia o è in
dialisi non si può decidere in maniera autonoma quando vaccinarlo
perché sono pazienti immuno-depressi e quindi è una problematica -
sempre grazie all'arrivo dei vaccini in più di ieri abbiamo deciso
di dare direttamente 600 dosi fra Oncologia e Nefrologia, in modo
che provvedano direttamente i clinici, per evitare che ci possano
essere degli errori nella tempistica e quindi non poter
somministrare la vaccinazione a questo tipo di pazienti che sono
già particolarmente provati dalla loro situazione clinica.
Quindi - adesso vediamo come dividerli ma più o meno 50 e 50 -
daremo circa 300 vaccini agli oncologi e 300 alla Nefrologia, in
modo che possano direttamente somministrare questo vaccino in
relazione alla terapia o al periodo di dialisi che stanno
facendo.
Per ulteriori problematiche legate ad altri farmaci non so
risponderle, nel senso che, come dicevo, non era previsto nel piano
vaccinale, sicuramente se ci sono problematiche che noi non
conosciamo legate al tipo di farmaci da sospendere - a parte che
poi al momento dell'anamnesi vaccinale ovviamente queste
problematiche vengono fuori  - è ovvio che se una persona
doveva sospendere il farmaco e non l'ha fatto poi non può essere
vaccinata, ma contiamo molto nella collaborazione con i medici di
base perché, al di là dei pazienti che frequentano regolarmente
purtroppo l'Ospedale, sono loro che conoscono bene le terapie che
stanno facendo i loro pazienti e quindi puntiamo su una
segnalazione di questo tipo di problematiche.
Presidente -
Per la replica, la consigliera
Spelgatti.
Spelgatti (LEGA VDA) -
Bene per il discorso
oncologia-nefrologia, le segnalo che ci sono però altri reparti che
hanno delle gravissime difficoltà, difficoltà che sono state però
segnalate ampiamente all'azienda, a tutti i livelli - evidentemente
non sono arrivate all'Assessore ma all'interno dell'azienda sì -
con mail, richieste, telefonate e quant'altro e non si è mai avuto
risposta.
Le faccio un esempio: mi riferisco ai pazienti immuno-depressi e
le leggo quanto dice il collegio dei reumatologi italiani:
"Raccomandazioni sull'utilizzo dei vaccini Covid-2 nei pazienti
reumatici. I pazienti con malattie reumatiche possono avere un
maggior rischio d'infezione a causa dell'attività della malattia
del trattamento immunosoppressivo, l'attività di malattia, le
comorbilità e i farmaci immunosoppressori, inclusi i glucorticoidi
e i farmaci antireumatici modificanti la malattia, sono infatti
tutti considerati fattori di rischio per complicanze infettive",
salto una parte del testo, e poi dice: "Il Collegio Reumatologi
Italiani, in accordo con le linee guida EULAR e ACR, non solo
esprime il proprio parere favorevole alla vaccinazione
anti-Sars-Cov-2 nei malati reumatici, in accordo con le restrizioni
legate all'età dell'AIFA, ma ne sollecita la priorità rispetto alla
popolazione sana di pari età e sesso", richiesta che poi è stata
fatta anche proprio dal reparto.
C'è poi una tabella con le terapie farmacologiche. Ad esempio
per il metotressato c'è scritto: sospendere il prodotto per una
settimana dopo ogni dose di vaccino per i pazienti con malattia ben
controllata, nessuna modifica dei tempi di vaccinazione; Yaki:
sospendere Yaki per una settimana dopo ogni dose di vaccino e va
avanti; Abatacept SC: sospendere sia una settimana prima che una
settimana dopo. Abatacept IV: somministrare il vaccino affinché la
prima vaccinazione avvenga quattro settimane dopo l'infusione di
Abatacept e posticipare la successiva infusione di una settimana,
cioè un intervallo di cinque settimane in totale, nessun
aggiustamento del farmaco per la seconda dose di vaccino; per il
ciclofosfamide EV somministrare questo farmaco circa una settimana
dopo ogni dose di vaccino ove possibile.
Oppure le leggo quanto definito poi sempre dalla Società
Italiana di Reumatologia, ci sono tutte delle parti molto
interessanti che magari le farò avere, si parla del Rituximab che è
un farmaco biologico immunosoppressore che è molto forte e si dice
che la vaccinazione è consigliata almeno cinque mesi dopo l'ultima
somministrazione, cioè sostanzialmente il vaccino deve essere fatto
un mese prima dell'infusione, per cui nel momento in cui saltano
perdono per cinque mesi poi l'altra somministrazione.
Le leggo l'ultima parte: "Considerazione sulla propedeutica
vaccinale. Come specificato nel precedente documento, la SIR sta
portando avanti interlocuzioni con le principali autorità sanitarie
nell'intento di favorire nei tempi più opportuni l'accesso alla
vaccinazione per i pazienti reumatologici. Il principale
presupposto a questa richiesta risiede nella convinzione che la
maggior parte dei pazienti affetti da malattie croniche
infiammatorie autoimmuni sia una categoria di pazienti
particolarmente fragili spesso portatrice di comorbilità cruciali
per l'esito dell'infezione e in trattamento con farmaci
potenzialmente in grado d'interferire con la risposta immunitaria.
In questo contesto l'età anagrafica del paziente non può e non deve
essere l'unico criterio da seguire per l'accesso tempestivo alla
terapia vaccinale. La richiesta di privilegiare alcune categorie di
pazienti riguarda essenzialmente pazienti portatori di patologie
infiammatorie croniche autoimmuni, in particolare pazienti con
comorbilità classicamente considerati un fattore di rischio di
prognosi negativa come ipertensione, diabete, malattie
cardiovascolari, pazienti portatori di patologie croniche
autoimmuni con interessamento d'organo maggiore, malattie
interstiziale polmonare, insufficienza renale, interessamento
cardiaco, pazienti con patologie croniche infiammatorie autoimmuni
in terapia con farmaci potenzialmente in grado di aumentare il
rischio di infezione o d'interferire con la risposta immune,
immunosoppressivi, farmaci biotecnologici, piccole molecole e
impiego cronico di cortisonici".
Quindi i soggetti che hanno questo tipo di problematiche sono
moltissimi, so che l'Azienda sanitaria valdostana è stata
interessata da questo problema attraverso ogni sorta di strumento,
sono mesi che si cerca di avere delle risposte per organizzare
questa tipologia di pazienti ma l'Azienda non ha mai fornito le
risposte ai medici sul campo.
Quindi si chiede di prendere in considerazione con particolare
attenzione queste categorie di soggetti, perché non c'è solo il
reparto di oncologia e di nefrologia ma ci sono anche tanti altri
pazienti che hanno delle problematiche enormi.
