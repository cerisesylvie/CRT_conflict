Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 3092 del 6 dicembre 2017 - Resoconto
OGGETTO N. 3092/XIV - Ritiro di risoluzione: "Confronto sulla
presenza del lupo in Valle d'Aosta".
Rosset (Presidente) -
Siamo al punto n. 45.02 dell'ordine
del giorno. Per l'illustrazione ha chiesto la parola il Consigliere
Padovani; ne ha facoltà.
Padovani (GM) -
Torno a discutere con l'Assessore Nogara,
ma abbiamo letto delle dichiarazioni sui giornali e sentite delle
dichiarazioni su una TV
on line
, attraverso le quali,
Assessore, lei contraddice quanto disse l'allora Assessore, ora
Presidente della Giunta Laurent Viérin il 10 maggio 2017, in mia
presenza e in presenza di associazioni ambientaliste, in una
riunione, ovvero che le soluzioni che sarebbero state adottate
dall'Assessorato dell'agricoltura per il fenomeno della presenza
del lupo in Valle d'Aosta non prevedevano l'abbattimento nemmeno
selettivo.
Ora, sui
media
locali abbiamo letto dichiarazioni che
contraddicono questi impegni presi il 10 maggio 2017 e con questa
iniziativa non facciamo nient'altro che chiederle di rispettare,
invece, gli impegni presi dal suo collega di movimento, ora
Presidente della Giunta, quando era Assessore all'agricoltura. Gli
impegni erano quelli di istituire un tavolo di confronto tra tutti
gli attori interessati in vario modo al fenomeno del lupo: le
associazioni degli agricoltori, degli allevatori, le associazioni
ambientaliste per avviare un confronto e trovare delle soluzioni
proficue per tale fenomeno; soluzioni che ovviamente escludono
l'abbattimento anche solo selettivo, perché le leggi oggi lo
vietano. L'impegno è quello di rispettare gli impegni del 10 maggio
2017, che l'allora Assessore Laurent Viérin, oggi Presidente, aveva
anche confermato in aula nel Consiglio immediatamente successivo a
quel 10 maggio.
Presidente -
Ha chiesto la parola l'Assessore Nogara; ne
ha facoltà.
Nogara (UVP) -
Collega, la ringrazio sentitamente. Non ci
troviamo d'accordo, ma si vede che c'è un po' di
feeling
tra
me e il Consigliere Padovani, perché mi dà proprio l'opportunità in
questa sede (la sede più importante per dare delle comunicazioni)
di fare un po' di luce su tale vicenda.
Leggendo la risoluzione che ha appena presentato, mi viene da
dire che lei sfonda una porta aperta, proprio là dove c'è scritto:
"costituendo questo tavolo per iniziare un proficuo confronto sulla
presenza del lupo in Valle d'Aosta e individuare soluzioni
alternative all'abbattimento", perché, come chiede lei in questa
risoluzione, è già stato istituito un tavolo. Questa è la lettera
che lo istituisce - poi gliela faccio avere - con tutti gli attori
che lei mi ha appena elencato e che sono in indirizzo in tale nota.
Guardi che non è una novità, perché il mio predecessore era partito
informalmente già con questa Commissione; noi l'abbiamo affinata
con gli attori che mancavano ed è stata fatta questa lettera per
istituirla ufficialmente.
Vorrei specificare una cosa importante: la funzione degli
amministratori - in questo caso la mia funzione - è proprio quella
di fare quanto da lei richiesto, infatti abbiamo istituito una
Commissione tecnica, perché bisogna capire innanzitutto in che
situazione siamo qui, in Valle d'Aosta. Qui si continua a parlare
per sentito dire, c'è qualcuno che asserisce che ci sono venti lupi
e qualcuno che dice che ce ne sono quasi cinquanta. Tecnicamente
bisogna riuscire a capire effettivamente qual è il numero di questa
specie selvatica presente in Valle d'Aosta. È da diverso tempo che
il Corpo forestale sta monitorando il territorio. Ci sono zone di
passaggio in cui sono state messe le fototrappole e si raccolgono
gli escrementi dei lupi per vedere il DNA, per capire da dove
vengono. Questa è una funzione amministrativa che bisognava fare ed
è stata fatta.
Proseguendo nella lettura dell'impegno, lei poi mi dice di
tutelare gli agricoltori per i danni che vengono fatti; nel
bilancio 2018 sono state previste delle risorse innanzitutto per
sovvenzionare la prevenzione, cioè tutti i mezzi per poter
prevenire i danni provocati da questo selvatico, anche se diversi
allevatori (si parla soprattutto di allevatori di ovini e caprini)
si alleano, perché c'è anche la possibilità di intervenire con un
pagamento al pastore che va al pascolo. Poi ci sono le reti per le
recinzioni e sono stati previsti dei soldi per risarcire gli
allevatori dei danni causati da questa specie. Le dico che a questo
punto noi ci sentiamo di aver fatto tutto quello che si poteva
fare. L'impegno è quello che mi ha chiesto, e io le ho appena
spiegato.
Vorrei fare dei chiarimenti proprio in merito alla prima parte,
alla dicitura "appreso dagli organi di stampa". In una conferenza
stampa mi è stato chiesto se avevo un impegno con il CELVA, per
spiegare, anche perché per affrontare questa problematica dovevamo
vedere di uscire con dichiarazioni collegiali, sia noi come
Amministrazione regionale che tutti i Comuni. Forse sono andato un
po' avanti, nel senso che ho voluto - come le ho detto adesso -
fare il primo della classe e spiegare quello che stiamo facendo. Mi
chiedono della Commissione, se si riescono ad avere dati da fornire
a chi di dovere, a chi ce li chiederà, come l'ISPRA. A questo punto
ho detto la parola magica: "controllo" e mi hanno attribuito il
fatto di aver parlato di abbattimenti dei lupi e io sfido chiunque
a trovare una registrazione o una dichiarazione in cui ho parlato
di questo. Io ho solo parlato di controllo. Il controllo è come la
diagnosi di un medico. Quando fa la diagnosi, il medico può passare
dal darvi dell'aspirina all'intervento chirurgico. Il controllo è
la stessa cosa ed è quello che abbiamo attuato. Il controllo però
non l'ho voluto io, perché - come ha detto giustamente lei - la
legge non prevede l'abbattimento dei lupi. Non è l'Assessore
all'agricoltura, la Giunta o un Consiglio che può decidere una cosa
del genere. Pertanto da parte nostra quello che si poteva fare a
livello amministrativo è stato fatto, adesso aspettiamo che la
Commissione preposta faccia il suo lavoro, ma non ho mai pensato di
dire una cosa del genere.
Riepilogando, in questa risoluzione la prima parte non c'entra
assolutamente niente, perché è andata come ho segnalato. Non ho
voluto fare polemica, ma quando è partito tutto l'
iter
ho
incontrato il CELVA, abbiamo fatto dei comunicati stampa e non è
servito a niente: la Valle d'Aosta aveva imbracciato le doppiette
per sparare al lupo. Mi dispiace, perché il lavoro è stato fatto
seriamente, è stato svolto un lavoro importante e, alla luce di
questo, io le chiederei a questo punto di ritirare la risoluzione.
Se poi vuole, le do tutta la documentazione di quello che abbiamo
prodotto.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Assessore, non ci deve convincere, noi
siamo convinti. Al di là di questo, su
Bobine.tv
lei ha
detto di essere a favore dell'abbattimento. Io registro quello che
lei ha detto. Nel frattempo era anche uscito un comunicato stampa
delle associazioni che io e l'allora Assessore Viérin avevamo
incontrato proprio su tale questione. Adesso credo di aver capito
che al tavolo di questa Commissione che si riunirà sono state
invitate anche queste associazioni. Se l'impegno è quello di
istituire un tavolo di questo genere, continuando con quegli
impegni di prevenzione e aiuto agli allevatori e gli agricoltori
colpiti da questo fenomeno, siamo anche disposti a ritirare la
risoluzione.
Presidente -
Ha chiesto la parola l'Assessore Nogara; ne
ha facoltà.
Nogara (UVP) -
Vorrei precisare che il giornalista di
Bobine.tv
mi ha chiesto: "il controllo è abbattimento?" e io
gli ho risposto: "sì, è anche abbattimento perché il controllo
parte da prendere gli animali, addormentarli, spostarli a metter
loro il collare per poterli controllare". Non sono io che decido se
il controllo deve arrivare fino ad un certo punto, non sono io e
non è neanche nelle nostre funzioni. Sto poi organizzando, oltre a
questo tavolo, ulteriori incontri con tutte le associazioni per
avere un confronto e per spiegare queste cose.
Dalle ore 18:27 assume la presidenza il Vicepresidente
Farcoz.
Farcoz (Président) -
La parole au collègue Padovani.
Padovani (GM) -
Registriamo: si è espresso male o è stato
capito male, quindi ritiriamo la risoluzione.
Il Consiglio prende atto del ritiro.
