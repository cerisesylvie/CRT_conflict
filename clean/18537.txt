Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 1644 del 16 novembre 2000 - Resoconto
OGGETTO N. 1644/XI Criteri di individuazione delle aree a
rischio idrogeologico di cui alla deliberazione della Giunta
regionale n. 3651 del 18 ottobre 1999. (Interpellanza)
Interpellanza Premesso:
- che la legge 267/98 all’art. 1 prevedeva che
"entro il 31 ottobre 1999, le Autorità di bacino di rilievo
nazionale e interregionale e le regioni per i restanti bacini, in
deroga alle procedure della legge 18 maggio 1989 n. 183, approvano,
ove non si sia già proceduto, piani straordinari diretti a
rimuovere le situazioni a rischio più alto, redatti anche sulla
base delle proposte delle regioni e degli enti locali?. I piani
straordinari contengono in particolare
l’individuazione e la perimetrazione delle aree a
rischio idrogeologico molto elevato per l’incolumità
delle persone e per la sicurezza delle infrastrutture e del
patrimonio ambientale e culturale?";
- che con deliberazione n. 3651 del 18/10/99 la Giunta
individuava 12 aree a rischio molto elevato, tra le quali non
figura il Comune di Pollein;
Rilevato che:
- dal giugno 1996 è noto all’Amministrazione
regionale il movimento franoso di una placca detritica alla base
della parete nord occidentale della Becca di Nona ed è conosciuta
la potenzialità dei rischi derivanti dalla sua interazione con la
dinamica idraulica del torrente Comboé;
i sottoscritti Consiglieri regionali
Interpellano
l’Assessore al territorio, ambiente e opere
pubbliche per sapere:
1) i criteri e i mezzi con i quali sono state individuate le 12
aree di cui in premessa;
2) quali sono i motivi che hanno escluso il Comune di Pollein da
tali aree;
3) quali situazioni si sono verificate nelle 12 aree durante
l’alluvione;
4) con quali interventi e con quali tempistiche intende
ripristinare le condizioni di sicurezza dell’abitato
di Pollein.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Ad illustrazione di questa interpellanza penso
che ci sia relativamente poco da aggiungere rispetto a quello che è
già contenuto nelle premesse della stessa, anche perché sono
soprattutto le risposte, che l'Assessore vorrà dare alle domande
poste, che potranno lasciare spazio per ulteriori riflessioni.
Ad integrazione delle premesse possiamo solo aggiungere che,
alla luce del pesante bilancio degli eventi alluvionali,
paradossalmente le poche e uniche aree individuate con un certo
fattore di rischio sono forse state le aree meno toccate rispetto
al bilancio complessivo dell'alluvione.
Allora vorremmo capire quali sono stati i criteri posti alla
base della perimetrazione e individuazione di quelle aree, che come
ricordiamo nell'interpellanza sono state individuate in base a un
obbligo di una normativa di legge nazionale che prevedeva,
nell'ambito delle attività di prevenzione per quanto riguarda
l'Autorità di bacino, l'individuazione di piani straordinari
diretti a rimuovere le situazioni di più alto rischio.
Nella delibera citata vengono individuati una serie di comuni e
relative località con la tipologia del dissesto; vorremmo capire se
la sensazione che abbiamo avuto, ossia che i danni maggiori non si
siano verificati in queste aree, sia una sensazione confermata dai
primi bilanci. Con la quarta domanda riprendiamo un argomento già
affrontato nel corso della mattinata dai colleghi che mi hanno
preceduto del nostro gruppo, ma anche di altri gruppi, in merito
alle tempistiche e interventi con i quali ripristinare le
condizioni di sicurezza dell'abitato di Pollein.
Sull'abitato di Pollein ad integrazione di quanto è stato detto
stamattina vorrei un ulteriore approfondimento. Ci risulta che
diverse famiglie nei giorni scorsi e in questa settimana abbiano
avuto la possibilità di rientrare per il momento nelle loro
abitazioni, riservandosi però la Giunta di rivalutare la situazione
quando ci sarà il disgelo.
Allora, Assessore, i tecnici devono fornire gli elementi tecnici
sui quali prendere delle decisioni, che devono essere politiche,
intendendo per tali scelte di responsabilità e di indirizzo.
Allora vorremmo capire se una parte degli abitanti di Pollein,
che sono stati evacuati all'indomani dell'alluvione e che in parte
sono rientrati nelle loro abitazioni in questi giorni, dovranno
considerarsi dei residenti di tipo nomade, nel senso che a seconda
degli eventi meteorologici debbano prepararsi ad evacuare.
È evidente che una situazione di questo genere non può reggere,
perché tutti noi possiamo capire come l'esigenza di avere la
certezza di una casa sia una delle certezze principali che ogni
cittadino ha diritto ad avere; pertanto, quando chiediamo con la
quarta domanda le tempistiche e gli interventi, vogliamo anche
capire quale sia il percorso più o meno lungo di approfondimento
tecnico per arrivare poi a una conclusione, ad una scelta
politica.
Essendo questo un discorso di prevenzione è evidente che ci può
essere il rischio di un eccesso di prevenzione alla luce
soprattutto di quanto è successo, ma è evidente che una decisione
chiara ci deve essere e non può essere la decisione che a seconda
delle condizioni meteorologiche si consenta l'ingresso o si preveda
la fuoriuscita di questi cittadini dalle proprie abitazioni.
Aspettiamo delle risposte, possibilmente chiare, su delle
domande che riteniamo essere altrettanto chiare.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
La procedura che è stata seguita nella
perimetrazione delle aree a maggior rischio è quella definita dal
Comitato istituzionale dell'Autorità di bacino del fiume Po con la
deliberazione n. 11/1998. L'Autorità di bacino ha redatto il piano
straordinario per le aree a rischio molto elevato e a rischio più
alto, cosiddetto "piano straordinario" legato al decreto n.
267/1998 per dare attuazione a quanto disposto dal decreto
cosiddetto "Sarno".
Il piano straordinario n. 267 rappresenta uno strumento di
intervento urgente straordinario che si esplicita in azioni a
carattere preventivo e temporaneo sulle aree a rischio
idrogeologico molto elevato che dovevano essere perimetrate
prevedendo l'adozione di misure di salvaguardia e di interventi a
carattere definitivo, questo in attesa dell'approvazione del piano
per l'assetto idrogeologico. Si è trattato cioè di uno strumento
straordinario messo in piedi in maniera rapida che si sovrappone al
piano per l'assetto idrogeologico che era lo strumento ordinario in
atto a cui stava provvedendo l'Autorità di bacino. Il Servizio
cartografia e assetto idrogeologico dell'Assessorato ha eseguito
una valutazione della pericolosità dei processi di instabilità in
ambiente montano sia lungo i corsi d'acqua sia lungo i versanti
basandosi sui criteri di perimetrazione enunciati dall'Autorità di
bacino del fiume Po.
La valutazione, ove possibile, costituisce un primo
approfondimento rispetto alla zonizzazione contenuta nel piano per
l'assetto idrogeologico.
Il percorso logico seguito è stato quello di un rilievo
speditivo dell'area preceduto da una fase di acquisizione
bibliografica della documentazione tecnica esistente a cui è
seguita una valutazione, sulla base dei dati raccolti, della
pericolosità in base all'intensità e alla frequenza dei fenomeni
individuati tenendo presente che maggiormente pericolosi risultano
i processi più rapidi e più ricorrenti. Questi sono stati i criteri
per individuare le 12 aree.
Le perimetrazioni così individuate sono state classificate a
seconda della pericolosità. I competenti uffici della Direzione
ambiente, assetto del territorio e risorse idriche della Direzione
bacini montani, difesa del suolo e del Servizio difesa del suolo
dell'Assessorato hanno esaminato le aree a maggior rischio
individuate valutando la funzionalità e l'efficacia degli
interventi strutturali eventualmente già realizzati e hanno
provveduto a classificare a seconda della pericolosità le aree
stesse pervenendo a classificare come R4, a rischio molto elevato,
solo 12 aree.
Il centro abitato di Pollein risultava nelle cartografie del
piano per l'assetto idrogeologico tutto ricompreso all'interno di
un'area di conoide individuata e definita come non recentemente
attivatasi o completamente protetta, rispetto alla quale il comune,
ai sensi del punto 2 della deliberazione del Comitato istituzionale
di approvazione del PAI stesso, doveva verificare al momento di
ogni richiesta di autorizzazione edilizia le specifiche condizioni
di rischio.
Considerato che l'inserimento nel PAI impone una valutazione
puntuale, caso per caso, delle richieste di concessione edilizia e
che d'altra parte non era necessario e urgente, allora in quel
momento accedere a finanziamenti per la messa in sicurezza visto
che gli studi erano appena iniziati, visto anche che la necessità
di verifica puntuale permetteva di poter lasciare evolvere gli
studi dotandosi di uno strumento conoscitivo dell'effettivo rischio
continuamente aggiornabile in relazione all'evoluzione degli studi,
che in ogni momento poteva essere utilizzato dal comune, gli uffici
competenti hanno ritenuto di non includere Pollein nelle zone
R4.
Rispetto all'evento alluvionale dell'ottobre 2000 la situazione
per ognuna delle 12 aree perimetrate è la seguente:
- ad Antey-Saint-André, Fiernaz, si sono sviluppate alcune
colate detritiche sul conoide sottostante la frana che
fortunatamente non hanno interessato la frazione di Fiernaz, ma
sono giunte al torrente;
- per quanto riguarda la zona di Cret Blanc a Châtillon, niente
da segnalare.
- a Staffal di Gressoney-La-Trinité solo lievi danni
all'arginatura nel tratto di confluenza del Mos sul Lys;
- a Gressoney-La-Trinité in zona Ondre Eselbode è coinvolta
questa zona esattamente come perimetrata;
- per la località Fava' di Issogne nulla da segnalare;
- a Lillaz di Cogne notevoli fenomeni di erosione in sponda
sinistra entro l'area perimetrata, il torrente Urthier sbarrato
dalla grande frana di Champlong;
- a Ronc de Vacca di Donnas nulla da segnalare;
- a Flassin di Saint-Oyen nulla da segnalare, solo alcune colate
detritiche nella parte alta del bacino;
- a Courmayeur, località varie, nulla da segnalare;
- a Introd, sulla frana di Tache, nulla da segnalare.
Per quanto riguarda l'ultima questione posta, quali interventi e
con quali tempistiche si intende ripristinare le condizioni di
sicurezza dell'abitato di Pollein, l'evento pluviometrico ha
determinato un'accelerazione dei movimenti sul fenomeno di
instabilità che interessa la placca detritica di circa 1 milione di
metri cubi sul versante nord-occidentale della Becca di Nona. Gli
spostamenti e in particolare la sua recente accelerazione sono
sotto controllo strumentale, come abbiamo già detto tante volte,
già in essere dal 1997, è tuttora funzionante, adeguato, anzi
adeguato in funzione degli spostamenti e disarticolazioni subite
dalla frana dal 17 ottobre ad oggi, nell'ordine di circa un
metro.
Le misure di cautela straordinaria adottate a seguito
dell'indicazione strumentale che mostrava una progressiva
accelerazione dei movimenti, sulla base dell'evoluzione del
fenomeno, stanno progressivamente rientrando nella norma di
applicazione del piano di emergenza Becca di Nona.
Era stato predisposto un incarico di studio del fenomeno
franoso, formalizzato con la delibera n. 3832/1999, affidato
all'Enel Hydro di Bergamo, finalizzato alla modellizzazione di
espansione del fenomeno franoso nella sua condizione peggiore sulla
piana di Ponteille. Tale valutazione è necessaria e imprescindibile
per poter attuare qualsiasi intervento di natura definitiva volto a
ridurre in maniera consistente gli effetti negativi di un eventuale
sbarramento dell'alveo del torrente Comboé e della possibile
rovinosa tracimazione di un lago di sbarramento che potrebbe
crearsi a monte dell'accumulo di frana.
La consegna degli elaborati, prevista per il 21 novembre 2000, è
stata prorogata al 21 dicembre in considerazione del fatto che i
tecnici incaricati sono stati per due settimane direttamente
impegnati sul campo a sostegno del Servizio difesa del suolo per
incrementare il sistema di monitoraggio della frana che si era
attivata.
Temporaneamente, e volto a limitare gli effetti negativi di
colate che potrebbero generarsi soprattutto nel periodo primaverile
di scioglimento della neve, è in fase di attuazione un intervento
di somma urgenza per la realizzazione di una serie di valli
sovrapposti a monte della piana di Ponteille, alla base del pendio,
in corrispondenza della zona di accumulo della frana finalizzato al
contenimento di volumi parziali e ad evitare problemi di
intasamento dell'alveo. Tale intervento si prevede di portarlo a
compimento entro fine dicembre di quest'anno.
Sulla base poi dei risultati forniti dallo studio in corso,
volto alla modellizzazione del fenomeno franoso nella sua forma più
catastrofica, affideremo lo studio di fattibilità o meglio la
progettazione preliminare di eventuali soluzioni per tentare
l'eliminazione definitiva del pericolo.
Contestualmente, si sta procedendo con l'affidamento degli
incarichi per la progettazione e la realizzazione della
sistemazione idraulica dell'intero bacino del torrente Comboé, con
particolare riferimento al tratto terminale, dall'apice del conoide
fino allo sbocco in Dora.
Per quanto riguarda la tempistica, le sole previsioni che posso
fare riguardano l'affidamento degli incarichi di studio e
progettazione che saranno affidati entro due settimane. L'obiettivo
è quello di essere operativi a partire dalla prossima estate con i
lavori di sistemazione idraulica. Non è possibile e non sarebbe
peraltro corretto oggi azzardare previsioni circa i lavori da
eseguire eventualmente a monte nella piana di Ponteille non essendo
dato sapere oggi quale sarà, se ci sarà, una soluzione
definitiva.
Presidente
La parola al Consigliere Frassy.
Frassy (FI)
A seguito delle risposte che l'Assessore ci ha
fornito vorrei fare solo alcuni rilievi che poi saranno oggetto di
ulteriori approfondimenti. Primo rilievo: nelle premesse
dell'interpellanza citiamo una legge, ma citiamo anche una delibera
che la Giunta ha adottato, di conseguenza una buona parte delle
risposte che l'Assessore ha fornito ai nostri primi tre punti erano
contenute nella delibera di Giunta che anche noi avevamo letto;
perciò rimango perplesso quando l'Assessore dice che la valutazione
è avvenuta in base alla pericolosità misurata sul presupposto
dell'intensità e della frequenza dei fenomeni individuati.
Rimaniamo perplessi perché, alla luce della fotografia che
l'Assessore ci ha dato su ciò che è accaduto in quelle zone,
dobbiamo dire che fortunatamente da un punto di vista statistico
quelle zone sono state le meno colpite rispetto all'insieme del
territorio regionale.
Ora l'inclusione della zona di Pollein da questa prima mappatura
probabilmente non avrebbe modificato il corso degli eventi. La
sensazione che però noi abbiamo è che troppe volte questi tipi di
interventi siano stati attuati più per obbligo
burocratico-amministrativo piuttosto che per attento convincimento
di quelle che sono le effettive situazioni di pericolo.
Diciamo questo. Perché se è vero che c'era tutta una situazione
particolare sulla Becca di Nona, non si poteva non considerare che
quell'area in qualche modo dovesse comunque essere oggetto di
ulteriori approfondimenti e di ulteriori interventi come
l'Assessore stesso, d'altronde, a più riprese, anche prima degli
eventi alluvionali, aveva ricordato.
Perciò riteniamo che il Servizio cartografia e assetto
idrogeologico abbia sottovalutato l'importanza delle prescrizioni
contenute nella legge n. 267/1998 e che di conseguenza abbia voluto
fornire una fotografia non esaustiva di quelle che erano le
situazioni di pericolo. Penso che alla luce del poi l'Assessore non
possa non convenire sul fatto che questa mappatura è stata
insufficiente sotto molti punti di vista.
Sul punto 4, l'abitato di Pollein, mi sembra di capire che la
scelta politica dell'Assessore sia tesa a fare il possibile per
evitare che ci debba essere una riallocazione degli immobili
attualmente nella zona rossa. Mi sembra che la volontà politica sia
quella di mantenere gli insediamenti, cercando di intervenire
direttamente sul problema e, se abbiamo capito bene, l'Assessore
subordina questa volontà politica all'eliminazione radicale del
problema.
Prendiamo atto che comunque una volontà politica "in nuce" c'è,
ma evidenziamo che prima ancora di quegli eventi l'Assessore era
stato il primo a dire:
"Quel problema non lo si può rimuovere
perché la massa che incombe sul fondovalle è tale e tanta per cui
difficilmente è possibile un intervento di consolidamento"
. Non
so quali siano gli altri interventi, però su questo chiederemo
puntualmente di essere aggiornati, perché riteniamo che sia una
vicenda che debba trovare il massimo coinvolgimento delle forze
politiche.
