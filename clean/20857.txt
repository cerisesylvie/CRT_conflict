Classificazione
CASA DA GIOCO



Oggetto del Consiglio n. 887 del 20 ottobre 2004 - Resoconto
OGGETTO N. 887/XII - Cambio di assegni circolari alle casse
nella Casa da gioco di Saint-Vincent. (Interrogazione)
Interrogazione
Premesso che
Voci ricorrenti riportano che recentemente al Casinò di
Saint-Vincent sarebbero stati cambiati alle casse assegni circolari
e che, essendo risultati a seguito di controllo di provenienza
furtiva e senza copertura in quanto illecitamente compilati,
sarebbero stati restituiti al "cliente", che ha provveduto
diversamente a coprire il cambio effettuato;
i sottoscritti Consiglieri regionali
Interrogano
Il Presidente della Regione per conoscere:
1) se sia a conoscenza dei fatti in premessa;
2) quali procedure sono previste in tali casi;
3) se sono stati adottati provvedimenti a seguito dei fatti
in premessa;
4) a quale dei nuovi settori, costituiti a seguito della
scelta di orizzontalizzare la gestione aziendale, fanno riferimento
le casse.
F.to: Frassy - Tibaldi - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Rispetto a questa interrogazione
estremamente puntuale, ho acquisito le informazioni del caso,
perché nell'interrogazione si riporta un fatto che sarebbe accaduto
presso le casse del casinò. In particolare, ci si riferisce ad un
eventuale cambio di assegni circolari che, ad un controllo
successivo, sarebbero stati individuati come assegni di provenienza
furtiva e senza la copertura di quanto illecitamente indicato. A
fronte di questa verifica, gli assegni sarebbero stati restituiti
al cliente, il quale ha provveduto diversamente a coprire il cambio
effettuato: questo è il contenuto dell'interrogazione, puntuale e
dettagliato, di cui non ero a conoscenza, per cui abbiamo
provveduto a richiedere all'amministrazione della casa da gioco
contezza di quanto riportato in tale atto. Mi si dice che il
cliente, conosciuto e classificato, ha negoziato alla cassa assegni
circolari per 132.500,00 euro, risultati poi di provenienza
furtiva. Portato a conoscenza della provenienza degli assegni, egli
ha dichiarato di esserne all'oscuro, ed ha messo cambiali a
copertura dei titoli contro restituzione degli assegni. Sulla base
delle cambiali ricevute, il credito nei confronti del cliente si
chiuderà a novembre 2005. La Guardia di Finanza è stata informata
dei fatti di cui sopra.
"Quali procedure sono previste in tali casi"
? La
procedura prevede che in caso di assegni circolari non si chieda la
bene emissione degli stessi per clienti affidati nei limiti degli
importi di competenza che, nel caso in esame, non erano stati
rispettati.
"Se sono stati adottati provvedimenti a seguito dei fatti in
premessa"
: mi si dice che il mancato rispetto del regolamento
ha determinato l'azienda a richiamare i responsabili al rispetto
dello stesso, con l'assunzione delle conseguenti responsabilità in
caso di non osservanza; quindi l'azienda è intervenuta su questo
malfunzionamento.
"A quale dei nuovi settori, costituiti a seguito della scelta
di orizzontalizzare la gestione aziendale, fanno riferimento le
casse"
: la responsabilità delle casse, per quanto attiene i
rapporti con le sale giochi, fa capo al consigliere delegato
dell'area giochi, ufficio stampa, dr. Carlo Alberto Parini.
Presidente - La parola al Consigliere Frassy.
Frassy (CdL) - Se non fosse una questione seria, ci sarebbe
davvero da ridere, perché potrebbe essere la trama per una
divertente sceneggiatura di uno dei tanti film di Totò, che hanno
fatto ridere e fanno tuttora ridere... invece, qui c'è da piangere,
perché il problema della sicurezza, fra i tanti problemi che
risultano irrisolti nella complessa vicenda del casinò, è
anch'esso, giorno per giorno, dimostrato come problema
irrisolto.
Faccio una parentesi che volevo mettere a esordio di questa mia
breve replica: è vero che qui si parla di "controlli", ma immagino
siano controlli che dovrebbero essere effettuati dalla società che
ha la gestione, dalla "Casinò S.p.a.", perché non sono pertinenti
al "controllo Regione", di cui lei si dovrebbe occupare" Rilevo
perciò che i rapporti con il gestore, lei, continua a tenerli,
perché - se non ho mal capito - lei ha detto di non essere a
conoscenza di questa situazione e che, a seguito dei rapporti avuti
con la gestione, ne è stato informato. Prendiamo atto che la
deliberazione che avete adottato in Giunta è una deliberazione
finta, perché i rapporti con la gestione continua a tenerli, lei,
Assessore! Noi ne prendiamo atto, però ci domandiamo se questa non
sia una vicenda ormai da ridere, perché è difficile prendere sul
serio una Giunta che delibera delle funzioni, quando poi vediamo
che gestisce diversamente! Questo fa parte di una valutazione
politica che non doveva neanche da me essere messa nella replica,
però, alla luce di quella deliberazione, mi sembrava importante
sottolinearlo.
Diciamo solo che - purtroppo - la questione dei controlli ha una
serie di "buchi" che vanno coperti, perché, al di là di questa
vicenda e successivamente a questa vicenda, abbiamo letto tutti sui
giornali di quel dirigente del casinò che si è appropriato di somme
significative mentre era addetto alla scorta di tali contenitori,
scoprendo che ci sono delle zone buie dove non è funzionante la
videosorveglianza. Questo per dire che sulla "questione casse"
qualcuno deve metterci sopra non le mani, ma, in questo caso, la
testa! Non vogliamo chiedere la testa di nessuno, però è evidente
che tale problema va affrontato quanto prima, perché di ammanchi
significativi ne registriamo 3, nell'ultimo periodo, oltre a questa
vicenda delle casse e il problema delle casse era indicato - nella
deliberazione dell'assemblea dei soci del 30 giugno 2004 - fra
quelli con criticità, non affrontati nelle precedenti gestioni.
Sul problema delle casse, questa situazione dimostra che vi sono
procedure che vanno ripensate, riscritte e applicate; non mi
riferisco al furto, ma alla questione della restituzione di assegni
rubati che, fra l'altro, è una grave infrazione, perché comporta
dei riflessi penali, in quanto è la restituzione di un corpo di
reato che doveva essere tenuto dalla "Casinò S.p.a." e trasmesso
alle autorità di Polizia, e non restituito, e non accettate
cambiali a novembre 2005!
A conclusione di questa breve replica, esprimiamo
insoddisfazione per come continuano a non andare le cose
nell'ambito della "Casinò S.p.a."; rileviamo che a livello politico
nulla è cambiato, perché l'Assessore Marguerettaz è l'interlocutore
politico del Consiglio sulle vicende del casinò ed anche della
"Casinò S.p.a.". Auspichiamo che, prima o poi, anche in quel di
Saint-Vincent qualcosa possa cambiare in meglio!
