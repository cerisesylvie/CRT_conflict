Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 128 del 27 ottobre 1983 - Resoconto
OGGETTO N. 128/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 5401 in data 19 settembre 1983
:
Concessione e liquidazione alla Maxel Vallée d'Aoste S.p.A. di
Gignod di un contributo di lire 14.300.000 per la partecipazione
all'I. S. P. O. di Monaco e al Mias di Milano. - Approvazione e
finanziamento di spesa.
PRESIDENTE:
La parola al Consigliere Torrione; ne ha
facoltà.
TORRIONE - (P.S.I.):
Francamente devo dire che mi sono un
po' meravigliato di questo provvedimento di Giunta, anche perché
avevo apprezzato, in sede di esposizione del programma, alcune
considerazioni che erano state fatte dal Presidente della Giunta
sulla necessità di cambiare rotta, di evitare un certo tipo di
assistenzialismo. Invece mi accorgo che questo discorso continua ad
andare avanti.
Perché? Io so che la Giunta è intervenuta, giustamente, nei
confronti della Maxel, ed era un intervento giustificato e anche
doveroso ai fini di salvaguardare l'occupazione ecc.; ma se questo
intervento si perpetua nel tempo, ponendo a carico della Regione
spese che dovrebbero essere di esclusiva competenza dell'azienda,
mi pare che si vada un po' al di là delle intenzioni di venire
incontro alle aziende in crisi.
Se creiamo questo precedente, induciamo tutte le aziende
valdostane che sono un pochino decotte, a venire alla Regione a
pretendere contributi del genere.
Noi non sappiamo che cosa ci sia dietro a tutto ciò: se vi sono
delle giustificazioni di altro tipo, nulla da dire, ma se
l'intenzione è quella di favorire l'attività promozionale della
Maxel pagando le spese di allestimento di stands che dovrebbero
essere a suo carico, non ci trova consenzienti per una questione di
principio e per il precedente estremamente pericoloso che verrebbe
a crearsi.
PRESIDENTE:
La parola al Consigliere Riccarand; ne ha
facoltà.
RICCARAND - (N.S.):
IL Consigliere Torrione ha già detto
quello che volevo dire io.
I
PRESIDENTE:
La parola al Consigliere Mafrica, ne ha
facoltà.
MAFRICA - (P.C.I.):
In realtà questo non costituisce un
precedente, perché siamo già intervenuti per altre aziende, dando
un contributo per la partecipazione delle stesse a mostre o ad
esposizioni.
Il problema, secondo me, non è tanto quello
dell'assistenzialismo quanto quello del funzionamento della Regione
come Camera di Commercio. Infatti questi compiti, altrove, vengono
svolti dalla Camera di Commercio.
Per non trovarsi di volta, in volta, di fronte a richieste di
singole aziende che vogliono partecipare a questo o a quel salone,
sarebbe opportuno studiare un programma, elaborato a cura
dell'Assessorato all'Industria e Commercio, in accordo con le
stesse aziende, che preveda la partecipazione finanziaria di
queste. La cosa è stata fatta per altri settori, con la
costituzione di Comitati di sostegno alle attività
promozionali.
Per il turismo addirittura c'è una legge apposita che finanzia
le iniziative promozionali degli operatori turistici, per cui credo
che sarebbe opportuno, anche per l'industria, affrontare questo
problema, piuttosto che continuare così, alla spicciolata, dando
una volta dieci, una volta quindici milioni ecc....
Abbiamo alcune perplessità per il fatto che questo comportamento
sta diventando una norma e non è più solo un precedente.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
In parte concordo con le critiche
fatte sulla questione dell'assistenzialismo perché, effettivamente,
anche se l'intervento è stato fatto dall'Assessorato all'Industria
e Commercio nell'ambito delle competenze che ha in materia, il
motivo contingente è stata l'incapacità della Maxel ad affrontare
le spese.
Come ha detto Mafrica, abbiamo fatto quello che già era stato
fatto per altre industrie valdostane e cioè si tratta di pagare lo
stand... e poi, a spese delle aziende beneficate, verrà esposto il
famoso "circo bianco".
Vista la modesta entità della somma, sarebbe stato meglio che
l'azienda avesse provveduto direttamente.
In sostanza, io accolgo il consiglio dato da Mafrica di studiare
questi problemi e me ne farò carico domani in Giunta.
PRESIDENTE:
Metto in votazione l'oggetto n.
5401.
ESITO DELLA VOTAZIONE
Presenti: 27
Astenuti: 10 (Bajocco, Baldassarre, Breuvé, Cout, Mafrica,
Millet, Riccarand, Tamone, Tonino, Torrione)
Favorevoli: 17
Il Consiglio approva
Oggetto n. 5427 in data 19 settembre 1983:
Lavori di costruzione del 2° stralcio del 1° lotto della
fognatura del Breuil in Comune di Valtournenche - Approvazione di
perizia suppletiva. - Approvazione ed impegno di spesa.
PRESIDENTE
: La parola al Consigliere Riccarand, ne ha
facoltà.
RICCARAND - (N.S.):
Qui iniziano una serie di perizie
suppletive il cui ammontare è estremamente elevato, poiché va dal
40-50 fino ad arrivare oltre il 100% rispetto all'appalto
principale. Quindi, riguardo a queste perizie suppletive che sono
del tutto anomale, che snaturano quello che era il contratto
iniziale e che superano il limite normale all'interno del quale si
può approvare una perizia suppletiva, io voterò contro.
PRESIDENTE
: La parola al Consigliere Torrione, ne ha
facoltà.
TORRIONE - (P.S.I.):
La nostra opinione noi l'abbiamo già
espressa in altre occasioni e la ripetiamo anche ora: ci sembra che
le considerazioni fatte dal Consigliere Riccarand siano giuste.
Faccio una considerazione globale, così non avrò bisogno di
ripetermi per quanto concerne le altre deliberazioni.
In merito a questa pioggia di perizie suppletive cito, a titolo
di esempio, un caso: la base d'asta era di 257 milioni e l'importo
complessivo delle perizie suppletive ammonta a 302 milioni. E'
semplicemente una cosa assurda! Posso capire le giustificazioni
quando l'importo dei lavori è esiguo, perché sappiamo che
nell'esecuzione ci possono essere degli imprevisti per cui si rende
necessario, anche dal punto di vista progettuale, un completamento
dell'opera nel corso dei lavori, ma il 100% ci sembra
effettivamente assurdo, eccessivo.
Noi manteniamo un atteggiamento critico nei confronti di queste
perizie, sollecitando la Giunta ad evitare questo metodo che non ci
sembra corretto nei confronti di una Amministrazione che voglia
rispettare quei principi a cui aveva fatto cenno prima anche il
Presidente.
PRESIDENTE
: La parola al Consigliere Mafrica, ne ha
facoltà.
MAFRICA - (P.C.I.):
Il nostro Gruppo si asterrà sulla
delibera n. 5427 e n. 5437. Voterà contro la delibera n. 5445 per
le ragioni che già sono state dette anche da altri Consiglieri.
Il voto contrario alla delibera n. 5445 è determinato dal grosso
importo delle perizie suppletive rispetto all'importo di spesa
previsto inizialmente.
Per la delibera n. 5437 si procede con una trattativa privata
che riteniamo, come metodo, di non condividere, quando non sia
strettamente motivato e necessario.
PRESIDENTE:
Metto in votazione l'oggetto n. 5427.
ESITO DELLA VOTAZIONE
Presenti: 28
Astenuti: 8 (Bajocco, Baldassarre, Breuvé, Cout, Mafrica,
Millet, Tonino e Torrione)
Favorevoli: 19
Contrari: 1
Il Consiglio approva
Oggetto n. 5437 in data 19 settembre 1983
:
Lavori di pavimentazione in conglomerati bituminosi di strade
comunali varie correnti in Comune di La Thuile.
- Aggiudicazione mediante trattativa privata all'impresa
Montrosset S.N.C. con sede in Aosta. - Approvazione ed impegno di
spesa.
PRESIDENTE:
La parola al Consigliere Berti, ne ha
facoltà.
BERTI - (Art. e Comm. Veld.):
Volevo avere delle
precisazioni circa l'impegno, anche se esiguo (52 milioni più IVA),
per questa parte straordinaria di opere stradali di interesse
regionale, dal momento che i Comuni hanno già una quota di
assegnazioni. Inoltre mi risulta che il Comune di La Thuile ed
alcuni cittadini avevano inoltrato una petizione per asfaltare un
tratto di strada a monte della zona delle Casermette, dove sorge un
albergo un po' diroccato, e sulla quale non è possibile
transitare.
Non so se in questi 52 milioni sia compresa anche quella strada,
comunque, se possibile, vorrei avere un elenco delle strade che
sono state asfaltate.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Volevo semplicemente dare una
spiegazione di ordine tecnico.
C'è una legge dello Stato che dice che l'appaltatore di una
parte di un'opera ha diritto di continuare l'opera per trattativa
privata, purché offra un ribasso di almeno il 5% sul ribasso
precedente.
PRESIDENTE
: La parola al Consigliere Baldassarre, ne ha
facoltà.
BALDASSARRE - (P.S.D.I.):
Il Consigliere Berti mi ha
preceduto: volevo porre le stesse domande.
PRESIDENTE
: La parola all'Assessore ai Lavori Pubblici,
Chabod, ne ha facoltà.
CHABOD - (D.C.):
Volevo dire al Consigliere Berti che ho
parlato con il Sindaco del Comune di La Thuile e ho saputo che non
sono stati asfaltati i tratti di cui si parlava; per farlo, il
Comune stesso dovrebbe prima prendere in carico la strada
suddetta.
In questi giorni avrò un incontro con il Segretario comunale e
con il Sindaco per vedere cosa si può fare: la prossima primavera,
se tutto andrà per il meglio, provvederemo senz'altro a fare i
lavori necessari. Riguardo all'elenco, non te lo posso dare ora
(perché non ce l'ho) ma te lo farò avere nel pomeriggio.
PRESIDENTE
: Metto in votazione l'oggetto n. 5437.
ESITO DELLA VOTAZIONE
Presenti: 27
Astenuti: 8 (Bajocco, Breuvé, Cout, Mafrica, Millet, Riccarand,
Tonino e Torrione)
Favorevoli: 19
Il Consiglio approva
Oggetto n. 5445 in data 19 settembre 1983
:
Lavori di costruzione dell'acquedotto del Gabiet in Comune di
Gressoney La-Trinité. - Approvazione di perizia suppletiva. -
Approvazione ed impegno di spesa.
PRESIDENTE
: Metto in votazione l'oggetto n. 5445.
ESITO DELLA VOTAZIONE
Presenti: 27
Astenuti: 3 (Baldassarre, Torrione, Breuvé)
Favorevoli: 18
Contrari: 6
Il Consiglio approva
Oggetto n. 5446 in data 19 settembre 1983
:
Lavori di costruzione del 1° lotto della fognatura del Comune di
Verrayes.
-
Approvazione di perizia suppletiva.
-
Approvazione ed impegno di spesa.
-
Approvazione di nuovi prezzi.
PRESIDENTE
: Metto in votazione l'oggetto n. 5446.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5487 in data 19 settembre 1983: Concessione e
liquidazione al Comune di Saint-Christophe di un contributo per le
spese di acquisto di attrezzatura di atletica leggera per il campo
sportivo di Saint-Christophe.
PRESIDENTE
: Metto in votazione l'oggetto n. 5487.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Objet n° 5589 en date du 19 septembre 1983
:
Allocation d'une contribution à la Commune de Chamois pour refaire
le badigeonnage de l'église paroissiale.
- Approbation et engagement de dépense.
PRESIDENTE
: La parola al Consigliere Riccarand, ne ha
facoltà.
RICCARAND - (N.S.):
Visto che questo tipo di
deliberazioni sono ricorrenti, vorrei avere dei chiarimenti dalla
Giunta regionale rispetto a quelli che sono gli eventuali compiti
degli enti pubblici, cioè Regione e Comune nei confronti delle
chiese, cioè se ci sono ad esempio, delle parti (campanile ecc.)
per le quali è compito del Comune intervenire; oppure se si tratta
di una scelta non obbligata. Inoltre vorrei capire come mai il
contributo viene dato passando attraverso il Comune e non
direttamente dalla Regione.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Il Consigliere Riccarand ha ragione,
normalmente gli interventi della Regione sono limitati a quegli
edifici riconosciuti degni di interesse storico ed artistico dalla
Sovraintendenza all'Antichità e Belle Arti.
In questo caso, invece, si tratta di una immagine che il Comune
di Chamois dà, all'arrivo della funivia, dove si trova questa
chiesetta tutta scrostata.
Il Comune ci ha chiesto un contributo straordinario, che credo
sia molto modesto in quanto si aggira sui 2.500.000 lire.
Noi li abbiamo dati al Comune proprio per sottolineare che non
era una competenza regionale.
PRESIDENTE:
Metto in votazione l'oggetto n. 5589.
ESITO DELLA VOTAZIONE
Presenti: 27
Astenuti: 1 (Riccarand)
Favorevoli: 26
Il Consiglio approva
Oggetto n. 5595 in data 19 settembre 1983
:
Concessione di un contributo di lire 40.000.000 a titolo di
ulteriore acconto al Comitato organizzatore di uno slalom speciale
maschile valido per la Coppa del Mondo che si svolgerà a Courmayeur
il 13 dicembre 1983. - Approvazione e liquidazione di
spesa.
PRESIDENTE:
La parola al Consigliere Riccarand, ne ha
facoltà.
RICCARAND - (N.S.):
Volevo chiedere alcuni chiarimenti
riguardo alle spese che la Regione sosterrà per organizzare questa
gara.
Anzitutto vorrei sapere quale sarà il costo per la Regione,
perché vi è una richiesta di 110.000.000, però durante uno dei
Consigli precedenti abbiamo approvato una delibera di Giunta per le
linee telefoniche, per un importo di 30.000.000; non so se questo
importo rientra nella somma di questi 110.000.000 o se, invece è da
considerarsi a parte.
Inoltre volevo chiedere un'altra cosa: all'inizio della
deliberazione si dice che in una precedente deliberazione della
Giunta erano stati dati 20.000.000 al Comitato organizzatore come
acconto, però di questi 20.000.000 si dice che 10.000.000 siano
stati utilizzati, in realtà, per coprire il disavanzo registrato a
consuntivo della gara svoltasi lo scorso anno. Mi chiedo come sia
possibile che si utilizzino dei fondi, assegnati con deliberazioni,
per l'organizzazione di una determinata gara e poi ne vengano
stralciati una parte per ripianare un deficit dell'anno prima.
Mi pare che questa sia una distrazione di fondi e quindi una
procedura illegittima. Di questi 215 milioni di spesa complessiva,
per il Comitato, 110 milioni dovrebbero essere coperti dalla
Regione: vorrei sapere quali sono gli altri enti che intervengono
nel finanziamento di questa gara, cioè quali sono le entrate delle
quali si avvale l'organizzatore per riuscire a raggiungere il
pareggio.
PRESIDENTE:
La parola al Consigliere Tonino, ne ha
facoltà.
TONINO - (P.C.I.):
Sono stato preceduto dalle domande del
Consigliere Riccarand. Io volevo una spiegazione da parte
dell'Assessore soprattutto su quali sono state le cause che hanno
portato, l'anno scorso, ad avere un deficit nella chiusura del
bilancio della manifestazione. Questa è una manifestazione
importantissima, dal punto di vista promozionale, e che noi
approviamo, però nel predisporre l'organizzazione conviene
controllare come si spendono i soldi, perché i osti, e mi riferisco
in questo caso ad una conferenza fatta l'anno scorso dall'Assessore
Pollicini proprio a La Thuile, stanno arrivando a cifre
considerevoli. Efficienza non sempre è sinonimo di alta spesa; si
può spendere bene, poco ed avere ugualmente una manifestazione
dignitosa dal punto di vista organizzativo.
PRESIDENTE:
La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Riguardo alla spesa di 10.000.000 in più
rispetto al preventivo dell'anno scorso, è causata dallo sponsor
che non è stato ai patti. Il Comitato organizzatore non ha ritenuto
di andare in causa con l'IVECO, società che si era impegnata per
100.000.000 ma che ne ha versati solo 90.
L'IVECO ha addotto a scusante il fatto che la sua pubblicità non
era stata inserita nei punti strategici, come richiesto.
Si trattava quindi di un contenzioso che sarebbe andato avanti
per anni, per cui il Comitato organizzatore, consultato un
avvocato, ha deciso di accettare i 90.000.000. Per pagare questa
differenza ritengo che si farà una delibera in sanatoria.
Riguardo ai 20.000.000 deliberati come anticipo per la
competizione di quest'anno e se 10.000.000 siano stati pagati per
definire i conti dell'anno scorso, è una cosa di cui parlerò con il
Comitato organizzatore e poi darò una risposta al Consigliere
Riccarand.
Quest'anno prevediamo di spendere 215.000.000, 100 dei quali
dovrebbero essere dati dal nuovo sponsor che è la SITAV; il resto
sarà a carico dell'Amministrazione regionale, salvo una parte che
verrà pagata dalla VALVENY.
L'anno scorso abbiamo speso in tutto 286.000.000, di cui 90 a
carico dello sponsor. Quest'anno riteniamo di spendere di meno,
perché l'anno scorso una parte della spesa è servita per un
contributo alla VALVENY per l'acquisto del cannone per
l'innevamento artificiale della pista.
Certamente i costi per queste competizioni sono molto elevati.
Il Comitato organizzatore è costituito da persone
rispettabilissime, concrete, quali il Sindaco di Courmayeur, il
Presidente dell'azienda di soggiorno, il Presidente della SITAV, il
Presidente del Comitato organizzatore e due funzionari
dell'Assessorato. Pertanto si fa tutto il possibile affinchè una
manifestazione di alto livello rimanga tale senza sprecare dei
soldi.
Certamente sono competizioni per le quali abbiamo a che fare con
la RAI, con riviste specializzate e con operatori abituati, in
questa grossa kermesse internazionale che è la Coppa del Mondo, ad
una girandola di miliardi.
Purtroppo la nostra lira ha poco valore economico per cui i
costi sono quelli che sono, però devo dire che, in confronto ai
costi di altre stazioni italiane organizzatrici di queste
competizioni, non siamo a livelli superiori.
Ieri, a Milano, abbiamo presentato la Coppa del Mondo alla
stampa nazionale: erano presenti 40 giornalisti delle maggiori
testate italiane, per cui pensiamo che queste competizioni
comportino un livello molto alto di propaganda per il turismo
valdostano.
PRESIDENTE:
La parola al Consigliere Riccarand; ne ha
facoltà.
RICCARAND - (N.S.):
Non sono molto convinto, anzi sono un
po' perplesso della risposta dell'Assessore. Si dice che si
spendono 215 milioni per organizzare questa gara, di cui 110
stanziati dalla Regione e 100 dalla SITAV, e poi magari, va a
finire che la Regione paga il cento per cento. La VALVENY, se ho
ben capito, dà 5.000.000 al massimo. Tutti gli operatori economici
e turistici di Courmayeur, che evidentemente hanno dell'interesse e
del guadagno, sia immediato che come immagine, non contribuiscono
alla realizzazione di questa gara.
Non mi pare corretto che la comunità regionale si debba
sobbarcare tutti gli oneri per una manifestazione che va a
beneficio soprattutto di una zona particolare, per cui chi opera in
quella zona dovrebbe intervenire in modo adeguato. Pertanto io non
voterò questa deliberazione.
PRESIDENTE:
La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Mi corre l'obbligo di precisare, in modo
particolare al Consigliere Riccarand, che tutta la mano d'opera è
gratuita e che quindi tutti gli enti e le Associazioni di
Courmayeur mettono a disposizione parte del loro personale
gratuitamente, non solo per il giorno della manifestazione, ma per
intere settimane di preparazione, perché una manifestazione del
genere non si improvvisa.
Quindi abbiamo tantissimo personale che presta la sua opera
gratuitamente ed il Comitato organizzatore si riunisce tre volte
alla settimana.
Gli albergatori danno il loro contributo praticando gli stessi
prezzi dell'anno scorso, senza tenere conto dell'inflazione del
13%, e praticando per i giornalisti e gli operatori della RAI dei
prezzi ancora inferiori.
Per quanto concerne lo Sci Club Courmayeur, sta rispondendo
molto bene anche come operatore turistico.
PRESIDENTE
: La parola al Consigliere Tonino, ne ha
facoltà.
TONINO - (P.C.I.):
Rispetto ad una questione sollevata
dal Consigliere Riccarand vorrei che l'Assessore rispondesse con
maggiore precisione. Uno degli sponsor è la SITAV, la quale versa
un contributo di 100.000.000. La SITAV non può inserire questa
cifra nel calendario della manifestazione concordato con la Regione
perché questo deve essere un contributo versato al di là di
quell'accordo.
Se così non fosse, allora avrebbe ragione il Consigliere
Riccarand a dire che è sempre la Regione che paga.
Credo che in questo caso il contributo debba essere ben distinto
da quell'altro calendario, che ha altri scopi e che riguarda la
necessità di promuovere iniziative per portare un numero maggiore
di clienti alla Casa da gioco.
PRESIDENTE
: La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Il Comitato organizzatore ha scelto come
sponsor la SITAV senza che l'Amministrazione regionale avesse
verificato le loro intenzioni. Ritengo che sarà una
sponsorizzazione prettamente della Società, per cui ne discuteremo
come Giunta regionale. Questa volta l'IVECO aveva offerto
70.000.000, per cui è certamente migliore l'offerta della SITAV;
inoltre è una sponsorizzazione che va sempre a favore di una Casa
da gioco dove abbiamo l'80% degli introiti.
Quindi non è vero che è un mordersi la coda, anzi mi sembra che
il discorso sia completamente contrario. Mi pare che sia una
politica giusta far sì che competizioni di così alto livello siano
sponsorizzate e finanziate nell'ambito di operatori e Regione Valle
d'Aosta piuttosto che dipendere dall'esterno.
PRESIDENTE
: Metto in votazione l'oggetto n. 5595.
ESITO DELLA VOTAZIONE
Presenti: 28
Votanti: 22
Astenuti: 6 (Bajocco, Cout, Dolchi, Mafrica, Millet, Tonino)
Favorevoli: 21
Contrari: 1
Il Consiglio approva
Oggetto n. 5596 in
data
19 settembre
1983
: Concessione di un contributo di lire 20.000.000 a
titolo di primo acconto. Al Comitato organizzatore della "Coppa
Consiglio Valle", gara internazionale di sci di fondo che avrà
luogo a Brusson il 13-14 gennaio 1984. Approvazione ed impegno di
spesa.
PRESIDENTE: Metto in votazione l'oggetto n. 5596.
ESITO DELLA VOTAZIONE
Presenti: 28
Votanti: 27
Favorevoli: 27
Astenuti: 1 (Riccarand)
Il Consiglio approva
Oggetto n. 5618 in data 19 settembre 1983:
Concessione e liquidazione al Comune di Aosta di un contributo
nelle spese sostenute per interventi a favore di famiglie colpite
da sfratto esecutivo. - Approvazione ed impegno di spesa.
PRESIDENTE
: La parola al Consigliere Riccarand, ne ha
facoltà.
RICCARAND - (N.S.):
Questa deliberazione è un atto dovuto
da parte della Regione nei confronti del Comune di Aosta, perché
esiste un impegno nei riguardi del Comune, ad intervenire per
contribuire alle spese di ospitalità alberghiera per le famiglie di
Aosta colpite da sfratto. Credo che questa deliberazione arrivi in
ritardo, per cui vorrei sapere se copre le richieste che sono state
presentate, cioè se questi 30.000.000 sono in grado di far fronte
alle necessità che il Comune di Aosta ha per intervenire in questo
campo in modo adeguato.
E' un atto dovuto perché è un impegno sottoscritto dagli stessi
esponenti dell'Union Valdôtaine, dagli Assessori, da tutti quanti i
componenti la Giunta. Se il Consigliere Tamone vuole, gli posso
fare avere copia del documento fatto e sottoscritto.
In secondo luogo vorrei chiedere al Presidente del Consiglio,
visto che esiste una Commissione consultiva per il problema della
casa, composta dai rappresentanti della Regione, del Comune di
Aosta, dagli IACP ecc., organismo che, evidentemente, deve essere
rinnovato dopo le elezioni perché si tratta di prendere atto di una
serie di modificazioni, di procedere ad una revisione dei
componenti questo organismo e ad una riconvocazione del nuovo
Comitato con tutti i suoi membri per la nomina, se è necessario, di
un nuovo Presidente e per riprendere normalmente la sua
attività.
Quindi vorrei avere una risposta per quanto riguarda l'ammontare
della richiesta del Comune di Aosta e se questi 30.000.000 sono
sufficienti o meno.
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
Vorrei chiedere all'Assessore ai
Lavori Pubblici se la quota contributiva a carico dei privati
riguarda il vitto o anche una parte dell'alloggio.
Vorrei sapere cioè se la Regione o il Comune intervengono per
tutte le spese di alloggio o solo in parte.
PRESIDENTE:
La parola all'Assessore Borbey; ne ha
facoltà.
BORBEY - (D.C.):
Fino a quattro mesi or sono la quota a
carico dello sfrattato era di 10.000 lire per il capo famiglia,
quindi un nucleo familiare di tre persone avrebbe pagato 10.000
lire al giorno comprensive di tutto. Oggi non so se sia cambiato
qualcosa.
PRESIDENTE
: Per rispondere a Riccarand devo dire che la
Commissione precedente è decaduta.
La Commissione era stata nominata in base ad una mozione del
Consiglio, per cui ci vuole un atto del Consiglio per rimetterla in
funzione. Appena il Consiglio provvederà, conseguentemente, la
Presidenza del Consiglio nominerà la Commissione.
Metto in votazione l'oggetto n. 5618.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 5658 in data 23 settembre 1983:
Lavori di costruzione di una galleria paravalanghe in località
Canalone Tzaboc della S.R. n. 24 di Rhémes-NotreDame. - Appalto dei
lavori di licitazione privata. - Approvazione ed impegno di
spesa.
PRESIDENTE
: La parola al Consigliere Bajocco, ne ha
facoltà.
BAJOCCO - (P.C.I.):
Solo una piccola correzione nel fatto
che in questo deliberato ci sono due Assessori ai Lavori Pubblici;
sarebbe bene toglierne uno. C'è un richiamo all'Assessore Borbey in
una pagina e un richiamo all'Assessore Chabod in un'altra.
PRESIDENTE
: Metto in votazione l'oggetto n. 5658.
ESITO DELLA VOTAZIONE
Presenti, votanti e favorevoli: 27
IL Consiglio approva all'unanimità
Oggetto n. 5686 in
data
23 settembre
1983:
Concessione di un contributo di Lire 7.500.000 al
Comune di Valpelline. - Approvazione ed impegno di spesa.
PRESIDENTE
: La parola al Consigliere Torrione; ne ha
facoltà.
TORRIONE - (P.S.I.):
Per una richiesta di chiarimento
all'Assessore competente. Sono d'accordo sul contributo, anche
perché riteniamo che sovente l'installazione di cartelli
segnaletici, soprattutto sui sentieri alpini, sia quanto mai
carente. L'unico aspetto che vorremmo sottolineare è che questa
segnaletica è delle più disparate ed ogni Comune finisce per
montare un suo tipo di cartelli.
La cosa non ci pare opportuna, anche perché la segnaletica deve
essere un richiamo costante.
Sarebbe opportuno che l'Assessorato al Turismo inviasse una
circolare ai Comuni per predisporre una segnaletica la più uniforme
possibile, da collocare su tutto il territorio della Regione, in
modo che sia facilmente individuabile e che il turista sappia che
in Valle d'Aosta un certo tipo di cartello è unificato per tutti i
Comuni.
PRESIDENTE
: Metto in votazione l'oggetto n. 5686.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
Oggetto n.. 5745 in data 23 settembre 1983:
Esecuzione in economia diretta di lavori di urgenza relativi
alla sistemazione della strada comunale del Cristallo in località
Breuil del Comune di Valtournenche, nel tratto intermedio
interessato dal movimento franoso dell'ex zona albergo Bich. -
Approvazione ed impegno di spesa.
PRESIDENTE
: La parola al Consigliere Riccarand; ne ha
facoltà.
RICCARAND - (N.S.):
Vorrei chiedere all'Assessore ai
Lavori Pubblici se ci può spiegare di che tipo di lavoro si tratta
in questo caso.
PRESIDENTE:
La parola all'Assessore ai Lavori Pubblici
Chabod; ne ha facoltà.
CHABOD - (D.C.):
Il lavoro consiste in questo:
probabilmente quando è stato costruito l'ex albergo Bich, è stato
tolto il piede alla scarpata per cui ora questa scivola in basso e
la strada che porta al Cristallo ad un certo momento si è rotta
quasi a metà e continua tutt'ora a franare. La preoccupazione è per
quest'inverno; se dovesse succedere di dovere chiudere la strada,
al di sotto non ci sarebbe più la possibilità di fare la
circonvallazione, come è stato fatto altre volte. Il geologo
Caquinod è andato sul posto ed ha fatto una perizia indicando cosa
fare. Abbiamo dovuto scavare perché la roccia in quel punto è
marcia, fare una piattaforma ferrata ed un muro in cemento armato.
I lavori ora si stanno concludendo.
In quel punto passa la fogna, l'acquedotto, ecc. per cui essendo
un intervento urgente abbiamo interpellato cinque o sei ditte e la
migliore offerta è stata quella di Montrosset.
PRESIDENTE:
La parola al Consigliere Millet; ne ha
facoltà.
MILLET - (P.C.I.):
L'Assessore Chabod dice che la causa è
lo scavo per la costruzione dell'edificio: cosa pensa di fare la
Regione per rivalersi dei danni?
PRESIDENTE:
La parola all'Assessore ai Lavori Pubblici
Chabod; ne ha facoltà.
CHABOD - (D.C.):
La Regione non ha intenzione di
rivalersi dei danni perché è stato il Comune che ha dato il
permesso di costruzione, Comune che ora ci ha chiesto se potevamo
effettuare i lavori perché non ha più fondi disponibili. La
Regione, in previsione dell'avvicinarsi dell'inverno, ha fatto i
lavori.
A
proposito dell'ex albergo Bich, vi è una notifica
di demolizione e noi, come Regione, abbiamo già sollecitato
parecchie volte il Comune a far demolire quella specie di
residence.
PRESIDENTE:
Metto in votazione l'oggetto n. 5745.
ESITO DELLA VOTAZIONE
Presenti: 28
Votanti: 21
Astenuti: 7 (Bajocco, Cout, Dolchi, Mafrica, Millet, Riccarand,
Tonino)
Favorevoli: 21
Il Consiglio approva
Oggetto n. 5747 in data
23
settembre
1983
: Lavori di costruzione di un laboratorio
industriale in Comune di Lillianes. - Appalto dei lavori a
licitazione privata. - Approvazione ed impegno di spesa.
PRESIDENTE:
La parola al Consigliere Berti: ne ha
facoltà.
BERTI - (Art. e Comm. Vald.):
Vorrei avere alcune
delucidazioni dall'Assessore; innanzitutto mi pare che non vi sia
proporzione fra l'importo dei lavori e l'attività che dovrebbe
sorgere nel Comune di Lillianes.
Mi è stato detto che attualmente vi lavora un'azienda: vorrei
sapere che tipo di azienda è, quali sono le sue dimensioni
occupazionali e quali le garanzie successive, e se entro un anno
dall'inizio dei lavori lo stabile sarà ultimato.
Ho inoltre delle grosse perplessità riguardo alla revisione dei
prezzi, in quanto c'è un paragrafo che indica una percentuale di
aumento pari al cento per cento. Considerato che abbiamo un impegno
per una spesa pari a 50.000.000 e rotti, c'è già il programma di
arrivare ad un massimo del cento per cento in un anno? Mi pare che
sia una revisione prezzi un po' eccessiva.
Vorrei sapere inoltre qualcosa di più riguardo alla
collocazione, alle finalità e alle premesse della costruzione di
questo stabile, anche se condivido l'iniziativa di costruire
aziende di piccole dimensioni in determinate zone, tipo la bassa
Valle, perché sono più facilmente controllabili e perché offrono
una garanzia occupazionale dovuta al loro inserimento sul mercato.
Non vorrei che succedesse, come è già successo altre volte, che si
vada avanti per un anno, che si spendano dei miliardi e poi
l'azienda non abbia sbocchi di mercato, per cui non può offrire
occupazione ai locali.
PRESIDENTE:
La parola al Consigliere Millet; ne ha
facoltà.
MILLET - (P.C.I.):
Volevo sapere se esiste una
convenzione con questa ditta, se ci sono degli impegni e quali
sono, oppure se operiamo facendo in seguito la convenzione.
PRESIDENTE:
La parola all'Assessore ai Lavori Pubblici
Chabod; ne ha facoltà.
CHABOD - (D.C.):
La ditta che opera nel Comune di
Lillianes è la ditta Besso, nella quale sono occupate già da tempo
sedici donne, le quali lavorano attualmente in un garage umido e
quindi in condizioni precarie, senza tenere conto che la superficie
non è sufficiente.
Il capannone che costruiremo servirà proprio per la ditta Besso,
che lavora per la "FILA", marchio che va abbastanza bene... hanno
fatto costruire un grosso capannone ad Hône per cui penso che non
abbiano difficoltà.... almeno fino a ieri....bisognerà chiedere
all'Assessore Pollicini, ma non credo che siano in crisi.
Per quanto concerne la domanda di Berti, forse non ha capito
bene perché quel cento per cento non è la revisione prezzi bensì la
sommatoria.
PRESIDENTE:
La parola al Consigliere Torrione; ne ha
facoltà.
TORRIONE - (P.S.I.):
Si può anche essere d'accordo, ma il
discorso è un altro, Signor Presidente.
Sarebbe stato opportuno che per un'opera di queste dimensioni ci
fosse stata una relazione allegata in cui si spiegasse che la ditta
Besso ha queste prospettive di mercato, ha queste solidità
finanziarie, che lavora per la FILA e, guarda caso, ha gli operai
in cassa integrazione (c'era scritto ieri sulla "Gazzetta del
Popolo").
Se si continua così, un bel giorno i tre quarti dei capannoni
della Valle d'Aosta saranno di proprietà della Regione e saranno
delle cattedrali nel deserto. Io mi auguro che questa ditta abbia
tutte le capacità per operare per un lungo periodo di tempo, ma non
possiamo alzarci al mattino e, all'insegna della improvvisazione,
dire "adesso costruiamo un capannone perché lì va bene".
Ho visto con piacere che si nomina una Commissione speciale per
i problemi dell'industria mentre per i problemi relativi allo
Statuto le Commissioni non si fanno perché sono ripetitive e ieri
sera, con una faccia tosta degna di miglior causa, si viene a dire
che la Commissione Speciale per l'Industria invece si fa!
Comunque avremo modo di tornare su questo argomento...
Almeno si lasci passare un giorno! Non si venga a dire al
mattino che le Commissioni non servono e poi, nel pomeriggio,
arriva un comunicato dell'Ufficio Stampa il quale, con toni
trionfalistici, dice che le Commissioni per l'Industria devono
essere degne dell'attenzione in Valle d'Aosta!
Il discorso non è un problema dei Lavori Pubblici, perché i
500.000.000 ci stanno bene... ma si costruisce in funzione di chi?
Il provvedimento della Giunta dice: "Per la lavorazione di capi di
abbigliamento in Comune di Lillianes ove è già operante un'azienda
in via di sviluppo che ha necessità di ampliare l'opificio". Su
queste due righe noi impostiamo l'ampliamento di questa ditta. Ora
io mi chiedo: è possibile impostare un discorso quale quello
relativo all'ampliamento di questo opificio, senza avere a monte un
minimo di garanzia che ci dica che questo stabilimento va bene?
Per carità! Io non so neanche chi sia il proprietario, infatti
ho dovuto chiedere all'Assessorato Industria e commercio il quale
mi ha detto che, in effetti, pare sia una cosa che funziona. E' un
gruppo della CIS che produce le confezioni caratterizzate dal
marchio dell'Omino di Ferro, che in effetti sono confezioni che
vanno bene e che poi saranno prese in carico da ditte come quelle
della FILA. Ma se, disgraziatamente, il mercato dovesse calare e
dare dei risultati diversi, dei 600.000.000 che diamo al Comune di
Lillianes per il capannone che cosa ne faremo? Una palestra?
Andremo a ricercare un'altra ditta che venga in Valle d'Aosta a far
si che garantisca l'occupazione di questa ditta che è in fase di
sviluppo attualmente, ma chi sa se lo sarà ancora domani? Io me lo
auguro per il bene dell'economia di tutta la Bassa Valle, ma non
abbiamo la certezza di queste cose. Pertanto il discorso è di
fondo.
Oramai la delibera è adottata e la ratifichiamo però anche
nell'istruzione delle pratiche non si può pretendere che qui, al
buio si dica di si! A mio avviso sarebbe stato corretto fare almeno
un minimo cenno alla condizione, alle prospettive e alle garanzie
della ditta che ora ci accingiamo ad agevolare.
Ma le prospettive quali sono? Sono interrogativi che ci fanno
dire che, obiettivamente, il processo di industrializzazione della
Valle d'Aosta procede per tappe approssimative e con molta
estemporaneità, altrimenti non abbiamo altre giustificazioni che
dimostrino che questa è un'operazione a vantaggio dell'occupazione
e dell'industrializzazione della nostra Regione.
PRESIDENTE
: La parola al Consigliere Tamone; ne ha
facoltà.
TAMONE - (U.V.):
Simplement parce que j'espère qu'on ne
trouvera pas demain, sur "La Stampa" une autre interview de M.
Torrione dans laquelle il nous accuse d'arrogance. Malheureusement,
chacun d'entre nous a, dans sa vie, une histoire et l'histoire de
M. Torrione ne correspondait pas, il y a quelques mois, à
l'histoire du Conseil Régional. Parce que, si M.
Torrione
avait été présent au Conseil Régional il y a sept ou huit mois,
quand nous avons acheté le terrain sur lequel sera bâti maintenant
cet établissement industriel, il aurait entendu alors des
explications précises et ponctuelles sur le pourquoi on avait
acheté ce terrain, pour faire cet établissement industriel dont
nous discutons en ce moment. Et je pense que les Conseillers qui
ont bonne mémoire et qui sont assis à ma droite et à ma gauche,
s'en souviennent et c'est pour cela que je pense qu'ils n'avaient
pas besoin d'autres explications au moment où nous passons à la
phase, disons, de construction de l'établissement industriel. A ce
moment-là, on avait discuté longuement dans ce Conseil des raisons
qui avaient porté le gouvernement régional à acheter le terrain et
à faire toute la manoeuvre qui donnait la possibilité de placer
dans un établissement les personnes qui déjà travaillaient à Issime
depuis quinze ans et qui donnaient un résultat valable dans cette
zone. Et après, il y
aurait aussi le discours de Lillianes,
disons, non pas de Issime, qui a toujours donné un bon résultat
dans ce sens. C'est pourquoi je crois que la relation a été très
mince et très réduite parce que la discussion avait déjà été faite
au moment de l'achat du terrain dont j'ai parlé avant.
PRESIDENTE
: La parola all'Assessore ai Lavori Pubblici
Chabod; ne ha facoltà.
CHABOD - (D.C.):
Solo due parole perché quello che volevo
dire lo ha detto il Consigliere Tamone. Sono due o tre anni che
stiamo cercando il terreno, cosa non facile a Lillianes. Trovare il
terreno e fare il progetto ha portato via molto tempo. Quando il
Consiglio ha deciso di fare questo, la cosa andava bene e anche la
lira, qualche anno fa, era quello che era. Purtroppo non avevamo
previsto questo.
PRESIDENTE
: La parola al Consigliere Torrione; ne ha
facoltà.
TORRIONE - (P.S.I.):
Io non ero presente e poiché dai
banchi della Giunta ieri qualcuno ha detto che non si faceva carico
dei precedenti, allora io, molto opportunamente, ho pensato che
fosse il caso di chiedere delle spiegazioni. Io vi chiedo scusa ...
ma non c'ero. Consigliere Tamone, anche se ne aveste discusso
l'altro ieri, la situazione del mercato è talmente fluttuante...
non si può fare riferimento ad un anno fa, si fa riferimento al
momento attuale. L'Assessore Chabod si auspica che continui ad
andare bene, ma noi abbiamo fatto un minimo di proiezione per
garantirci su un intervento di questo tipo? Visto che dovevamo
spendere 500-600 milioni e più, forse si sarebbe dovuta fare una
indagine di mercato che fornisse le garanzie in maniera che questo
intervento fosse il più consono alle necessità della Regione, alle
necessità della ditta e alla volontà della Giunta per perseguire un
certo tipo di politica industriale. Questa era la mia richiesta, io
non ho accusato nessuno di prepotenza, ho solo creduto opportuno
fare delle osservazioni. Se le mie osservazioni sono fuori luogo le
ritiro, purché me ne venga dimostrata l'infondatezza e
l'inopportunità. In questo caso sarei felice di riconoscere il mio
errore e di chiedere scusa ai Consiglieri per avere fatto loro
perdere tempo.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Io credo che le giuste perplessità del
Consigliere Torrione derivino dal fatto che la convenzione per
l'uso di questo capannone non è stata ancora discussa.
Io, che ho una mediocre memoria, ricordo che discutendo
dell'acquisto del terreno si era parlato dell'opportunità di un
insediamento in quella zona, zona di spopolamento, zona in cui
esistono condizioni di lavoro per gli attuali dipendenti della FILA
che sono veramente vergognose. Lo ha detto l'Assessore ed io lo
ribadisco: si lavora in condizioni proibitive.
Inoltre esiste anche un rapporto fra imprenditori e lavoratori
che meriterebbe un capitolo a parte, che noi non condividiamo.
In ogni caso esiste una condizione difficile per i lavoratori di
quell'azienda, anche se non sono molti.
La riflessione che probabilmente dovremo fare tutti quanti
riguarderà a quali condizioni la Regione assegnerà il capannone a
questo imprenditore, in una situazione in cui, come ha detto
Pollicini ieri, la FILA ha problemi di mercato.
Pertanto non credo si possa dire a cuor leggero che quello sia
un settore che tira.
Noi siamo d'accordo sulla opportunità di creare condizioni di
lavoro in quella zona, ma ci riserviamo il giudizio complessivo nel
momento in cui questa Giunta ci presenterà una convenzione (si
potrebbe regalare, oppure non si fa pagare l'affitto) e le garanzie
che darà l'imprenditore in quel momento per l'utilizzo di quello
stabilimento.
PRESIDENTE:
La parola all'Assessore ai Lavori Pubblici
Chabod; ne ha facoltà.
CHABOD - (D.C.):
Volevo dire due parole al Consigliere
Tonino: io adesso faccio l'Assessore ai Lavori Pubblici, io
appalto; la convenzione la predisporrà l'Assessore Pollicini.
PRESIDENTE:
Metto in votazione l'oggetto n. 5747.
ESITO DELLA VOTAZIONE
Presenti: 27
Astenuti: 2 (Berti e Riccarand)
Favorevoli: 25
Il Consiglio approva
Oggetto n. 5788 in data 30 settembre 1983
:
Lavori di sistemazione ed adeguamento di alcuni locali del piano
seminterrato dell'ex consorzio antitubercolare sito in via Guido
Rey di Aosta; - Esecuzione dei lavori in economia diretta. -
Approvazione ed impegno di spesa.
PRESIDENTE: Metto in votazione l'oggetto n. 5788.
ESITO DELLA VOTAZIONE
Presenti: 27
Astenuti: 1 (Riccarand)
Favorevoli: 26
Il Consiglio approva
Oggetto n. 5826 in data 30 settembre 1983
:
Concessione e liquidazione di un contributo di Lire 4.000.000 alla
Pro-Loco di Donnas. - Approvazione e finanziamento di
spesa.
PRESIDENTE: Metto in votazione l'oggetto n. 5826.
ESITO DELLA VOTAZIONE
Presenti:
27
Astenuti: 1 (Riccarand)
Favorevoli: 26
Il Consiglio approva
Oggetto n. 5839 in data 30 settembre 1983
:
Concessione in comodato e locazione di uno stabilimento industriale
e finanziamento di attività produttiva in Comune di Arnad. -
Approvazione dello schema della convenzione.
PRESIDENTE
: La parola al Consigliere Millet; ne ha
facoltà.
MILLET - (P.C.I.):
Dal momento che mancano il Presidente
e l'Assessore competente, chiedo se posso porre dei quesiti perché
avrei bisogno di alcuni chiarimenti; prima volevo sapere se la
Giunta mi può rispondere.
PRESIDENTE
: Poiché il Presidente della Giunta è assente
per un importante motivo, rinviamo la discussione di questo punto
al pomeriggio, con la presenza del Presidente della Giunta.
Oggetto n. 5880 in data 30 settembre 1983
:
Lavori di sistemazione idraulica del torrente Chalamy in Comune di
Issogne. - Ultimo stralcio. - Approvazione del progetto. -
Approvazione ed impegno di spesa. - Aggiudicazione a trattativa
privata all'impresa CO.GE.CO. S.r.l. con sede in
Pont-Saint-Martin;
PRESIDENTE
: Metto in votazione l'oggetto n. 5880.
ESITO DELLA VOTAZIONE
Presenti: 24
Astenuti: 8 (Bajocco, Baldassarre, Breuvé, Dolchi, Mafrica,
Millet, Pascale, Torrione)
Favorevoli: 15
Contrari: 1
Il Consiglio approva
Oggetto n. 6008 in data 7 ottobre 1983
:
Concessione e liquidazione al Signor Gilberto Lunardi, di Aosta, di
un sussidio straordinario di assistenza. - Approvazione, impegno e
finanziamento di spesa;
PRESIDENTE
: La parola al Consigliere Baldassarre; ne ha
facoltà.
BALDASSARRE - (P.S.D.I.):
Volevo chiedere una
precisazione: questo Sig. Gilberto Lunardi non aveva già avuto un
contributo? Mi pare di si....
PRESIDENTE
: Passiamo alla votazione segreta.
VOTAZIONE SEGRETA
ESITO DELLA VOTAZIONE
Presenti: 24
Votanti: 24
Favorevoli: 22
Contrari: 2
Il Consiglio approva
PRESIDENTE
: La seduta è sospesa, il Consiglio riprenderà
i lavori alle ore 16.
La seduta è tolta alle ore 12,54.
