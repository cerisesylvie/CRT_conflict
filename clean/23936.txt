Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 2940 del 27 luglio 2007 - Resoconto
OGGETTO N. 2940/XII - Reiezione della proposta di legge:
"Disposizioni in materia di assegno vitalizio dei Consiglieri
regionali. Modificazioni alle leggi regionali 21 agosto 1995, n.
33, e 8 settembre 1999, n. 28".
Articolo 1
(Modificazione alla legge regionale 21 agosto 1995, n.
33)
1. Dopo il comma 2 dell'articolo 13 della legge regionale 21
agosto 1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali), è inserito il seguente:
"2bis. La possibilità di cumulo di cui al comma 2 non è
consentita con i trattamenti di quiescenza eventualmente maturati
nell'espletamento di almeno un intero mandato elettivo in qualità
di parlamentare europeo, senatore della Repubblica, deputato o
consigliere regionale di altra Regione. In tali ipotesi, al
consigliere regionale è riconosciuto un assegno vitalizio il cui
ammontare è determinato dalla conversione della parte di capitale
individuale corrispondente alla trattenuta obbligatoria di cui
all'articolo 3 e al relativo rendimento eventualmente
conseguito.".
Articolo 2
(Modificazione alla legge regionale 8 settembre 1999, n.
28)
1. Il comma 1 dell'articolo 7 della legge regionale 8
settembre 1999, n. 28 (Interventi per il contenimento della spesa
in materia di previdenza dei consiglieri regionali. Costituzione
dell'Istituto dell'assegno vitalizio. Modificazioni alla legge
regionale 21 agosto 1995, n. 33 (Norme sulle indennità spettanti ai
membri del Consiglio e della Giunta e sulla previdenza dei
consiglieri regionali)), è sostituito dal seguente:
"1. Nel regime della capitalizzazione, l'ammontare
dell'assegno vitalizio è costituito dal capitale come definito
all'articolo 6, comma 1. Può essere erogato con le seguenti
modalità:
a) rendita mensile e posticipata, corrispondente al capitale,
determinata applicando al capitale accantonato coefficienti di
conversione variabili in funzione dell'età, del sesso e della
reversibilità. Nel regolamento di applicazione di cui all'articolo
1, comma 2, sono indicati i parametri necessari ai fini del calcolo
dei predetti coefficienti di conversione;
b) parte in capitale, per un importo massimo pari alla parte
di capitale individuale corrispondente alla trattenuta obbligatoria
di cui all'articolo 3 e al relativo rendimento eventualmente
conseguito dall'Istituto, e parte nella corrispondente rendita
sull'importo residuo.".
Presidente
- La parola al Consigliere Sandri.
Sandri (GV-DS-PSE)
- Per dichiarazione di voto. Ho
apprezzato la capacità del Presidente Caveri di intervenire
controllando la voglia di far polemica, che forse questo argomento
ha suscitato in tutti, e devo in particolare apprezzare un dato su
cui concordiamo.
Non abbiamo fatto queste proposte di legge proprio perché erano
piccole e relativamente ad aspetti limitati, perché pensavamo che
qui ci fosse chissà quale situazione. Proprio questi interventi
misurati e mirati a contenere alcuni dei costi della politica sono
l'espressione che siamo d'accordo con lei, che rispetto a tante
altre situazioni, almeno sulla questione dei numeri, ci siamo
comportati molto più correttamente di tanti altri, nessuno ha
negato questo, anzi il nostro comportamento su questo è stato molto
preciso.
Con grande serenità d'animo e onestà intellettuale del "Governo
Prodi" abbiamo apprezzato il provvedimento che è stato fatto e
gestito fra l'altro in gran parte dal Ministro Lanzillotta con le
autonomie locali, ma è proprio perché volevamo avere certezza di
tutto quel contenuto che c'era che non abbiamo accettato quella
risoluzione così confusa e molto superficiale su alcuni punti
essenziali come la riduzione a partire dal Consiglio, eccetera,
proprio per garantirci di questo. Poi che il "Governo Prodi" su
alcuni temi, tipo la riduzione dei Consiglieri comunali o degli
altri componenti dei Consigli regionali, forse si doveva
interessare alla riduzione degli stipendi, perché alla fine nei
Consiglieri comunali ci sono meno privilegiati... ma comunque
privilegiati sono... ma lei non può dare lezioni dicendo di essere
in contraddizione con un "Governo Prodi", quando lei, con la
Lanzillotta, qui dentro, ha detto di tutto e di più... adesso la
usa a suo uso e costume! In politica purtroppo un po' di queste
cose ci sono, l'onestà è sempre uno che fa riferimento ad uno
schieramento politico non è così cieco da vedere che alcune cose
possono essere giuste, altre meno... ma noi abbiamo chiesto proprio
l'attuazione di quella cosa e sono proprio le perplessità sul fatto
che si voglia davvero realizzare questa cosa in Val d'Aosta che ci
impediscono di votare quella risoluzione.
Non solo, ci sono alcuni passaggi che lei ha voluto... fra
l'altro, cosa vuol dire "Ganassa"?
(interruzione del Consigliere Vicquéry, fuori
microfono)
... non ho Internet, non me lo porto dietro, perché trovo una
cosa sconvolgente mischiare le due cose... poi il collega
Venturella mi fa avere queste cose. Su tale questione credo che ci
sia un tentativo di strumentalizzare che... verso la fine, lo ha
fatto con un certo "savoir-faire" politico, ma l'ha buttata lì. È
evidente che proprio il motivo per cui non votiamo questa cosa è
perché non è stato messo in prima fila il Consiglio regionale
rispetto agli enti locali, e... lei lo vuole ributtare su di noi?
Noi, invece, abbiamo richiesto che al posto di usare la parola
"locale", si usasse la parola "regionale", al posto di parlare solo
di "enti locali" si parlasse anche di "Consiglio regionale"...
adesso vuole scaricarla su di noi? Quello è un problema vostro che
vi siete posti voi, e ve lo gestirete! Noi parteciperemo al lavoro
seriamente, perché l'accordo del 12 luglio interessa anche noi
portarlo a casa, ma non con queste premesse così aleatorie e poco
rassicuranti!
Ci sono state alcune battute fuori microfono sulla questione dei
referendum. Sono d'accordo per andare a votare sui referendum,
credo che sia una cosa molto importante; concordo con lei che
alcune delle proposte referendarie comporterebbero un aumento dei
costi della politica, quello di prevedere che una Giunta regionale
eletta direttamente dal popolo si andrebbe ad aggiungere al numero
dei Consiglieri regionali che attualmente ci sono...
(interruzione della Consigliera Squarzino Secondina, fuori
microfono)
... a parità di costi degli stipendi, ma ci sono 7 uffici in
più, sicuramente quella è una cosa che non va molto bene, ma credo
che questo evidenzi proprio che su questi temi ci vuole una
grandissima attenzione, perché talvolta qualche proposta - pure in
buona fede - viene "sparata" lì e si deve un po' riflettere e...
questo serve per tutti!
Questo dibattito credo che sia stato molto positivo e rivendico
al gruppo dell'"Arcobaleno" e dei "DS" almeno il merito, attraverso
queste 2 proposte di legge che hanno fatto fatica ad arrivare in
Consiglio, perché sono ormai lì da 10 mesi, di avere suscitato
questo dibattito, fra l'altro in tempi casualmente connessi con
un'attenzione. Qui chiudo facendo un riflessione dal punto di vista
mediatico: è possibile, così come vediamo in ogni provvedimento,
tipo quello delle automobili, un tentativo di farvi pubblicità
elettorale mandando le lettere a maggio dove si comunica "Vi
abbiamo dato il contributo di 1.500 euro per l'automobile", che
vediate nel nostro atteggiamento... come dire? È uscito questo
discorso della casta, ora corrono su questa cosa. Può darsi che ci
sia un po' di deriva da questo punto di vista reciproca, però credo
che si possa, tutti, riflettere su un dato diverso. Se questo tema
comunque non solo ha suscitato il dibattito fuori, ma ha suscitato
un dibattito così grande qui dentro... che questa è la più lunga
discussione, salvo il bilancio, di tutto il Consiglio regionale di
quest'anno e forse anche di tutta questa legislatura, è perché su
tema c'è un'attenzione popolare straordinaria. È una sfida per
tutti: per voi, che approvate la risoluzione e per noi, che non la
voteremo.
Vedremo al 30 novembre i risultati di tutto questo impegno;
sarei felicissimo di poter dire in questo Consiglio che ho pensato
male, ho avuto dei pregiudizi, il risultato finale è effettivamente
una riduzione dei costi della politica in Consiglio regionale e in
tutto il sistema democratico valdostano, enti locali e non. Ho la
speranza che questo si possa fare: per questo non solo non voteremo
contro questo provvedimento, ma diamo un voto di astensione
positivo, perché credo che dalle parole del Presidente e
dall'impegno che ci ha messo, di controllare la parte emotiva della
discussione, ci possa essere uno spiraglio per questa cosa. Perché
togliere la speranza, dato questo spiraglio? Credo che sia per
tutti noi un appuntamento in cui ci dobbiamo impegnare, per
ottenere i risultati più positivi per il popolo valdostano.
Si dà atto che, dalle ore 12,56, presiede il Vicepresidente
Lanièce.
Presidente
- La parola al Consigliere Fiou.
Fiou (PPD-VDA)
- All'inizio della seduta di ieri eravamo
orientati a votare a favore di questo disegno di legge, ma i vari
interventi, compreso quello di uno dei firmatari dello stesso,
credo che abbiano collocato questo in una logica non condivisibile.
Non vogliamo essere omologati alle logiche distruttive che qui sono
state sostenute; però abbiamo un problema di coerenza da
salvaguardare circa i contenuti sostanziali delle nostre posizioni
riguardo ai problemi dei costi della politica, coerenza che non ci
permette di votare contro i contenuti della proposta in
discussione, perciò come gruppo non partecipiamo alla
votazione.
Presidente
- Pongo in votazione l'articolo 1 della
proposta di legge n. 133:
Consiglieri presenti: 30
Votanti: 28
Favorevoli: 5
Contrari: 23
Astenuti: 2 (Frassy, Tibaldi)
Il Consiglio non approva.
Presidente
- In base all'articolo 77, comma 2, del
Regolamento interno per il funzionamento del Consiglio, visto che
il primo articolo è stato respinto, l'intera proposta di legge si
intende respinta.
Il Consiglio respinge pertanto la proposta di legge n.
133.
