Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2383 del 14 novembre 1986 - Resoconto
OGGETTO N. 2383/VIII - DISEGNO DI LEGGE CONCERNENTE:
"RIFINANZIAMENTO, PER L'ANNO 1986 DELLA LEGGE REGIONALE 10 APRILE
1985, N. 10, RECANTE ISTITUZIONE DELL'INSTITUT VALDÔTAIN DE
L'ARTISANAT TYPIQUE".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Credo che la relazione che accompagna il
finanziamento previsto da questo disegno di legge sia abbastanza
completa. Si tratta di un finanziamento di 500 milioni a favore
dell'IVAT per completare gli acquisti e le ristrutturazioni delle
nuove sedi di quell'Istituto che, avendo iniziato da poco
l'attività, deve essere messo in condizione di raggiungere gli
obiettivi previsti nella sua legge istitutiva.
PRESIDENTE:
Ha chiesto la
parola il Consigliere
Millet; ne ha facoltà.
MILLET (P.C.I.):
Noi riteniamo opportuno votare questo
disegno di legge, però vorremmo fare alcune considerazioni alla
luce dell'incontro che abbiamo avuto in sede di Commissione con il
presidente dell'IVAT.
Comprendiamo le difficoltà iniziali ed il passato, con le sue
varie vicende sulle quali non mi voglio soffermare, non aiuta
certamente il presente. Però, poiché l'IVAT, come dice il suo
presidente, ha venduto merce per 200 milioni in 11 mesi circa ed ha
avuto un conferimento di prodotti da parte di 46 produttori per
circa 260 milioni, risulta evidente che si dibatte in alcune
difficoltà.
Secondo noi, pertanto, è necessario mettere in atto tutte le
iniziative e risolvere i suoi problemi, anche quelli di carattere
fiscale che costituiscono una delle remore e delle difficoltà
maggiori almeno per una buona parte degli artigiani, in modo che
nel prossimo anno si realizzi effettivamente un salto di qualità
nell'attività di questo istituto.
Altrimenti il rischio è che fra tre anni, nonostante il marchio
di qualità e d'origine controllata a difesa del prodotto e benché
la Regione continui ad investirvi diversi miliardi, non si riesca a
risolvere in maniera definitiva il problema.
Queste osservazioni valgano quindi a sollecitare l'Assessore ad
intervenire affinché l'IVAT metta in moto le più opportune
iniziative o comunque a far conoscere i problemi in modo che ognuno
contribuisca nel limite delle proprie possibilità e responsabilità
alla loro risoluzione e l'IVAT possa effettivamente contribuire a
valorizzare l'artigianato tipico valdostano.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anche noi voteremo questo
provvedimento, però siamo rimasti piuttosto sorpresi da alcune
affermazioni fatte in sede di Commissione dal Presidente dell'IVAT.
Comprensibile è stato l'imbarazzo dell'Assessore, proprio perché
eccessiva è stata l'arroganza di questa persona che, in sede di
Commissione consiliare ha affermato: "Io non devo dare conto a voi,
ma solo al Presidente della Giunta e all'Assessore all'Industria,
Commercio, Artigianato e Trasporti! Io a voi non devo dire niente!
Sono qui e se mi chiedete qualcosa di tecnico...".
(...interruzione del Presidente ROLLANDIN...)
No, no, Presidente! Per l'amor del cielo! Me ne guarderei bene!
Del resto conosco la tua intelligenza e quindi non mi permetterei
mai di dubitare d'una cosa simile!
Però gradirei che qualcuno facesse capire a questo presidente
che la Commissione consiliare è composta da Consiglieri regionali
che sono anche Amministratori, in modo che in una prossima
occasione il suo comportamento sia almeno riguardoso e rispondente
alle aspettative! Nell'augurarmi che l'IVAT funzioni e prosegua con
un certo profitto nella sua attività, dichiaro che voterò a favore
del provvedimento.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Dovremmo essere noi più interessati a
sentire quanto dovrebbe dirci il Presidente, ed invece sembra
accadere proprio il contrario e cioè che sia il Presidente ad avere
grande interesse ad ascoltare noi Consiglieri d'opposizione. In
ogni caso nei riguardi del presente provvedimento non frapponiamo
alcuna difficoltà e vogliamo dare fiducia all'iniziativa anche
perché riteniamo giusto procedere in questa direzione.
Ci preoccupa però l'angusta considerazione del fenomeno
dell'artigianato che non dovrebbe essere circoscritto al solo
artigianato tipico, inteso come attività dell'artigiano che si
esprime anche a livelli artistici.
Noi riteniamo che, quando la struttura avrà acquisito una certa
solidità ed esperienza, essa debba allargarsi per coprire un
mercato non limitato al solo artigianato esclusivamente e
totalmente manuale, ma anche a coprire quell'artigianato che esiste
e che ha anche un mercato notevole nella nostra Regione ma che è
quasi totalmente appannaggio di industrie non residenti nella
nostra Regione e che pur tuttavia vendono i loro prodotti sul
nostro territorio.
A nostro avviso quando l'IVAT, avrà raggiunto una sua solidità
economica ed una maggiore capacità operativa, sarà lo strumento
adatto per intervenire anche in questo settore.
Riteniamo anche che un marchio di qualità (analogo a quello per
il prodotto artistico, anche se inferiore) che certifichi, come
valdostano, un determinato prodotto, perché realizzato con
particolari materiali da ben individuate persone e sul territorio
della nostra Regione, possa essere un valido strumento di
concorrenza, magari anche a prezzi maggiori rispetto ai prodotti
industriali che arrivano da fuori Valle, perché noi abbiamo tutta
una serie di piccoli artigiani che producono con macchinari e
rifiniscono poi a mano, ma stentano però ad inserirsi nel mercato
per motivi di concorrenza.
Perché quindi non pensare di inserire all'interno dell'IVAT una
sezione che si occupi di questo aspetto? Non chiediamo di farlo
subito, però chiediamo che ci si pensi.
Tra l'altro è anche una occasione per creare nella nostra
Regione posti di lavoro autonomi e per favorire la crescita di
attività che possono allargare il modesto strato imprenditoriale e
dare anche un contributo alla crescita economica della nostra
Regione.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi voteremo a favore di questo
provvedimento e questo voto vuole anche essere un auspicio di
successo per questo nuovo istituto, affinché in avvenire non si
abbiano a ripetere i clamorosi errori del passato. Forse avremmo
dovuto fare una piccola riflessione in merito.
Condivido quanto ha detto il Consigliere Viberti e ricordo che
anch'io, in sede di Commissione, avevo sollevato un analogo
problema; le cose potranno andare bene se il Consiglio di
amministrazione ed il presidente assumeranno una veste diversa da
quella assunta sinora. Occorre molta managerialità, anche se in
questi giorni abbiamo un pò abusato di questo termine; ci vuole
spirito di iniziativa ed anche un pizzico di fantasia che è
indispensabile quando si gestisce un ente come l'IVAT. Posso solo
ricordare, senza aggiungere altro, che in passato la fantasia è
sicuramente mancata.
Il nostro voto vuole essere di incoraggiamento per il nuovo
ente, però seguiremo con molta attenzione gli sviluppi affinché non
si ripetano gli inconvenienti del passato con l'EVART. Riteniamo
ancora che un simile istituto rappresenti un elemento importante
per il settore artigianale valdostano e che perciò meriti
senz'altro un notevole rilancio. Grazie.
PRESIDENTE:
Passiamo ora all'esame dell'articolato.
Do lettura dell'articolo 1:
Art. 1
1. È autorizzata per l'anno 1986 la maggiore spesa di L.
500.000.000= per l'erogazione di un contributo a favore
dell'Institut Valdôtain de l'artisanat typique istituito con legge
regionale 10 aprile 1985, n° 10.
PRESIDENTE:
Se nessuno chiede la parola pongo in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 2:
Art. 2
1. L'onere derivante dall'applicazione della presente legge
grava sul capitolo 36750 della parte spesa del bilancio di
previsione della Regione per l'esercizio finanziario 1986.
2. Alla copertura della maggiore spesa di L. 500.000.000= si
provvede mediante riduzione di pari importo dello stanziamento
iscritto sul capitolo 50100 "Fondo globale per il finanziamento di
spese per ulteriori programmi di sviluppo (spese correnti)" sugli
interventi previsti dall'Allegato 8 al bilancio stesso relativo a
"Aumento dell'autorizzazione di spesa recata dalla l.r. 10 aprile
1985, n. 10, concernente l'istituzione dell'IVAT".
PRESIDENTE:
Se nessuno chiede la parola pongo in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 3:
Art. 3
1. Al bilancio di previsione per l'esercizio finanziario 1986
sono apportate le seguenti variazioni:
Variazione in diminuzione:
Cap. 50100 "Fondo globale per il finanziamento di spese per
ulteriori programmi di sviluppo (spese correnti)" L.
500.000.000
Variazione in aumento:
Cap. 36750 "Contributo all'Institut Valdôtain de l'artisanat
typique (IVAT)
L.R. 10 aprile 1985, n. 10. L. 500.000.000=
PRESIDENTE:
Se nessuno chiede la parola pongo in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 4:
Art. 4
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Se nessuno chiede la parola pongo in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 27
Contrari: 2
Il Consiglio approva.
