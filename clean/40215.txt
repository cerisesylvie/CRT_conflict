Classificazione
SPORT E TEMPO LIBERO



Oggetto del Consiglio n. 3076 del 5 dicembre 2017 - Resoconto
OGGETTO N. 3076/XIV - Interpellanza: "Interventi per
migliorare la rete di pista ciclabile".
Rosset (Presidente) -
Punto n. 33 all'ordine del giorno.
Per l'illustrazione, ha chiesto la parola il Consigliere Restano.
Ne ha facoltà.
Restano (AC-SA-PNV) -
Il 17 novembre scorso il Presidente
dell'
Unité des Communes
Mont-Émilius, l'Assessore
Marguerettaz e l'Assessore Baccega nel corso di una conferenza
stampa hanno annunciato la scelta del nome da assegnare alla pista
ciclabile regionale e la volontà di dotarla a breve di segnaletica
(ad oggi assente) e di un
depliant
informativo; inoltre
venivano indicate l'esecuzione di lavori di valorizzazione che
riguardano tratti di pavimentazione e l'integrazione della
segnaletica e pannelli informativi. Durante la stessa conferenza
stampa, si sono annunciati ulteriori lavori per l'affidamento del
quinto, sesto e settimo lotto pari a 1,653 milioni di euro. Ad oggi
la pista ha una lunghezza di ventidue chilometri, si allungherà,
credo, fino a trenta chilometri.
La pista nasce nei primi anni duemila, sono trascorsi parecchi
anni da quando si è iniziato ad utilizzarla e questo argomento era
già stato sfiorato dall'Assessore Marguerettaz nel corso della
giornata olimpica, dove aveva accennato alla realizzazione di
questi lotti di lavoro.
Noi con questa interpellanza chiediamo - se possibile, se ne
siete a conoscenza - se riuscite a precisare quali sono i lavori da
realizzare con i 115 mila euro e se vi siano ulteriori fondi
(magari quelli destinati alla sicurezza stradale) da destinare al
miglioramento dei tratti di pista già esistenti.
Presidente -
Per la risposta, ha chiesto la parola
l'assessore Marguerettaz. Ne ha facoltà.
Marguerettaz (UV) -
Grazie, collega, per dare la
possibilità di meglio precisare gli stanziamenti e le attività da
effettuare.
In modo più puntuale, le risorse, quantificate in circa 115 mila
euro, riguardano uno stanziamento in capo all'
Unité des
Communes
Mont-Émilius per l'effettuazione di una serie di
interventi (concordati e condivisi con gli uffici regionali
competenti) da realizzare sul tratto di pista ciclabile nella
gestione della medesima Unité e che sommariamente riguardano:
manutenzione ordinaria di alcune passerelle in legno lamellare;
fornitura e posa di pannelli con informazioni turistiche; fornitura
e posa di pannelli di pericolo; prescrizione, indicazione ed
esecuzione di segnaletica orizzontale con progressive chilometriche
e le spese tecniche. Quindi questi sono 115 mila.
"Qual è l'intenzione del Governo regionale nell'indirizzare
ulteriori fondi per migliorare i tratti già esistenti di pista
ciclabile": più in generale, in materia di mobilità ciclabile ci
sono diverse iniziative che sono state poste in atto e che saranno
realizzate nel prossimo futuro.
Primo: completamento della pista ciclabile dell'Unité des
Communes Mont-Émilius tra i Comuni di Fénis e di Saint-Marcel
(quinto lotto), tratto compreso tra il cimitero di Fénis e il
canale CVA di Saint-Marcel per un importo di circa 1,6 milioni già
finanziati con risorse FESR, stanziamenti del Piano nazionale di
sicurezza stradale - come lei ricordava - e risorse dell'Unité des
Communes. È in corso la procedura di gara dei lavori in capo alla
Regione, con realizzazione nell'anno 2018. Sesto lotto, tratto
compreso tra l'area sportiva e l'area industriale di Saint-Marcel
per un importo stimato di circa 1,4 milioni, da finanziare con
risorse FESR e risorse dell'Unité des Communes. È in corso la
predisposizione della progettazione in capo all'Unité des Communes
competente, con realizzazione nell'anno 2019. Settimo lotto, tratto
di completamento nel comune di Saint-Marcel, per un importo stimato
di circa 1,6 milioni da finanziare con le risorse FESR o PITEM e
risorse dell'Unité des Communes, realizzazione prevista nell'anno
2020.
Secondo: realizzazione di un tratto ciclabile compreso tra i
Comuni di Pont-Saint-Martin e di Hône - sotto il controllo del
collega Bertschy - per un importo di circa 780 mila euro, già
finanziati con risorse relative alle aree interne destinate
all'Unité des Communes Mont-Rose, alla quale spetta la
progettazione e la realizzazione dell'opera.
Terzo: realizzazione di un tratto di pista ciclabile nell'Unité
des Communes Grand-Paradis compreso tra i Comune di Sarre e di
Avise, per un importo di circa 3,8 milioni da finanziare con
risorse FESR. È in corso la predisposizione dello studio di
fattibilità in capo all'Unité des Communes, che è competente per
definire meglio iniziative ed importi.
Quarto, che è un discorso io ritengo molto importante: il
progetto "Aosta in bicicletta", per un importo di circa 4,8 milioni
da erogare al Comune di Aosta come contributo, già finanziati con
risorse FESR (3 milioni) e stanziamenti del Piano nazionale di
sicurezza stradale (1,8 milioni). Sono in campo le procedure per
l'affidamento delle progettazioni in capo al Comune con
realizzazione da concludersi entro l'anno 2021. Il quarto è
veramente molto importante, perché nel momento in cui dobbiamo
parlare effettivamente di "mobilità dolce", proprio il progetto di
Aosta è decisamente importante per creare le condizioni di
sicurezza per l'utilizzo delle piste ciclabili.
Quindi, per dare un valore complessivo, sono in corso iniziative
per circa 14 milioni, dei quali 7,2 milioni già finanziati e 6,8
milioni da finanziare su progetti comunitari già avviati e con
buone probabilità di successo. I progetti dovrebbero verosimilmente
essere concretizzati entro il 2021.
Presidente -
Per la replica, ha chiesto la parola il
consigliere Restano. Ne ha facoltà.
Restano (AC-SA-PNV) -
Grazie, Assessore, per la risposta
così dettagliata. Naturalmente io queste cose già le conoscevo,
però mi ha fatto piacere sentire l'illustrazione e che anche i
colleghi siano resi edotti di quanto sarà fatto.
La preoccupazione che vorrei evidenziare - magari se è così
cortese di tenerla in considerazione - è che la prima parte di
pista, i primi tratti datano 1999, sono parecchi anni che viene
utilizzata e chi ha modo di frequentarla può notare che è alquanto
usurata. La mia perplessità (e la perplessità dei colleghi) nasceva
dal fatto di vedere destinati solamente 115 mila euro per la
manutenzione della pista già esistente, non sono un tecnico però è
evidente che servirebbe disporre di qualche fondo in più.
Se andiamo a confrontare la nostra pista con le piste del
Trentino, notiamo delle differenze sostanziali. Fra queste, la
segnaletica che fra poco sarà fatta, ma non solo: la segnaletica
all'interno della città, all'interno dei paesi, che indica come
fare a raggiungere la pista. Ho letto che saranno fatti dei
dépliant
. Noi ci presentiamo come "Aosta capitale europea
dello sport", Aosta città turistica e non abbiamo la segnaletica
che indichi come raggiungere la pista ciclabile. La pista ciclabile
ha un'elevatissima frequentazione, ma prevalentemente sono i locali
a utilizzarla. Io chiederei, da questo punto di vista, se fosse
possibile valutare se in quei fondi esistenti sia possibile avviare
un'iniziativa di questo tipo, perché se aspettiamo che vengano
completati tutti i lavori, rimaniamo ancora, al minimo, altri
sette, otto anni senza segnaletica. Io direi che sia il caso di
predisporre un sito dedicato, di fornire delle informazioni in via
informatica (i dépliant sappiamo tutti che vengono poco
utilizzati), di predisporre una nuova segnaletica e di valutare in
alcuni punti dove si può rifare il manto di asfalto, perché
comincia ad essere un pochino pericoloso. In alcuni tratti è anche
un po' stretta. Non sono rari gli incidenti, quando si incrociano
delle biciclette anche con gente che frequenta il tratto di pista
ciclabile di corsa o semplicemente camminando.
Grande preoccupazione, invece, riguarda l'investimento previsto
per Aosta. Sono apparsi degli articoli che ci hanno un po'
allarmati. Si tratta di 4,8 milioni. Siamo preoccupati, visto che
deve essere ancora avviata la progettazione preliminare - o la
fattibilità, come si chiama ora - per cui si corre seriamente il
rischio che questi fondi non vengano utilizzati. Io spero - se
fosse possibile, perché non so se lo sia - che si possa individuare
una soluzione B, perché a suo tempo l'Assessore competente del
Comune di Aosta era già stato sollecitato dalla Giunta Marquis;
apprendiamo in questi giorni che la cosa è ancora un po' in ritardo
e allora siamo preoccupati. Se si potessero utilizzare questi fondi
per migliorare la situazione della pista già esistente, sarebbe una
buona cosa.
