Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 3413 del 3 aprile 2008 - Resoconto
OGGETTO N. 3413/XII - Interrogazione: "Progetto Valle d'Aosta
sicura".
Interrogazione
Ricordato l'articolo 30 della Finanziaria regionale 2008, che
autorizza la Giunta regionale "ad avviare un progetto sperimentale,
denominato Valle d'Aosta sicura, finalizzato ad assicurare il
controllo del territorio e il monitoraggio del flusso di traffico
sulla rete viaria regionale, per il tramite di apparati di video
sorveglianza" e che a tal fine è stata autorizzata una spesa di
200.000 euro;
Ricordato inoltre che iniziative analoghe, ai sensi della
stessa norma, potranno essere intraprese dagli enti locali secondo
modalità da concordare con la Regione;
Evidenziato come tale importante argomento abbia una
particolare evidenza per l'ordine e la sicurezza pubblica e che
pertanto necessiti della massima trasparenza nella sua
realizzazione, così come è stato realizzato in altre Regioni sia
sul sistema autostradale che nelle strade comunali;
i sottoscritti Consiglieri regionali
Interrogano
il Presidente della Regione per conoscere:
1) quali obiettivi di monitoraggio sono stati identificati
per l'attuazione del progetto Valle d'Aosta sicura;
2) che tipologia di sistemi di video sorveglianza,
compatibili con gli standards europei, siano stati identificati
come quelli più consoni per il monitoraggio delle strade regionali
valdostane;
3) quale procedura concorsuale o di appalto, e con quale
evidenza pubblica, sarà adottata per la scelta della ditta
fornitrice;
4) quale ruolo hanno svolto, svolgono o svolgeranno i
rappresentanti valdostani delle Forze di Polizia e dell'arma dei
Carabinieri nella progettazione, nella attuazione e nella gestione
del progetto Valle d'Aosta sicura.
F.to: Sandri - Fontana Carmela
(alcuni battibecchi fra i Consiglieri Vicquéry e
Sandri)
Presidente
- La parola al Consigliere Sandri.
Sandri (PD)
- Per mozione d'ordine. Chiedo che il collega
Vicquéry sia allontanato dall'aula perché continua ad insultarmi
talmente forte che anche senza microfono lo ascoltano tutti i
Consiglieri...
Presidente
- Invito tutti i colleghi a un po' di calma, a
moderare le parole, anche le parole che vengono dette fuori
microfono.
La parola al Presidente della Regione, Caveri.
Caveri (UV)
- Il collega Sandri ha proposto
un'interrogazione relativa al Progetto "Valle d'Aosta sicura",
chiedendo di conoscere quali siano gli obiettivi di monitoraggio
individuati e quali le tipologie di sistemi di videosorveglianza,
quale procedura sarà adottata per la scelta della ditta
realizzatrice, quale ruolo sia stato, sia o sarà affidato ai
rappresentanti delle Forze dell'ordine, nella progettazione,
attuazione e gestione del progetto. Come è già stato informalmente
segnalato al collega Sandri, buona parte delle problematiche e
delle attività legate al progetto, penso alla tipologia di sistemi
o ai "link" di collegamento con le Forze dell'ordine, rientrano
nell'esercizio delle attribuzioni prefettizie di competenza del
Presidente della Regione, attività non soggette a sindacato
ispettivo.
Per rispondere a quella che potrebbe essere l'obiezione del
collega Sandri in merito al dettato normativo del 1° comma
dell'articolo 30 della legge finanziaria regionale per il 2008
riportato in premessa, che fa riferimento alla Giunta regionale e
non al Presidente, va segnalato come siano numerosi i casi in cui i
servizi regionali della Giunta esercitano per delega del Presidente
le suddette attribuzioni. Molte di esse sono infatti espletate da
strutture che neppure si trovano localizzate nell'ambito della
Presidenza - cito a titolo esemplificativo i casi del Dipartimento
trasporti, sanità e finanze - a significare come la particolarità
dell'assetto istituzionale valdostano non si riduca alla sola
figura del Presidente, ma si irradi all'intero complesso
amministrativo della Regione. Anche in questo caso i servizi
interessati dal progetto potranno essere e saranno certamente
molteplici. Va aggiunto, al tema della videosorveglianza, come nel
resto d'Italia numerosi enti locali abbiano stipulato convenzioni
con le corrispondenti Prefetture finalizzate all'installazione di
apparati di videosorveglianza a beneficio delle Forze dell'ordine,
sono i cosiddetti "patti per la sicurezza".
In Valle d'Aosta procedere alla stipula di una convenzione o di
un patto fra 2 soggetti coincidenti condurrebbe a un'evidente
assurdità. Non vanno dimenticati i benefici derivanti da esperienze
in corso di realizzazione ad altro titolo e per altre finalità: si
sta rivelando particolarmente utile il lavoro svolto nell'ambito
del Progetto "Alpcheck" relativo al monitoraggio sperimentale delle
merci pericolose che transitano in Valle, finanziato grazie a fondi
comunitari.
Vorrei rassicurare il Consigliere sul fatto che si procederà
senza dubbio con procedure ad evidenza pubblica all'affidamento di
opere e forniture, così come gli apparati di videosorveglianza
saranno conformi agli "standard" tecnici richiesti dalle norme.
Analogamente sin dall'inizio con numerose discussioni sul tema
abbiamo coinvolto i rappresentanti delle Forze dell'ordine, che
hanno sollecitato, essi stessi, alcuni aspetti di tipo tecnico
nella realizzazione di un sistema che dovrà rendere più performante
il loro lavoro quotidiano. Vorrei rassicurare il collega Sandri su
un altro aspetto che riveste indubbio rilievo, riguardando la
normativa in materia di "privacy": saranno prese tutte le
accortezze del caso perché sia gli apparati installati che l'uso
che sarà fatto dei dati da essi prodotti siano in tutto conformi
alla legge. Non a caso, fin dall'inizio della discussione abbiamo
coinvolto con un incontro personale il prof. Pizzetti che è il
garante della "privacy".
Presidente
- La parola al Consigliere Sandri.
Sandri (PD)
- L'obiettivo di questa interrogazione è
stato abbondantemente centrato: il Presidente della Regione si
rifiuta ad ottemperare a un dovere che ha nei confronti del
Consiglio regionale che gli ha dato una delega in materia di "Valle
d'Aosta sicura", che è una norma della finanziaria 2008, articolo
30, comma 1, e che lui dovrebbe rispettare dando tutte le
informazioni al Consiglio. Questo non è, perché è intenzione del
Presidente Caveri gestire questo appalto al di fuori del controllo
popolare e del Consiglio regionale, tant'è vero che nella giornata
di martedì 4 marzo si è tenuta ad Aosta, nella sede del CPEL, una
riunione allargata del Comitato per l'ordine e la sicurezza
pubblica, COSPE, dove il Presidente Caveri ha presentato il
progetto "Valle d'Aosta sicura", finalizzato ad assicurare il
controllo del territorio e il monitoraggio del flusso di traffico
sulla rete viaria regionale attraverso la videosorveglianza. Ha
detto il Presidente Caveri:
"la materia al momento si interseca
con il Progetto Interreg Alpcheck, il cui obiettivo primario
consiste nella creazione di un sistema informativo in grado di
raccogliere i dati di traffico di diversi soggetti dello spazio
alpino, monitorando gli automezzi adibiti al trasporto di merci
pericolose con la possibilità di sottoporre l'eventuale attivazione
di ulteriori funzionalità del sistema o ad approfondimenti
congiunti nell'ambito di sinergie fra le strutture della Regione e
le Forze dell'ordine"
.
Dopo questa riunione, una serie di società interessate alla
questione hanno cercato di contattare l'Amministrazione regionale
per capire come si sarebbero svolte le procedure concorsuali di
evidenza pubblica. L'impressione che si è avuta è che qualche
sistema non italiano sia già stato ipotizzato e che tutto questo
sistema possa essere indirizzato verso qualche scelta già
preventivata.
Sappiamo che su questo sistema ci sono molti prodotti italiani,
sia utilizzati dall'Arma dei Carabinieri che dalla "Società
autostrade per l'Italia", che funzionano molto bene e che hanno
costi inferiori a quelli di altri sistemi stranieri, in particolare
la differenza di costo fra una telecamera attiva dei sistemi
italiani è circa 7-8 volte inferiore a quella dei sistemi
stranieri. Non vorremmo, allora, che il fatto di essersi riportato
sotto una presunta possibilità prefettizia questo tipo di cose sia
per non consentire ai Consiglieri regionali di controllare come
verranno svolte le procedure, se tutte le aziende che chiederanno
di illustrare il proprio prodotto potranno essere ricevute dal
Prefetto o se questo ne riceverà solo alcune e altre no, se
l'appalto verrà fatto con evidenza pubblica in modo che tutti
possano partecipare oppure se verranno messe delle clausole per cui
verrà identificato un solo prodotto. Questi sono i problemi aperti,
oggi, e dato che il "sistema Valle d'Aosta sicura" è importante,
perché la videosorveglianza in un mondo che si complica, diventa
fondamentale per la sicurezza del traffico e dei cittadini, questo
passaggio è fondamentale.
Richiamo il Presidente Caveri a ricordarsi che lui è prima di
tutto Presidente della Regione e dovrebbe avere l'accortezza di
essere, prima, Presidente della Regione e, poi, Prefetto, perché
questo è il debito che lui ha nei confronti del Consiglio,
altrimenti a noi toccherà solo la speranza che le sue funzioni di
Prefetto finiscano in fretta!
