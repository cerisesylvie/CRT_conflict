Classificazione
SPORT E TEMPO LIBERO
Sport invernali



Oggetto del Consiglio n. 2883 del 26 luglio 2017 - Resoconto
OGGETTO N. 2883/XIV - Interpellanza: "Proposta di
aggiudicazione degli interventi di realizzazione del bacino di
innevamento Alpe Forca in Comune di Ayas, località
Frachey".
Rosset (Presidente) -
Punto n. 10 all'ordine del giorno.
Ha chiesto la parola il consigliere Gerandin, ne ha facoltà.
Gerandin (GM) -
L'iniziativa nasce a seguito della
procedura di aggiudicazione di questo importante bacino a supporto
del Monterosa Ski, che darà una certezza in più in merito
all'innevamento. È un bacino di cui si parla da molto tempo e che
ha avuto un iter piuttosto travagliato, ma che soprattutto a
seguito dell'aggiudicazione è stato oggetto di ricorso e ci sono
due pronunce del Tar: la prima è in data 3 luglio, la seconda in
data 11 luglio 2017.
Perché questa iniziativa? Perché comunque la Monterosa ha
un'importanza del tutto particolare per l'economia della Val
d'Ayas. È un punto di riferimento, è una ricchezza per le attività
turistiche e alberghiere, per il mondo dell'occupazione. Teniamo
conto che è un fattore determinante: è la più grossa fonte di
occupazione che abbiamo nella Val d'Ayas. È un grandissimo
patrimonio di tutti e di cui ci tengo a ribadire l'interesse, che
ha visto negli anni importanti sforzi finanziari da parte
dell'amministrazione pubblica: ci sono stati importanti
investimenti e tutto questo presuppone che un patrimonio di questo
genere debba essere gestito nella più assoluta trasparenza e
linearità.
È chiaro che, a seguito dell'aggiudicazione e degli esiti di
questi ricorsi che citerò dopo, c'è molta preoccupazione. Questo
appalto è già stato oggetto di tante chiacchiere prima. A qualcuno
piace definirle chiacchiere da bar: io non mi scandalizzo e non
bisogna correrci dietro. Ma è chiaro che, quando le chiacchiere da
bar alla fine trovano riscontro nei pronunciamenti delle sentenze,
in questo caso del Tar, qualche preoccupazione diventa legittima da
parte di chi in questi anni ha creduto, crede ancora nel presente e
nel futuro della Monterosa, ma con una gestione trasparente,
proprio per i motivi che ho espresso prima.
In data 3 luglio 2017, a seguito di questa aggiudicazione, il
Tar Valle d'Aosta ha accolto la domanda di provvedimento
monocratico cautelare, nei sensi e per gli effetti di cui alla
motivazione, e ha fissato la trattazione collegiale della domanda
di sospensiva l'11 luglio 2017. In tale data, in trattazione
collegiale, il Tar Valle d'Aosta ha accolto la domanda cautelare di
sospensiva e fissato la trattazione di merito del ricorso
nell'udienza pubblica del 12 settembre 2017. La prima
considerazione è che ci troviamo in questo momento in una prima
fase, che è quella dell'accettazione della sospensiva fatta dal
raggruppamento di imprese ricorrenti, in cui la trattazione di
merito sarà fissata per il 12 settembre.
Quali sono le motivazioni per cui l'11 luglio, in trattazione
collegiale, vengono accettate le obiezioni avanzate dal
raggruppamento che non si era aggiudicato questo appalto? Ve le
leggo, perché sono un passaggio - io penso - significativo. Nella
sentenza si dice che il raggruppamento temporaneo di imprese
aggiudicatario ha indicato come responsabile del
team
di
progettazione - voglio citare i personaggi interessati, ma non
citerò il nome - un ingegnere. Tale professionista è colui che ha
redatto il progetto su incarico della Monterosa S.p.A., stazione
appaltante. Il professionista è figura di primo piano
dell'organigramma e rappresenta l'elemento di forza per la
consulenza tecnica (si veda la relazione dell'offerta del
raggruppamento temporaneo aggiudicatario). Sostanzialmente il
concorrente aggiudicatario dispone fra i propri consulenti
dell'ingegnere che ha redatto il progetto posto a base di gara per
l'incarico di Monterosa S.p.A. con evidente e palese violazione
dell'articolo 24 comma 7 del Codice n. 50/2016, che impone che gli
affidatari di incarichi di progettazione per progetti posti a base
di gara, non possono essere affidatari degli appalti per i quali
abbiano svolto la suddetta attività di progettazione. Si dice anche
di una situazione di evidente conflitto di interessi vietato per
legge. Non solo potenziale elemento, che già sarebbe sufficiente,
ma anche in considerazione della posizione rilevante che il
progettista avrebbe dovuto assumere in sede di controllo della
congruità e corrispondenza dell'opera. Questo perché il bando
prevede che le soluzioni progettuali migliorative vanno validate in
contraddittorio con il progettista dell'opera. Il doppio ruolo del
progettista incide pure sulla capacità di formulare proposte
migliorative rispetto al progetto da esso stesso redatto, posto
dalla stazione appaltante Monterosa S.p.A. in gara. Ne consegue che
l'ammissione alla gara dell'aggiudicataria risulta illegittima. Si
dice anche che la stazione appaltante, a seguito della sospensione
della disposta aggiudicazione, recependo l'esclusione avrà titolo,
in caso di effettiva sussistenza di profili d'urgenza, a disporre
lo scorrimento della graduatoria in favore della ricorrente,
collocatasi al secondo posto, con subentro del relativo
contratto.
Torno a dire che siamo in una fase in cui c'è solo una
sospensione e vedremo il giudizio di merito, che è fissato comunque
per il 12 settembre 2017. Però quello che veramente dispiace in
tutta questa situazione è che il periodo fissato per la conclusione
dei lavori era stato volutamente disposto in 180 giorni, vale a
dire che doveva iniziare per essere concluso entro l'annualità in
corso, per prevedere di avere già questo potenziamento delle
capacità di innevamento per la prossima stagione invernale. Il
primo fatto è che di certo perderemo un anno. Il secondo fatto è
che la stazione di pompaggio, che erroneamente io qua ho citato a
Champoluc, ma che è in zona Alpe Ciarcerio, è già stata
smantellata. Terzo fatto è che comunque una parte delle migliorie
messe nella base dell'offerta del raggruppamento, che si è
aggiudicato in una prima fase questo appalto, erano legate al
discorso della stazione di pompaggio e dei tubi che vengono in
questo momento interrati da parte del personale della Monterosa, ma
la fornitura faceva parte dell'offerta di miglioramento alla base
dell'aggiudicazione di prima.
Detto questo, io ascolterò con attenzione la risposta
dell'assessore. A me fa molto piacere che alla fine ci si trovi
nella possibilità di avere delle consulenze o delle commissioni di
gara che costino magari meno. Magari in questo caso c'era ancora la
possibilità di mettere in piedi commissioni di gara non seguendo le
regole del pubblico, per cui non applicando i tariffari e
quant'altro. Però devono essere delle commissioni di gara, dei RUP
(Responsabile unico del procedimento) e delle direzioni lavori che
abbiano pari competenza, perché se io metto in campo delle
commissioni di gara che alla fine mi portano a questi conflitti, io
non so dov'è il vantaggio. La Monterosa ha bisogno di avere un
futuro certo. Soprattutto sottolineo che, tenendo conto che in
questa operazione la Regione ci mette 5 milioni 200 euro, a me
dispiace veramente che poi le partite vere si giochino nelle aule
di tribunale.
Presidente -
Ha chiesto la parola l'assessore Restano, ne
ha facoltà.
Restano (AC-PNV) -
Per rispondere a questa interpellanza,
ovviamente ho chiesto spiegazioni alla presidenza della Monterosa e
quanto le dirò non è nient'altro che quanto mi è stato scritto e
riportato in merito dalla società stessa.
Per la prima domanda, "chi ha deciso e da chi era composta la
Commissione di gara e la Direzione lavori", come ho già detto, le
riporto la comunicazione della Monterosa in merito. Il bando di
gara, pubblicato e redatto nei termini di cui al decreto
legislativo n. 50 del 2016, prevedeva il criterio di individuazione
dei commissari nel rispetto delle disposizioni contenute
nell'articolo n. 77 e nel n. 216 comma 12 del codice degli appalti
pubblici. La commissione è così composta: - fornisco la risposta
senza pronunciare i nomi delle persone interessate, così come ha
fatto lei - direttore operativo e di esercizio Cervino S.p.A.,
direttore tecnico e direttore di esercizio di un'altra funivia, un
altro ingegnere iscritto all'albo degli ingegneri di Aosta, con
un'esperienza trentennale nel settore degli impianti a fune. La
commissione è stata nominata a seguito di istruttoria e richieste
di disponibilità a diversi enti e ordini professionali: Ordine
degli ingegneri della Valle d'Aosta, Unité des Communes valdôtaines
Evançon, Unité des Communes valdôtaines Mont-Rose, Cervino S.p.A. e
Funivie Piccolo San Bernardo S.p.A. È stata nominata dal presidente
della Monterosa S.p.A., il quale ha nominato il direttore dei
lavori, un ingegnere dipendente interno della stazione
appaltante.
La seconda domanda: "chi ha deciso e perché i lavori sono
continuati malgrado l'accoglimento della domanda di provvedimento
monocratico cautelare il 03/07/2017 essendo fissata la trattazione
collegiale in data 11/07/2017". Anche in questo caso riporto la
comunicazione della società partecipata Monterosa S.p.A. in merito.
I lavori, a seguito dell'emissione del decreto cautelare del Tar
Valle d'Aosta, sono stati immediatamente sospesi e si è proceduto
alla messa in sicurezza dei luoghi di intervento, secondo le
istruzioni fornite dal coordinatore della sicurezza in fase di
esecuzione e dal direttore lavori. Attività queste che, ovviamente,
richiedono procedure esecutive di non immediata realizzazione,
vista l'entità delle opere. In ogni modo è stata data piena
ottemperanza alle disposizioni giudiziali.
Per ciò che concerne il terzo quesito, "se è vero che la
stazione di pompaggio di Champoluc è già stata smantellata, che
garanzie ci saranno per l'innevamento del prossimo inverno e chi si
accollerà eventuali oneri finanziari", anche in questo caso riporto
la comunicazione della Monterosa S.p.A. In merito alla stazione di
pompaggio di Ciarcerio a monte dell'abitato di Champoluc, oggetto
di recenti lavori, con l'esclusione di due pompe, non è un'opera
prevista in progetto di appalto e la realizzazione è prevista a
cura della Monterosa S.p.A.
Quanto all'ultimo quesito, "perché non si è ritenuto necessario
applicare la lettera a) punto 2 dell'art. 1 del Codice degli
appalti 50/2016, come viene ribadito dal Collegio giudicante con
sentenza e Ordinanza del 11/07/2017 e chi pagherà oneri aggiuntivi
alle due imprese", riporto la comunicazione della Monterosa S.p.A.
in merito. Il bando è stato pubblicato proprio nel rispetto delle
disposizioni dell'articolo 1, comma 2, lettera a) del codice degli
appalti, ovvero la procedura ha seguito quanto previsto dal decreto
legislativo n. 50/2016. L'ordinanza del Tar va letta in combinato
con le difese proposte dalla Monterosa S.p.A. e dal
controinteressato, nelle quali è stato sollevato un difetto di
giurisdizione, ferma restando l'adesione di Monterosa S.p.A. alle
norme, tutte, del codice appalti. Il bando è stato pubblicato nelle
forme e nei tempi ivi indicati dalla legge e la procedura ha
seguito ogni fase del codice. In merito agli oneri aggiuntivi, ad
oggi non se ne rinviene alcuno, atteso che le opere sono da
realizzare e che i lavori eseguiti dall'aggiudicataria, qualora
esclusa definitivamente, verranno a questa liquidati e scorporati
al subentrante.
Al riguardo ho fatto fare una verifica visiva della sala di
pompaggio di Champoluc, sulla quale sembra non siano stati ancora
eseguiti lavori. Mi sono permesso di chiedere alla società della
documentazione: il bando di gara e pubblicazioni, le richieste per
la nomina della commissione di gara, la nomina dei membri della
commissione e le nomine dei tecnici incaricati per la realizzazione
del lago, i verbali della commissione di gara, le comunicazioni di
aggiudicazione dei lavori, consegna dei lavori e sospensione dei
lavori. La Monterosa ha fornito tutta la documentazione e, qualora
la voleste avere, me ne farete richiesta e vi sarà consegnata.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Grazie Assessore. D'altronde non poteva
che dirmi quanto le è stato comunicato da parte della Monterosa. È
chiaro che questo è l'inizio di un'attività che vedrà un prosieguo,
nel senso che sarà mia cura domani mattina richiedere un 116, con
cui domanderò i verbali della commissione.
Al di là della pubblicità che è stata fatta per la nomina,
quello che voglio capire è se questa commissione non è riuscita, o
viceversa - come qualcuno mi dice - se si è resa conto che di
questo raggruppamento faceva parte un ingegnere che era il
progettista. I casi sono due: se non se ne è accorta, sarebbe
gravissimo e sarebbe una commissione veramente non all'altezza.
Magari è adeguata dal punto di vista tecnico dei lavori, ma dal
punto di vista della conoscenza giuridica di una aggiudicazione di
gara è assolutamente incompetente. L'aspetto più interessante sarà
di capire, come qualcuno ha tra le righe evidenziato - io non ho
letto questi verbali, per cui non lo so e glieli chiederò - se
questa commissione di gara si fosse già accorta di questa palese
anomalia ma, come sembra, fosse stata ritenuta irrilevante ai fini
dell'aggiudicazione. Allora sarà veramente una bella partita da
discutere, perché dà un po' da pensare il ritenere irrilevante,
anche a seguito di quello che dicevo prima: questa strana
convergenza tra le chiacchiere prima e quello che è successo
poi.
Quando io parlo dei danni, ci sarà da vedere, perché è ovvio che
quando si va poi a definire il contenzioso, se la sentenza del Tar
sarà in linea con la sospensiva, si prevede che ci sarà una sorta
di accordo tra le parti: con chi si è aggiudicato i lavori e ne ha
fatto una buona parte e chi dovrebbe, ai termini di legge,
subentrare nell'aggiudicazione. Sarà molto curioso capire, perché
mi si risponde che non si rinviene al momento alcun danno e mi si
dice che comunque la stazione di pompaggio di Ciarcerio era
comunque previsto farla all'interno, ma in questo momento mi
risulta che stiano posando delle tubazioni che erano oggetto delle
migliorie del primo raggruppamento aggiudicatario.
Detto questo, nel Consiglio di settembre che si terrà
sicuramente dopo la sentenza, ci sarà la possibilità di verificare
tutte queste strane convergenze, queste strane anomalie. Posso
garantire che sarà mia cura andare a vedere nei bilanci della
Monterosa se ci sarà un euro di danno, di spese aggiuntive legate a
questa gestione, che io giudico molto alla buona o con poca di
quella trasparenza che noi chiedevamo. Questo sarà il mio compito e
posso dire che ci sarà sicuramente una seconda puntata molto
interessante, proprio per i motivi che ho detto prima: la Monterosa
deve essere una casa di vetro, deve essere gestita in piena
trasparenza. Basta con quelle che possono essere anche solo delle
voci di corridoio, che danneggiano l'immagine della società.
