Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 53 del 27 gennaio 1982 - Resoconto
OGGETTO N. 53/VII - NECESSITA' DI AGEVOLAZIONI CREDITIZIE A
FAVORE DELLE DITTE ARTIGIANE E COMMERCIALI OPERANTI IN VALLE
D'AOSTA -
( Interpellanza).
PRESIDENTE
:
Do lettura dell'interpellanza in
oggetto presentata dal Consigliere Berti:
"Considerato che il problema del Credito agevolato alle ditte
artigiane e commercianti operanti in Valle d'Aosta è di vitale
importanza per il mantenimento e l'incremento del proprio settore
socio-economico;
Constatato che tale linea creditizia è sospesa da alcuni mesi
dagli Istituti di Credito per mancanza di una adeguata convenzione
da parte dell'Amministrazione regionale con gli Istituti
medesimi;
Tenuto conto che il perdurare di tale situazione crea non poche
difficoltà nelle categorie interessate, già pressate da continui
aumenti sia economici che fiscali;
INTERPELLA
l'Assessore all'Industria, Commercio, Artigianato e Trasporti
per conoscere:
1) i motivi di tale ritardo nell'applicazione delle leggi
regionali per il commercio e l'artigianato;
2) dare operatività a tali convenzioni ivi compresa la Cassa
regionale per il credito agevolato (Artigiancassa)".
PRESIDENTE
:
Il Consigliere Berti intende
illustrare l'interpellanza? Ne ha facoltà.
BERTI
( Art. e Comm.):
Come ho richiesto
nell'interpellanza, vorrei sentire la risposta dell'Assessore
Chabod su questo argomento, perchè si fa un gran parlare di crisi
occupazionale, di crisi dell'industria; appena un'industria è in
crisi, si danno danari a pioggia da tutte le parti e delle piccole
aziende che sono le più sane si dice che son quelle che trainano
l'economia. Tante belle parole, ma poi in realtà di fatti non ne
vediamo! Per ultimo, il regolamento regionale che è stato approvato
da alcuni mesi e non è ancora attuato: non so i motivi di tutti
questi ritardi e adesso vorrei appunto sentire dall'Assessore cosa
ne pensa e in che maniera - che spero sia dignitosa - si voleva
convenzionare con gli Istituti di Credito il tasso di
interesse.
Questi sono i punti essenziali dell'interpellanza sui quali
vorrei avere una risposta concreta.
PRESIDENTE
:
La parola all'Assessore all'Industria,
Commercio, Artigianato e Trasporti Chabod che è l'interpellato.
CHABOD
(D.C.):
Devo dare una risposta completa a
Berti. Beh, sembra, quasi che con un'interpellanza si possa
risolvere tutto, un tocco di bacchetta magica e si risolvono i
problemi dell'industria, i problemi dell'artigianato! Un giorno o
l'altro faremo un convegno, facciamo qualcosa per risolvere questi
problemi, ma non è che con un'interpellanza si può fare molto,
sarei un mostro! ... - Interruzione - ... Come hai detto? ... -
Interruzione - ... Tu vorresti cambiare? Perchè non stai più bene
lì?
Allora, la bozza di convenzione relativa alle leggi 29 novembre
n. 59 e all'altra, la n. 41, modificate dalla legge regionale
9.6.1981 n. 30 è già stata predisposta dall'Assessorato ed è
attualmente all'esame degli istituti di credito interessati; ma
vale quello che ho detto prima al Consigliere Minuzzo, che gli
istituti di credito cincischiano un po' a mandare avanti questa
nuova convenzione - cioè dai 20 milioni ai 30 milioni e dai 10 ai
20 - proprio per la questione dei tassi di riferimento. Loro dicono
che il tasso di riferimento è troppo basso e allora cincischiano;
noi abbiamo fatto fare anche delle pressioni tramite la Presidenza
della Giunta nei vari istituti, sia al San Paolo che alla Cassa di
Risparmio; e loro ci dicono che è all'esame del Consiglio a Torino
e speriamo che presto vengano mandati indietro per poter fare
queste convenzioni. Perchè tu hai ragione, ma qui noi cerchiamo di
fare tutto quello che possiamo. Abbiamo comunque ripetutamente
sollecitato gli istituti di credito, come ho già detto prima, e per
quanto concerne la Cassa regionale per il credito agevolato,
l'Assessorato sta studiando il problema al fine di trovare
soluzioni adeguate in collaborazione con l'Artigiancassa e
l'Associazione di categoria. Allora cercherò al più presto di
incontrarmi con l'UIAVA e l'Associazione degli Artigiani per poter
vedere un po' tutta questa questione.
PRESIDENTE
:
La parola al Consigliere Berti per la
replica.
BERTI
(Art. e Comm.):
Io non so se devo dire di
essere soddisfatto, almeno in parte, dalle solite risposte
dell'Assessore perchè ogni qualvolta c'è una vertenza con gli
istituti io non riesco a capire come mai per dei mesi si devono
trascinare queste cose.
Vorrei perciò fare una raccomandazione all'Assessore: vedere di
accorciare questi tempi, evitare queste lungaggini e chiudere la
questione dell'interesse, perchè è da sei mesi che è tutto bloccato
... - Interruzione - ... Ma bisogna sempre che lo definite, che
andate a fare la firma!
Mi fa piacere anche sentire che l'Assessore promuove un incontro
con le Associazioni di categoria perchè penso che siano queste a
dare un po' più di stimolo all'Assessorato per arrivare a definire
tutto quel procedimento e quell'iter; in quella sede, allora, ci
faremo promotori di iniziative atte ad accorciare anche i tempi di
espletamento delle pratiche creditizie, perchè è una cosa troppo
lunga e direi anche vergognosa: trascorrono 6, 7, 8 mesi dopo che
uno ha fatto la domanda, e poi siamo ogni anno alle stesse
conclusioni. Quindi in sede di incontro con le Associazioni di
categoria vedremo un po' di stimolare queste iniziative che
l'Assessore poi, speriamo, porti avanti.
PRESIDENTE
:
Passiamo alla trattazione dell'oggetto
iscritto al n. 18 dell'ordine del giorno.
