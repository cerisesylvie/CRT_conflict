Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4116 del 14 gennaio 1993 - Resoconto
OGGETTO N. 4116/IX Disegno di legge: "Modificazioni alla
legge regionale 10 aprile 1985, n. 10, concernente Istituzione
dell'Institut Valdôtain de l'artisanat typique".
Presidente
Ha chiesto la parola il Consigliere
Stévenin.
Stévenin (UV)
Con questo disegno di legge
l'Amministrazione regionale intende apportare due modifiche alla
legge regionale del 10 aprile 1985, n. 10, istitutiva dell'IVAT.
Esse sono sostanzialmente queste: tutelare e valorizzare, oltre che
l'artigianato tipico, anche quello artistico della Valle d'Aosta.
Proprio per meglio precisare questa volontà politica, presenterei
un primo emendamento, che si estrinseca, da aggiungere alla fine
dell'articolo 1:
"che raggiungono un elevato livello di qualità". Ciò significa:
è l'artigianato artistico tipico quello che raggiunge un elevato
livello di qualità.
La seconda modifica che viene presentata è relativa all'esigenza
di rimettere in discussione i criteri e le modalità per la
designazione dei rappresentanti degli artigiani nel Consiglio di
amministrazione dell'IVAT. Si è verificato che, a far parte del
Consiglio di amministrazione, vista la vaghezza con cui la legge
precedente stabiliva ciò, si rischiava di vedere artigiani delle
categorie più disparate e non quelli rappresentanti dei prodotti
specifici dell'artigianato tipico.
La proposta che viene fatta dalla Giunta regionale, è che i 4
rappresentanti degli artigiani tipici, iscritti all'albo regionale
delle imprese artigiane, siano eletti dagli espositori della fiera
di S.Orso, produttori di artigianato tipico. Ciò aveva creato una
serie di perplessità poiché, in effetti, si creava una disparità
tra chi, iscritto all'albo, poteva essere eletto e chi no, anche se
coloro che votavano erano comunque i partecipanti alla fiera di
S.Orso. E' vero però che l'IVAT, oltre a commercializzare i
prodotti dell'artigianato tipico, e adesso anche artistico, fa
anche una promozione non solo degli artigiani, ma pure degli
hobbisti che, all'interno della Regione, sono numerosi.
Dopo il confronto su questi temi, che hanno fatto ritardare
l'arrivo di questo disegno di legge all'interno di questo
Consiglio, si è trovata una soluzione, permettendo anche agli
hobbisti di partecipare alla votazione, se hanno un'anzianità di
almeno 5 anni di partecipazione. L'intesa è frutto di un incontro
tra le associazioni degli artigiani e coloro che si occupano
dell'artigianato tipico.
Sempre riguardo alle modalità, nell'articolo 2 bis:
"le
modalità per l'elezione dei rappresentanti degli artigiani tipici
sono stabilite dalla Giunta regionale, sentite le organizzazioni
regionali dell'artigianato e le associazioni professionali degli
artigiani tipici"
, voglio ricordare all'Assessore che noi
votiamo questo disegno di legge con lo spirito di permettere un
rappresentante ad ognuna delle quattro filiere dell'artigianato
tipico, vale a dire che si possa esprimere nel Consiglio di
amministrazione dell'IVAT un rappresentante dei tornitori in legno
e pietra, uno degli scultori in tutto tondo, dell'intaglio di legno
e pietra, uno dei produttori dei mobili e uno delle altre categorie
dell'artigianato, tipo pietra ollare, eccetera.
Ciò non sarà presente nell'emendamento, ma è lo spirito col
quale pensiamo di portare avanti questo progetto di legge.
Presidente
Ha chiesto la parola l'Assessore
all'Industria, Commercio e Artigianato, Mafrica.
Mafrica (PCI-PDS)
Ho trovato esauriente la
relazione del Vicepresidente Stévenin.
Presidente
Ha chiesto la parola il Consigliere
Bondaz.
Bondaz (DC)
Presento un emendamento all'articolo
2, II comma. Chiedo di aggiungere alla fine dell'articolo:
Emendamento "e la Commissione consiliare competente".
Presidente
Ricordo che si discute sul testo della
II Commissione.
Ha chiesto la parola il Consigliere Pascale.
Pascale (PSI)
Ci sarebbe molto da dire su questo ente,
di cui si paventava la soppressione alcuni anni fa. Ricordo le
battaglie condotte in questo Consiglio, per mantenerlo in vita,
mentre adesso si ampliano addirittura le sue funzioni, con una
valorizzazione e una promozione più ampia. Votammo anche una
delibera che prevedeva la promozione dell'artigianato in
America.
Noi abbiamo delle perplessità sul mantenimento di questo ente,
ancora di più alla luce dell'emendamento che viene presentato dal
Consigliere Stévenin, che non ho ancora avuto, ma che mi pare dica
di commercializzare prodotti che raggiungono un elevato livello di
qualità. Ciò significa che ci sono prodotti di livelli di qualità
differenti, elevato, medio e basso. Vorrei solo chiedere al
relatore come si fa a capire quando il prodotto è di qualità
elevata, media o bassa e soprattutto chi fa questa classifica.
Il Consiglio di amministrazione forse? Mi pare una proposta che
può creare anche confusione e incertezze al momento di scegliere
fra gli espositori il livello di qualità.
Presidente
Ha chiesto la parola il Consigliere
Stévenin.
Stévenin (UV)
L'IVAT ha il compito di promuovere la
tutela e la valorizzazione dell'incremento dell'artigianato tipico
e artistico della Valle d'Aosta e di commercializzare i relativi
prodotti, che raggiungono un elevato livello di qualità.
L'articolo 7 della legge istitutiva dell'IVAT stabilisce che
deve esistere una Commissione per la valutazione qualitativa dei
prodotti; non sono di elevata qualità quelli ripetitivi, senza
valore artistico.
Presidente
Ha chiesto la parola il Consigliere
Riccarand.
Riccarand (VA)
Chiedo che cosa s'intende per
artigianato artistico o se non sarebbe meglio specificare il
significato che si attribuisce a quest'espressione, nel momento in
cui si estendono le funzioni dell'IVAT anche a questo
settore.
Devo anche esprimere un po' di sorpresa, perché ci troviamo di
fronte ad un disegno di legge composto da due articoli. E' stato
esaminato in Commissione e qui ci troviamo una serie di emendamenti
che sono presentati
ex novo
e dei quali non capisco neanche
il significato.
Leggo l'emendamento del Consigliere Stévenin: aggiungere alla
fine dell'articolo 2...
(intervento fuori microfono di Stévenin: alla fine
dell'articolo 2, I° comma.)
Riccarand (VA)
All'articolo 3 si fa una dichiarazione
d'urgenza che credo non sia corretta usarla come
"il
prezzemolo"
. Se la mettiamo in tutte le leggi, la norma diventa
l'urgenza. In questo caso non ha alcun significato per un
provvedimento che non ha esigenze immediate.
Presidente
Ha chiesto la parola l'Assessore
all'Industria, Commercio e Artigianato, Mafrica.
Mafrica (PCI-PDS)
La Giunta accoglie gli
emendamenti presentati dai consiglieri Stévenin e Bondaz.
Presidente
Pongo in votazione l'emendamento relativo
all'articolo 1, presentato dal Consigliere Stévenin.
Ha chiesto la parola il Consigliere Pascale.
Pascale (PSI)
Ci asteniamo perché non abbiamo ancora
capito qual è l'elevato livello di qualità che occorre
raggiungere.
Esito della votazione:
Presenti: 31
Votanti: 28
Favorevoli: 28
Astenuti: 3 (Aloisi, Gremmo e Pascale)
Il Consiglio approva.
Presidente
Do lettura e pongo in votazione l'articolo
1 emendato:
Articolo 1 (Finalità)
1. Il comma 2 dell'articolo 1 della legge regionale 10 aprile
1985, n. 10, recante "Istituzione dell'Institut Valdôtain de
l'Artisanat Typique", è così sostituito:
"2. L'IVAT ha il compito di promuovere la tutela, la
valorizzazione e l'incremento dell'artigianato tipico e artistico
della Valle d'Aosta e di commerciare i relativi prodotti che
raggiungono un elevato livello di qualità".
Esito della votazione:
Presenti: 31
Votanti: 28
Favorevoli: 28
Astenuti: 3 (Aloisi, Gremmo e Pascale)
Il Consiglio approva.
Presidente
Do lettura e pongo in votazione
l'emendamento presentato dal Consigliere Stévenin:
Articolo 2, I° comma: Aggiungere alla fine dell'articolo "e
che abbiano partecipato ad almeno 5 edizioni della stessa".
Esito della votazione:
Presenti: 31
Votanti: 29
Favorevoli: 29
Astenuti: 2 (Gremmo e Riccarand)
Il Consiglio approva.
Presidente
Do lettura e pongo in votazione
l'emendamento presentato dal Consigliere Bondaz:
Articolo 2, II° comma: Aggiungere alla fine dell'articolo:
"che raggiungono un elevato livello di qualità".
Esito della votazione:
Presenti: 30
Votanti: 29
Favorevoli: 29
Astenuti: 1 (Gremmo)
Il Consiglio approva.
Presidente
Do lettura e pongo in votazione l'articolo 2
emendato:
Articolo 2 (Consiglio di amministrazione)
1. L'ultimo capoverso del comma 2 dell'articolo 3 della legge
regionale 10 aprile 1985, n. 10, è così sostituito:
" - quattro rappresentanti degli artigiani tipici iscritti
all'albo regionale delle imprese artigiane, eletti dagli espositori
della Fiera di Sant'Orso produttori di artigianato tipico e che
abbiano partecipato ad almeno cinque edizioni della stessa".
2. Dopo il comma 2 dell'articolo 3 della legge regionale 10
aprile 1985, n. 10, è inserito il comma 2 bis:
"2 bis. Le modalità per le elezioni dei rappresentanti degli
artigiani tipici sono stabilite dalla Giunta regionale sentite le
Organizzazioni regionali dell'artigianato e le Associazioni
professionali degli artigiani tipici e la Commissione consiliare
competente".
Esito della votazione:
Presenti: 29
Votanti: 28
Favorevoli: 28
Astenuti: 1 (Gremmo)
Il Consiglio approva.
Presidente
Do lettura e pongo in votazione
l'articolo 3:
Articolo 3 (Dichiarazione d'urgenza)
1. La presente legge è dichiarata urgente, ai sensi del comma 3
dell'articolo 31 dello Statuto speciale della Regione Valle
d'Aosta, ed entra in vigore il giorno successivo a quello della sua
pubblicazione nel Bollettino Ufficiale della Regione.
Esito della votazione:
Presenti: 29
Votanti: 28
Favorevoli: 27
Contrari: 1
Astenuti: 1 (Gremmo)
Il Consiglio approva.
Presidente
Pongo in votazione la legge nel suo
insieme.
Esito della votazione:
Presenti: 29
Votanti: 28
Favorevoli: 28
Astenuti: 1 (Gremmo)
Il Consiglio approva.
