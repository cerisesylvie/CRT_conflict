Classificazione
TRASPORTI E VIABILITÀ
Trasporti



Oggetto del Consiglio n. 2156 del 12 gennaio 2023 - Resoconto
OGGETTO N. 2156/XVI - Interpellanza: "Soluzioni volte ad
offrire maggiore sicurezza agli studenti dell'Università della
Valle d'Aosta attraverso il posizionamento di una fermata per
autobus più vicina alla sede in località Grand Chemin".
Bertin (Presidente) -
Punto n. 37. Illustra il
consigliere Brunod.
Brunod (LEGA VDA) -
Spero che l'Assessore competente non
sia troppo arrabbiato dopo l'intervento della Minelli.
Preso atto che diversi studenti che frequentano la sede
dell'Università della Valle d'Aosta situata in località Grand
Chemin 181 ci hanno riferito che i mezzi di trasporto che arrivano
dalla media e bassa valle effettuano la fermata a parecchie
centinaia di metri dalla sede dell'università, rileviamo che il
posizionamento della fermata in tale punto e cioè esattamente dove
è posizionato il cartello "Fermata Savda" nei pressi del ristorante
"Mon Sushi", fa sì che gli studenti debbano percorrere diverse
centinaia di metri lungo il bordo della Strada Statale 26 in
condizioni di poca sicurezza.
Consultando il sito www.univda.it nella sezione relativa alle
sedi dell'Università vi è un allegato che riporta le indicazioni
per raggiungere la sede di Saint-Christophe in auto dall'autostrada
A5 oppure con i mezzi pubblici per chi arriva alla stazione
ferroviaria di Aosta, dove in quest'ultimo caso si indica di
prendere la linea 29 Saint-Pierre-Villefranche in direzione Est e
scendere alla fermata Cinelandia in corrispondenza dell'edificio
color argento con la scritta "Università Valle d'Aosta".
Mi è stato riferito che in alcuni casi i ragazzi scendono alla
fermata dell'aeroporto e attraversano le quattro corsie della
Statale, sempre in condizioni di rischio.
Riteniamo che sarebbe opportuno, in modo particolare per
questioni di sicurezza, cercare di trovare una possibile soluzione
per consentire agli studenti che arrivano dalla media e bassa valle
e con i mezzi di trasporto pubblico, di poter usufruire di una
fermata in corrispondenza di Cinelandia.
S'interpella quindi l'Assessore competente per conoscere se sia
a conoscenza della problematica esposta e se vi sia l'intenzione
d'interloquire con le diverse parti interessate per cercare di
trovare una soluzione che possa offrire maggiore sicurezza agli
studenti che frequentano la sede dell'università della Valle
d'Aosta situata nella località Grand Chemin 181 di
Saint-Christophe.
Come detto prima, lo stesso problema ce l'hanno anche per
esempio nel ritorno comunque in bassa Valle, perché devono
attraversare di nuovo le quattro corsie della statale, percorrere
il bordo strada per andare fino a l'Amérique, o alla Regione Sogno,
dove c'è l'altra fermata; quindi per questi ragazzi vi è, sia
all'andata che al ritorno, da percorrere questo tratto che non è in
condizioni di sicurezza, in quanto non vi è un marciapiede e
sappiamo tutti bene che in quel tratto - soprattutto quando ci sono
anche le condizioni di penombra oppure al buio - sono in condizioni
di pericolo. Quindi chiediamo se si può fare qualcosa.
Presidente -
Risponde il Presidente della Regione.
Lavevaz (UV)
- In effetti questa problematica posta dal
collega Brunod è più che conosciuta, della quale abbiamo parlato
anche di recente, a seguito di alcune situazioni, anche con
l'assessore Caveri. È oggettivamente un problema di difficile
soluzione perché, in generale, il Codice della Strada prevede che
le fermate extraurbane siano poste completamente al di fuori della
carreggiata di viabilità ordinaria, dotata di una corsia di
decelerazione, di stallo per la sosta e la fermata del mezzo e
della corsia di accelerazione di reimmissione nel traffico.
Come si può facilmente comprendere, in Valle d'Aosta questo non
è di facile soluzione, semplicemente per questione di spazi, non
sempre sono così facili da ottenere. Mi ricordo di queste
problematiche anche su strade regionali che hanno gli stessi
problemi, da Sindaco mi ricordo di avere avuto problemi di questo
tipo e sulle strade regionali si possono avere delle deroghe e
quindi si trovano i disegnini gialli con gli stalli per la sosta
dei mezzi, sulla statale questo non è possibile.
Nel caso di specie - nella zona della concessionaria Toyota e di
Cinelandia, che conosciamo bene - sostanzialmente è impossibile
trovare questo spazio, quindi si è trovata una soluzione, d'accordo
con i proprietari della strada e dei proprietari privati, per
quanto riguarda la linea urbana 29, che passa all'interno nel
parcheggio privato di Cinelandia, davanti alla concessionaria
Toyota, e poi rientra in Statale, cosa che non si può fare con la
linea Aosta-Ivrea, anzi Ivrea-Aosta, perché fisicamente il pullman
lì non ci passa, fatica già quello piccolino della linea urbana e
basta che una macchina sia messa di traverso o parcheggiata male o
che ci sia un mezzo fermo che la linea si interrompe, o comunque si
sospende.
Questo oggettivamente è un problema di difficile soluzione, per
quanto riguarda gli studenti, seppur il problema sia conosciuto.
Dall'altro lato, quello che possiamo dire in prospettiva,
fortunatamente, è che rimangono pochi mesi di disagio, perché come
sappiamo da ottobre le lezioni partiranno nella nuova sede e quindi
tutti gli studenti - sia di via Cappuccini che della zona di
Cinelandia - saranno nella nuova università, nella ex caserma
Testafochi e quindi questi problemi, almeno per quanto riguarda gli
studenti universitari, che sono i maggiori fruitori di questo tipo
di servizio, non ci saranno più.
Da qui ad allora questo disagio verrà in qualche modo sopportato
usando la linea urbana, che mi sembra l'unica soluzione ragionevole
per ragioni di sicurezza, non quella di attraversare la statale,
cosa che va evitata in tutti i modi.
Presidente -
Per la replica il consigliere Brunod.
Brunod (LEGA VDA) -
Sicuramente voi avevate a
disposizione gli strumenti per capire le complessità e le
difficoltà a livello normativo per risolvere questo problema, però
non capisco perché per esempio questa mattina venendo su alla
fermata dove c'è il cartello Savda davanti a Mon Sushi  il
pullman si è fermato proprio sulla strada statale, infatti
intendevo replicare la stessa cosa a Cinelandia - non entrando dove
ci sono le difficoltà che lei ovviamente ha detto - se era
fattibile provare a vedere in questi mesi di transizione se si può
fare una cosa del genere, adesso io non so le normative, però dico:
se lo fanno laggiù! Perché altrimenti... capisco, che sì, c'è una
grande difficoltà, però attualmente cosa succede? Che prendono il
pullman per esempio da Châtillon o dalla bassa valle e arrivano
...e alcuni cosa fanno? Scendono a Villefranche e aspettano l'altra
navetta che poi li porta fino a Cinelandia, oppure gli altri che
scendono alla stazione di Aosta per fare tutto il percorso in
sicurezza devono scendere fino a Villefranche e tornare su a
Cinelandia.
Non è proprio la soluzione ottimale, è quella che mette maggiore
sicurezza, e noi abbiamo provato a fare questa iniziativa per
vedere se si poteva fare la stessa cosa, se ovviamente non si può
ne prendiamo atto e speriamo che al più presto si arrivi con la
nuova sede.
