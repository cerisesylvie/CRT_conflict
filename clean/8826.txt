Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3327 del 3 dicembre 1987 - Resoconto
OGGETTO N. 3327/VIII - LEGGI DI BILANCIO 1988 - PROSECUZIONE
DEL DIBATTITO GENERALE.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
È tempo di bilancio, ma si potrebbe
dire che è tempo di bilanci, perché l'Assessore Martin, oltre a
presentarci il bilancio preventivo del 1988, ci ha sciorinato una
sorta di consuntivo politico-amministrativo dell'intera
legislatura. Cercheremo di procedere anche noi sulla stessa
falsariga.
Mi scuserà l'Assessore Martin, ma il bilancio di quest'anno è
ben poca cosa e lo lascerò per ultimo. Nel frattempo farò una sorta
di viaggio a ritroso, avvalendomi, come viatico, del documento che
questa maggioranza presentò nel 1983 e che aveva per titolo
"Riferimenti politici e linee programmatiche del governo regionale
per la legislatura 1983-88". Nel compiere questa analisi, colgo lo
spunto da una delle prime frasi di quel programma che recitava
testualmente: "Infatti, in tal modo, la maggioranza ed il governo
regionale sono responsabili degli impegni assunti e, nel contempo,
l'opposizione potrà misurarsi su un terreno più concreto".
Io credo che tale affermazione ci offra appunto questa
opportunità e la possibilità di fare delle considerazioni su quanto
contenuto in quel documento, che, per la maggioranza, sarebbe
dovuto essere una specie di viatico per il suo viaggio
quinquennale.
Riferendomi sempre a quel documento e precisamente alla pagina
3, ricordo che la maggioranza diceva allora: "Inoltre, il fatto che
la realtà politica valdostana non presenti certi dati negativi, che
limitano pesantemente la vita democratica a livello nazionale,
costituisce un ulteriore motivo di impegno per la concreta
attuazione delle fondamentali regole della democrazia e per una più
aperta e serena ricerca di risposta alle esigenze ed alla volontà
della popolazione della Valle d'Aosta".
Ebbene, io devo riscontrare che purtroppo questa affermazione è
stata clamorosamente smentita dai fatti, perché la situazione
regionale, con la vicenda Casinò, si è omologata a quella
nazionale, presentando un quadro di difficile decifrazione, che ha
pesato sulla comunità valdostana in termini di incertezze, di paure
e di sentimenti di sfiducia nei confronti del nostro sistema di
autogoverno. Una vicenda iniziata quattro anni fa, proprio all'atto
della predisposizione del bilancio, che ha avuto la sua "coda",
proprio in questi giorni, con il Presidente Andrione, che si è
presentato spontaneamente, anche se un po' tardivamente, alla
giustizia.
Io credo che si debba un pochino riflettere sul perché e sul
come si sia potuta verificare una situazione simile, non certo sul
piano giudiziario, perché non abbiamo mai confuso quest'aula con
un'aula di tribunale, ma sul piano strettamente politico e cioè sul
clima che ha reso possibile il concretizzarsi di quella vicenda
che, al di là di responsabilità di tipo penale, sulle quali -
ripeto - non vogliamo entrare, perlomeno ha posto in luce una sorta
di leggerezza nell'affrontare i problemi della pubblica
amministrazione, per il fatto che sono saltati tutti i controlli
che hanno consentito di dare corpo a questa vicenda.
Non starò a dilungarmi su di un argo mento che ormai è al vaglio
dell'autorità giudiziaria, però voglio dare un giudizio politico
sul come la Giunta si è mossa su quella vicenda e cercherò di
mettere in luce gli aspetti positivi e quelli negativi. Nel far
ciò, cercherò di prendere a prestito la relazione del Presidente
della Giunta, il quale, con un notevole "scoop", questa volta ha
parlato per metafora e per analogia.
Seppur sommariamente, senza entrare nel dettaglio, come ha fatto
lui, cercherò di trasferire le sue considerazioni sul corpo umano
per adattare al Presidente della Giunta, alla Giunta ed alla
formula politica che ha retto la Regione negli ultimi anni.
Comincio dalla testa. Il Presidente della Giunta è stato l'uomo
emergente di questo ultimo quinquennio e gli dobbiamo dare atto
che, pur avendo ereditato una situazione difficile e tormentata, è
riuscito ugualmente a destreggiarsi con abilità politica e con
senso di responsabilità nei meandri di una vicenda a cavallo tra il
giudiziario e l'amministrativo.
Se la legislatura è giunta a compimento, gli dobbiamo
riconoscere di essere riuscito a garantire una certa stabilità, in
un esecutivo peraltro instabile, e di aver saputo mediare e
raccordare le varie forze centrifughe che si sono manifestate
all'interno della stessa maggioranza.
L'Union Valdôtaine ha una lunga tradizione di costante
identificazione con il Presidente della Giunta. Non so se ciò sia
un bene o un male, ma è un dato di fatto che ormai fa parte della
sua storia. Se noi dobbiamo esprimere un giudizio sulla forza
politica, escludendo l'operato del Presidente della Giunta, ebbene,
dobbiamo riconoscere che anche la forza politica, a questo punto, è
riuscita a superare un difficile esame.
Detto questo, "per dare ad Augusto quello che è di Augusto" -
ripeto, ovviamente, una frase che ho già detto - scendendo
nell'immaginario corpo che abbiamo disegnato, prendo in
considerazione l'organo esecutivo e cioè la Giunta, che assimilerei
al corpo, anche perché le braccia servono per operare. Ebbene, io
credo che, al di là dei meriti personali dei singoli Assessori, che
pure ci sono stati, la Giunta sia stata più un organo esecutivo
legato alla figura del suo Presidente, che non un organo esecutivo
delle volontà politiche delle forze che compongono l'attuale
maggioranza.
E questo perché? Perché la Giunta di questo quinquennio, come
organo collegiale, può essere paragonata ad una sorta di "carro di
Tespi", nel quale, proprio per effetto della vicenda Casinò, sono
sovente cambiati gli attori. Sostituzioni repentine, cambi di
assessorati e cambi di uomini hanno senz'altro limitato
l'efficienza e la capacità operativa della Giunta regionale.
L'altro elemento che abbiamo riscontrato è la mancanza di
collegialità. Obiettivamente ogni Assessore, all'interno della
Giunta, ha cercato di ritagliarsi un proprio spazio e ciò è andato
sicuramente a detrimento della stessa attività dell'esecutivo
regionale.
Detto del corpo, io parlerei un attimino delle gambe, che
identificherei con la formula politica, la quale, purtroppo, mostra
chiaramente i segni di un degrado politico. Non potrebbe essere
diversamente, anche perché, se è vero che ha saputo superare il
"Capo Horn" della vicenda Casinò, ha poi manifestato al suo interno
delle contraddizioni tipiche e caratterizzanti di un assetto
politico che, pur avendoci garantito la governabilità, quasi a
tutti i costi regge ormai da troppo tempo le sorti della Regione.
Le è mancato il collante. Per stare insieme, due persone devono
avere anche delle affinità elettive. Sovente, però, queste affinità
sono mancate, ed a volte anche in modo piuttosto clamoroso, non
solo su fatti spiccioli e concreti, ma addirittura su questioni di
principio.
La riconferma della validità di queste mie affermazioni mi è
offerta da un documento politico, che, proprio in questi giorni, è
stato oggetto di attenta analisi da parte di tutti noi. Se i
Democratici Popolari hanno ritenuto di dover dare un giudizio così
pesante nei confronti della Democrazia Cristiana, che scava
profondamente nelle viscere della stessa Democrazia Cristiana, io
mi chiedo come possano poi, queste stesse forze, convivere
all'interno di un esecutivo. Il Segretario del Movimento degli
A.D., infatti, ha affermato quanto sto per leggere, anche se non vi
leggerò tutte le pagine, così, dal contesto, riuscirete forse a
trarre maggior contezza del relativo significato. Mi limiterò a
leggervi due semplici "flash".
L'Assessore Lanivi, riferendosi ad uno dei più consistenti
alleati di governo, perlomeno sul piano della rappresentanza
consiliare, dice: "Ciò che non condividiamo con la direzione
regionale della Democrazia Cristiana è la sua concezione di un
proprio proconsolato locale, legittimato da Roma, ed il suo
concetto della politica come detenzione ed esercizio del potere".
Se le parole sono pietre, io credo che queste parole abbiano
pienamente lapidato la Democrazia Cristiana.
BORBEY
(fuori microfono):
Leggi tutto!
TORRIONE (P.S.I.):
Mi è stato detto che l'avete già
letto. Me lo auguro, perché non avete ancora reagito.
BALDASSARRE
(fuori microfono):
Reagiranno,
reagiranno!
TORRIONE (P.S.I.):
Per carità, io non ho visto molte
reazioni e credo che ormai sia troppo tardi, perché siamo quasi
alla fine! Ma se acqua ha da cambiare il corso...!
C'è un'altra frase che è piuttosto sintomatica del...
BORBEY
(fuori microfono):
Basta che se ne
parli!
TORRIONE (P.S.I.):
Basta che se ne parli? Ne ha parlato
lui, figurati se non ne parlo io!
Mi ha colpito profondamente anche un altro passo, nel quale il
Segretario Lanivi, sempre rivolto alla Democrazia Cristiana, dice:
"C'è un'alternativa a quella che noi proponiamo? Non presumiamo
certo, noi, di avere la verità in tasca. Lo si dica e siamo pronti
al confronto ed al dialogo, ma non si proponga l'alternativa del
niente!".
Ora io lascio a voi qualsiasi ulteriore commento.
(...INTERRUZIONE del Consigliere Borbey...)
TORRIONE (P.S.I.):
Il niente può essere per me, caro
Consigliere Borbey; ma io non sono della Democrazia Cristiana, come
lo sei tu, e queste pietre le ha tirate sulla tua testa e non sulla
mia! Il Segretario Lanivi, infatti, non ci ha degnati neppure di un
cenno. Tuttavia, in questo caso e visto il contesto, è meglio che
non abbia parlato, perché quando ha parlato ha scritto e detto
proprio queste cose.
MAQUIGNAZ
(fuori microfono):
Leggi tutto!
TORRIONE (P.S.I.):
Consigliere Maquignaz, io non lo leggo
tutto, te lo leggi poi tu! Vuoi darne una spiegazione autentica?
Fallo per conto tuo! Io dico solo e ribadisco con forza che,
obiettivamente, se i giudizi sono questi, al termine di una
legislatura o, meglio ancora, al termine di un lungo periodo di
governo insieme, chiedo proprio a tutte le forze politiche ed alla
stessa Democrazia Cristiana se non sia il caso di fare una certa
riflessione. Perché? Perché, obiettivamente, tra la Democrazia
Cristiana e questi nuovi A.D.P., rigenerati dalla Segreteria
Lanivi, i punti di contatto sono ben pochi. Possiamo dire di essere
tornati indietro, addirittura al 1970.
POLLICINI
(fuori microfono):
Al tempo di Craxi e
De Mita!
TORRIONE (P.S.I.):
Ma lascia stare il tempo di Craxi!
Cosa c'entrano Craxi e De Mita? Tu pensa per un attimo a quello che
è stato scritto qui! Io dico solo che, attraverso la durezza del
linguaggio, si percepisce senz'altro un certo stato d'animo. Il
Segretario degli A.D.P. ha ritenuto opportuno usare questo
linguaggio, ebbene questo linguaggio è la testimonianza di un certo
stato d'animo...
POLLICINI
(fuori microfono):
L'inaffidabilità dei
Socialisti è già stata dichiarata da De Mita. Siete
inaffidabili!
PASCALE
(fuori microfono):
L'inaffidabile n. 1 è
la D.C.! Pensa a quello che è successo al "cartello"!
TORRIONE (P.S.I.):
Io non voglio accettare la
provocazione, perché ho capito qual è il trucchetto: quando qui si
affonda, allora si cerca il diversivo in campo nazionale. Dopo
quello che di essa ha detto il Segretario Lanivi, invece, caro
Consigliere Pollicini, tu mi devi dire se questa Democrazia
Cristiana sia affidabile o meno. E questo non lo devo chiedere a
Craxi, ma lo devo chiedere a voi.
MAQUIGNAZ
(fuori microfono):
È un rapporto di
amore e odio.
TORRIONE (P.S.I.):
Adesso il Consigliere Maquignaz, oltre
all'autonomia cosmica, ha inventato anche il rapporto di amore e
odio. E va bene, allora se è così, prendiamo pure lo spunto da
quest'ultima affermazione ed accettiamo questo rapporto di amore e
odio. A questo punto, però, vorrei proprio sapere dove sia l'amore,
e lo chiedo a voi che fate parte di questa maggioranza.
Ebbene, io credo che questa considerazione sulle gambe, e cioè
sulla formula politica, parli da sola, nel senso che non abbisogni
di ulteriori commenti. Su questo argomento specifico noi tutti
dovremo riflettere dopo le elezioni del 1988. Questa riflessione
competerà a noi per primi, ma competerà anche alle forze che hanno
condiviso le responsabilità di governo - e parlo dell'Union
Valdôtaine e della Democrazia Cristiana - in questi ultimi
quattordici anni, che non sono certamente pochi.
Ritorno al documento programmatico. Perché? Perché ritengo
essenziale che ci si soffermi sui propositi politici di questa
Giunta, che, con quel programma, si proponeva di trasformare
sostanzialmente il modo di essere di questa nostra Regione, che io
non credo possa essere identificata in una specie di isola felice,
perché ciò sarebbe un errore veramente grossolano.
La relazione dell'Assessore Martin ha dipinto la Valle d'Aosta
come un quadro discretamente confortante. Ma, se è vero che la
nostra Regione può sicuramente vantare dei primati sul piano del
benessere, è altrettanto vero che in Valle d'Aosta esistono ancora
sacche di arretratezza e, all'interno della società valdostana,
esistono ancora cause di profondo malessere, che noi, come
amministratori, abbiamo il dovere di registrare e, se possibile, di
eliminare. Mi riferisco a due fenomeni che, ormai, sono sotto gli
occhi di tutti: il fenomeno della droga e quello dell'alcolismo,
che, peraltro, sono fenomeni più tipici di società che stanno bene,
che non di società che non stanno bene.
Al di là di questa considerazione, che non può valere in
assoluto, noi dobbiamo riflettere su questi due drammi che
travagliano la nostra società, per cercare di eliminarli.
Continuando sulla stessa falsariga del programma, alle pagine n.
1 e 2 trovo un'affermazione che riguarda il particolarismo
valdostano. Su questo terreno noi abbiamo già sollecitato un
dibattito in quest'aula, anche perché uno dei presupposti di questo
capitolo è il bilinguismo. Sembra impossibile che questo argomento
sia trattato da tutti noi - e non faccio alcuna differenza tra
maggioranza e minoranza - sotto l'assillo di una vertenza
sindacale. Questo presuppone un atto di profonda autocritica da
parte di tutta la classe dirigente valdostana. Se è vero, infatti,
che il bilinguismo è il presupposto, o meglio il caposaldo
essenziale, della nostra autonomia, ebbene, allora, noi non
dobbiamo né monetizzarlo, sotto certi aspetti, né trattarlo come un
elemento di secondaria importanza. Una volta scaduto al livello di
contrattazione sindacale, il principio del bilinguismo necessita,
per forza di cose, di una sua ridefinizione; e devo dire che la
riflessione deve essere fatta sull'essere della nostra società,
sulle sue trasformazioni e soprattutto sulla scuola valdostana.
L'Assessore Martin ha detto che la nostra è l'unica Regione che
paga gli insegnanti. Se questo impegno finanziario è così notevole
per noi, che ce ne siamo voluti assumere l'onere in prima persona,
ebbene, abbiamo anche il dovere di ridiscutere il ruolo della
scuola valdostana nell'ambito della società valdostana, perché
questa scuola, nonostante i propositi presenti nel programma, ha
ben poco, sul piano della sostanza, che si riferisca alle
peculiarità della nostra Regione.
Perché dico questo? Perché il dibattito che si aprirà in sede di
Commissione e di Comitato ristretto non dovrà sicuramente andare a
ledere il principio dell'indennità di bilinguismo, stabilito tra
l'altro da una legge statale, ma dovrà esaminare, da un punto di
vista strettamente politico, che cosa rappresenta la lingua
francese in Valle d'Aosta, nell'anno di grazia 1988. Una
riflessione complessiva, intorno a questo tema, deve essere fatta,
al di là, ovviamente, del pagamento o meno dell'indennità.
Noi, come si suol dire, riteniamo che il discorso sia andato un
po' troppo in là, ma questo è il risultato di una mancanza di
considerazione e di una sottovalutazione dello specifico problema
che ha svilito il principio del bilinguismo facendolo scendere al
livello di una vertenza sindacale. Mi rendo perfettamente conto che
tale questione non è di facile soluzione, ma ritengo, però, che
debba essere valutato con la dovuta attenzione, a prezzo di non
essere più considerati valdostani.
Vengo ora ad un altro capitolo che credo denunci alcune carenze
dell'attuale formula politica. Uno specifico paragrafo del
programma trattava dei rapporti tra Stato e Regione, ma le
insufficienze in merito sono state così evidenti da richiedere un
lungo discorso, anche perché non è stato risolto neanche uno dei
relativi problemi. Mi riferisco, ovviamente, ai temi della
revisione della legge elettorale per l'elezione del Parlamento
europeo, alla modificazione della legge elettorale per l'elezione
del Consiglio regionale, all'attribuzione alla Regione della
potestà legislativa in materia di organizzazione comunale, alla
soluzione delle questioni del Parco del Gran Paradiso e
dell'Ospedale Mauriziano.
Perché dico che l'intervento di questa formula politica è stato
insufficiente? Perché, in cinque anni, non sono stati fatti passi
in avanti sui problemi che ho appena accennato.
Devo riconoscere che intorno alla questione Parco, che mi sta
particolarmente a cuore, è sostanzialmente cambiato l'atteggiamento
della Regione, però la trattativa è ancora in corso e non se ne
intravede ancora la fine.
Orbene, è necessario avere un rapporto di tipo diverso con lo
Stato. Sovente, infatti, non serve la conflittualità, ma il
confronto. La circostanza che il Presidente della Giunta sia stato
ricevuto soltanto ieri dal Capo del Governo è un dato di fatto che
ci deve far meditare e riflettere.
Fra i presupposti di questo programma ce n'era uno che io
ritengo debba essere posto a fondamento della nostra macchina
autonomistica. Mi riferisco alla riorganizzazione
dell'Amministrazione regionale. So che non è facile e so che,
quando si cerca di considerare a fondo i problemi della burocrazia
regionale, si ledono certi interessi. Si prospettava, però,
l'esigenza di darle un assetto diverso. Ciò è stato fatto sul piano
della riorganizzazione degli uffici, nel senso che la nuova pianta
organica delinea un nuovo assetto, ma non è stato fatto sul piano
strettamente giuridico, che è importante quanto quello
organizzativo e quello economico.
Ritengo che il dotare l'apparato burocratico della Regione di
una struttura agile e snella debba essere uno dei principali
impegni programmatici.
Assessore Martin, se noi riflettiamo un po' sul bilancio,
scopriamo che la presenza di una massa residuale così ingente
testimonia non di una accelerazione della capacità di spesa, ma di
un suo notevole ritardo. Ciò è dovuto anche ad una causa interna
che ci riguarda più da vicino, ed intendo alludere al personale o,
meglio ancora, alla sua organizzazione.
In un altro paragrafo si dice: "Il territorio della nostra
Regione è una ricchezza". Con amarezza devo constatare che, su
questo piano, al di là dell'affermazione di principio,
identificabile con la istituzione dell'Assessorato all'Ambiente, è
stato fatto molto poco e quel poco è stato fatto con notevole
ritardo. Manca una legge-quadro sull'ambiente, pur trattandosi di
una richiesta da noi avanzata da ben quattro anni; manca una legge
sui parchi, sull'impatto ambientale e sulla caccia. Eppure si
tratta di elementi che ci aiutano a preservare il nostro
territorio, che non può più essere ulteriormente usato ed usurato,
ma deve essere salvaguardato ad ogni costo, a prezzo dell'esistenza
della nostra stessa autonomia.
È doveroso proporre questo discorso in termini accorati, perché
sinora il problema è stato affrontato ed impostato in termini
piuttosto riduttivi, mentre io credo che, al di là delle cifre che
ci sono state fornite dall'Assessore Martin, si debba fare un
notevole sforzo per migliorare la qualità dell'ambiente che
concorre a migliorare la qualità della vita.
Mi rifaccio ora al ruolo dell'Amministrazione regionale, per
smentire alcune affermazioni fatte dall'Assessore Martin. Diceva il
programma:
"Il ruolo della Regione non può essere né di tipo assistenziale,
cioè di protezione e di accettazione acritica di ogni iniziativa
avviata o proposta, né di tipo dirigistico, cioè di pretesa di
imporre una guida esclusiva alla vicenda regionale, con
l'assunzione di ogni responsabilità.
Si prefigura un diverso ruolo della Regione, che da un lato sia
di attuazione puntuale e corretta delle proprie responsabilità
nelle decisioni di ordine regionale e, dall'altro, di
riconoscimento di autonoma responsabilità che complessivamente
devono concorrere alla crescita regionale".
Ebbene, affinché il mio discorso non sia frainteso, riconosco
che si è fatto senz'altro un notevole sforzo per decentrare dei
fondi ai comuni - questo deve essere debitamente sottolineato e poi
farò in merito un certo discorso -, però è mancato il trasferimento
ai comuni di certe funzioni. Questo tema è legato a quello più
specifico delle competenze, al quale mi sono riferito in
precedenza. Se non si procede in tal senso, ha ragione l'Assessore
Martin quando dice che tutto parte da "mamma Regione", che tutto è
determinato da "mamma Regione": l'aspetto economico, quello
culturale ed anche quello più specifico delle collettività minori,
che devono vivere, ma non solo attraverso i sia pur cospicui
finanziamenti della Regione, perché devono anche essere espressione
di una cultura diversa che, per qualche verso, deve contrapporsi a
quella regionale.
Sotto questo aspetto, invece, secondo la relazione
dell'Assessore Martin, abbiamo realizzato una sorta di socialismo
reale, in quanto l'economia regionale è stata completamente
assorbita dall'opera della Regione. Questo fatto avrà notevoli
conseguenze in futuro, soprattutto se guardiamo al 1992.
Ci sono settori che, nonostante questo massiccio intervento, non
hanno presentato caratteri di novità, come l'agricoltura o come
nella stessa politica industriale, nella quale, al di là di alcuni
lodevoli progetti dei quali occorre dare atto all'Assessore, si
evidenziano profonde discrepanze, che, per esempio, proprio in
questi ultimi anni, hanno reso possibile il verificarsi di una
vicenda triste e desolante come quella della MULTIBOX.
Sarebbe troppo facile fare un "excursus" nel settore terziario,
che non presenta un progetto complessivo perché non esiste un piano
urbanistico regionale: non si può programmare il turismo se prima
non si programma il territorio. A mio avviso si tratta di
un'esigenza vitale, perché, solo dopo aver predisposto un piano
urbanistico di insieme, noi possiamo porre mano ad un piano
turistico regionale che comprenda l'intero comparto, analizzato
attraverso tutte le tessere che compongono questa specie di
mosaico: il turismo culturale, il turismo termale, il turismo
ecologico e quello scolastico, che, invece, sono stati lasciati in
una sorta di dimenticatoio. In questo bilancio, infatti, non si fa
quasi alcun cenno a questi aspetti.
Questo piano turistico servirebbe ad eliminare il problema della
stagionalità. La Valle d'Aosta non deve essere appetibile soltanto
d'inverno - per quest'ultima stagione è stato addirittura
benemerito l'intervento effettuato a favore degli impianti di
risalita -, ma deve ricercare e qualificarsi per una sorta di
attività turistica che non soffra del "male stagionale", cioè del
turismo stagionale, sia esso estivo o invernale. Essa, infatti, ha
la potenzialità per vivere di attività turistica per tutto il corso
dell'anno. Per far ciò, ovviamente, occorre dotarsi di una politica
turistica di tipo diverso.
Ho fatto questa breve "incursione" nel programma per ricordare
che questa legislatura, indubbiamente, ha prodotto dei frutti, e
non poteva essere diversamente, specie se poniamo mente alla grande
massa di denaro che sicuramente rende più benevolo il giudizio nei
confronti di questo Governo. È chiaro che, se facciamo un confronto
tra l'attività di questa Giunta e quella delle Giunte operanti
quando non vigeva ancora l'attuale riparto fiscale, se ne
avvantaggia senz'altro l'attuale Giunta, che, per qualche verso, -
e non farò delle cifre, cosa che del resto sarebbe troppo facile -
ha potuto beneficiare di una condizione di privilegio che non
riteniamo possa o debba condizionare l'attività
dell'Amministrazione regionale. Si muore, infatti, per troppo
denaro, così come, del resto, si muore anche per troppo poco
denaro!
Mi auguro, invece, che la prossima legislatura pensi anche ad un
diverso assetto della finanza e credo che sarà costretta a fare una
riflessione in tal senso da quella direttiva CEE che prevede
l'eliminazione delle barriere doganali.
Vorrei entrare nel merito di questo bilancio che, dal Presidente
della Giunta, è stato raffigurato come una specie di corpo umano.
Ebbene, tale rappresentazione fa senz'altro supporre che in quel
corpo esistano delle potenzialità che, però, non riescono ad
esprimersi. A mio avviso è stato un errore grossolano l'aver
progettato un bilancio di transizione, un bilancio cioè che guarda
solo alle elezioni regionali. Perché faccio questa considerazione?
Obiettivamente occorre riconoscere che questa Giunta avrebbe dovuto
fare uno sforzo più complessivo, non guardando solo l'esistente, ma
proiettando anche la sua volontà politica e programmatica nel
futuro, visto e considerato che esiste una notevole disponibilità
finanziaria. Un anno perso, a causa di un bilancio che è la
fotocopia del bilancio dello scorso anno, può avere delle
conseguenze negative per diversi anni sul modo di procedere della
nostra collettività. Il nuovo bilancio non doveva essere una piatta
ed opaca ripetizione di quello dello scorso anno, ma la
testimonianza di una precisa volontà della Giunta di proiettare nel
futuro i suoi impegni.
Voglio far rilevare all'Assessore Martin che, nell'esaminare
questo bilancio, credo che ci si debba cominciare a preoccupare.
Non sono un tecnico di cifre, però anch'io ho colto l'aspetto
negativo della notevole lievitazione delle spese correnti, che
hanno raggiunto il 52% dell'intero bilancio "reale", che è di circa
960 miliardi, rispetto a quelle di investimento. Questo dato deve
farci preoccupare e deve essere da noi interpretato come una specie
di campanello d'allarme che ci consente di intravedere che, nel
funzionamento della macchina burocratica, le spese correnti vanno a
detrimento delle spese di investimento.
Da questa prima considerazione ne di scende un'altra, sempre di
tipo contabile. Mi riferisco all' "escamotage" dell'accensione del
mutuo, che per la terza volta viene inserito nel bilancio
dall'Assessore Martin che, in questo, si è rivelato un abile
prestidigitatore. Perché dico questo? Perché ogni anno ci fa il
gioco delle carte. Dov'è il mutuo? Dov'è il mutuo? Uno due e tre,
uno due e tre, ed il mutuo gira, come un fantasma, tra le pieghe
del bilancio regionale. 110 miliardi una volta, 150 miliardi
un'altra e poi l'Assessore Martin viene a dirci che l'avanzo di
amministrazione non esiste più e che si tratta solo di 15 miliardi.
No no, caro Assessore Martin, perché, come si dice a Napoli: "Accà
nisciun'è fesse!". Sappiamo benissimo, infatti, che
l'Amministrazione regionale non contrarrà mai quel mutuo, che
invece è una sorta di arma segreta, anche se non troppo, per
nascondere le pecche dell'Amministrazione regionale. Dai 960
miliardi del bilancio reale, infatti, noi dobbiamo togliere i 150
miliardi del mutuo che non sarà mai acceso. Ma con quali risorse
finanzieremo la spesa?
A mio parere c'è qualcosa che non funziona: o questa
Amministrazione non ha capacità di programmare e di proiettarsi nel
futuro, oppure, se c'era effettivamente l'esigenza di contrarre il
mutuo, l'Assessore Martin l'avrebbe già fatto. Una volta ha trovato
l'"escamotage" di imboscare dei soldi presso la FINAOSTA, ed è un
dato reale perché la Finanziaria regionale ha una dotazione
complessiva di ben 530 miliardi che sono investiti tutti in BOT,
tant'è che la FINAOSTA può essere definita come una vera e propria
banca regionale. Mi auguro che l'Assessore possa smentirmi...
(...INTERRUZIONE del Consigliere Tamone...)
TORRIONE (P.S.I.):
Per carità! Io mi smentisco da solo,
però prego l'Assessore di prendere atto di questo dato.
Questo discorso di carattere generale, ma anche specifico perché
riferito ad un bilancio che - ripeto - è caratterizzato, tra le
altre cose, dalla pochezza dell'impostazione, può essere inserito
nel più vasto riferimento al programma politico e amministrativo di
questa Giunta.
Abbiamo visto i dati politici, ho cercato di evidenziare anche i
dati contabili ed ora pertanto credo di poter dire che noi diamo un
giudizio sostanzialmente negativo, non, però, per partito preso,
perché riconosciamo che in certi settori sono stati fatti degli
interventi che non possiamo non sottolineare. Nel settore della
casa, per esempio, si riscontrano dei meriti che noi attribuiamo a
questa Giunta che ha saputo concepire una legge capace di far
scendere in Valle d'Aosta la tensione intorno alla questione casa e
di appagare un giusto e legittimo bisogno della gente. Non
vogliamo, infatti, che si creda che il nostro Partito si sia messo
a fare opposizione per il semplice gusto di farla. Noi abbiamo
cercato di fare un'opposizione di tipo diverso, un'opposizione non
crudele ma costruttiva, ed abbiamo cercato di dimostrarlo
concretamente.
Termino il mio intervento dicendo che, facendo seguito a questa
impostazione generale, noi riproponiamo all'attenzione della Giunta
e del Consiglio alcune esigenze che, per conto nostro, sono
improcrastinabili.
Abbiamo appreso con piacere che anche il Presidente della
Giunta, nel corso della sua relazione, si è posto il problema della
riforma statutaria. Noi l'avevamo già posto cinque anni fa, ma lo
riproponiamo ancora, perché riteniamo che, per rilanciare la nostra
autonomia, sia necessario ed indispensabile mettere mano alla
riforma statutaria.
Un'altra riforma che sollecitiamo è quella relativa alla
burocrazia regionale.
Altro elemento che può dare un nuovo assetto alla mappa del
potere regionale è la riconsiderazione delle competenze
assessorili.
Credo che queste tre riforme potrebbero dare un aspetto nuovo
all'Amministrazione regionale.
Risottoponiamo ancora una volta alla attenzione del Consiglio
l'esigenza di istituire alcune facoltà universitarie anche in Valle
d'Aosta, visto e considerato che i bei propositi formulati l'anno
scorso dalla Regione, di dar vita a corsi a livello universitario,
sono spariti dal bilancio. Non tutte le facoltà possono essere
insediate in Valle d'Aosta, ma alcune facoltà strettamente connesse
alle particolarità etnico-linguistiche ed ambientali della nostra
Regione potrebbero sicuramente servire da fermento culturale e
contribuirebbero a far maturare la nostra collettività.
Vista la notevolissima massa residuale, che non grava solo
sull'Amministrazione regionale, ma anche sui comuni, per incapacità
strutturali, nonostante i finanziamenti della Regione, ed impedisce
di compiere interventi nel settore delle opere pubbliche, noi
riteniamo che sia arrivato anche il momento di pensare ala
creazione di un'azienda regionale per i lavori pubblici, che
affronti la realizzazione delle opere di pubblica utilità con un
altro spirito manageriale, facendo funzionare un settore vitale,
non solo per l'Amministrazione regionale, ma anche per i
comuni.
Ecco, il pacchetto che noi sottoponiamo all'attenzione del
Consiglio è costituito da questi buoni propositi che, ovviamente,
valgono per l'avvenire. Ci rendiamo conto che non sono altro che
petizioni teoriche, ma qualcuno, nel corso di una conferenza stampa
tenuta qualche giorno fa, ha giustamente sollecitato anche le forze
di opposizione ad essere propositive. Non è la prima volta che noi
scioriniamo questi argomenti in Consiglio, ma lo facciamo perché il
confronto, sovente sollecitato dal Presidente della Giunta, avvenga
su cose reali e concrete, in modo che serva a far crescere la
collettività valdostana, che non ha bisogno di essere apprezzata
solo sotto l'aspetto del benessere materiale, ma ha anche bisogno
di essere apprezzata e valorizzata per qualche aspetto o motivo
spirituale. Io credo in questo e, recuperando una vecchia
affermazione di Erik Frömm, ritengo che ognuno di noi, guardando
nel proprio intimo, debba scegliere tra l'essere e l'avere.
Essendo l'avere ormai abbastanza diffuso, ora bisogna pensare a
quell'essere che il Presidente della Giunta ha posto, seppure per
analogia, al centro della sua relazione. Noi dobbiamo guardare al
modo di essere della nostra valdostanità, dobbiamo ricuperare dei
valori culturali che guardano al nostro passato, non certo in senso
contemplativo, ma per trarne aiuto nella nostra proiezione verso il
futuro.
Credo che noi dobbiamo ipotizzare fin d'ora quale sarà la
collettività valdostana del 2000. Per far ciò dobbiamo agire con
tutte e nostre migliori energie ed io ritengo che, solo attraverso
un ricupero di spiritualità e di valori culturali, la gente
valdostana riuscirà ad essere ed a rimanere se stessa. Grazie.
Si dà atto che alle ore 10,12 assume la Presidenza il
Vicepresidente DE GRANDIS.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Quest'anno ci prepariamo ad approvare
l'ultimo bilancio regionale prima della fine della legislatura. È
nostro dovere, quindi, fare alcune considerazioni di carattere
generale sul lavoro svolto, per verificare in che misura ed in che
modo il programma di legislatura, proposto dalle forze che
compongono la maggioranza, ha trovato attuazione e per valutare
l'impatto degli interventi sull'economia della nostra Regione e
sulla qualità della vita della popolazione.
Scusate se mi tolgo gli occhiali, ma mi danno un certo senso di
fastidio, perché creano due fuochi diversi. Preferisco metterli
via, così evito problemi di vista: vicino, infatti, vedo bene, ma
lontano vedo tutto confuso...
(...INTERRUZIONE...)
MAQUIGNAZ (A.D.P.):
Occorre rilevare innanzitutto che
questa legislatura è stata costantemente caratterizzata da tre
fattori: la stabilità politica ed amministrativa, l'efficienza
dell'azione amministrativa e l'articolazione armonica degli
interventi su tutto il territorio della nostra Regione.
La combinazione di questi tre fattori ha consentito alla nostra
Regione di raggiungere dei risultati che noi definiamo ottimi sul
piano della qualità. Ritengo importante sottolineare l'estrema
importanza dell'interconnessione di questi tre fattori. Non esiste
efficienza senza stabilità, non esiste articolazione degli
interventi senza efficienza. Questi tre fattori hanno rappresentato
il perno dell'attività amministrativa.
Sul piano del metodo, l'azione amministrativa è stata
caratterizzata da due aspetti fondamentali: la consultazione
costante dei rappresentanti delle varie organizzazioni di
categoria, dei sindacati, ed il confronto costante con tutti i
comuni della nostra Regione. Questi due aspetti hanno reso
possibile un notevole livello di partecipazione alla gestione della
cosa pubblica da parte di tutta la comunità valdostana.
Nell'attuale momento storico, politico e sociale non credo che
sia possibile ottenere un maggior livello di partecipazione, specie
se si tiene conto del fatto che, in una piccola dimensione come
quella della nostra Regione, esiste un rapporto diretto tra il
cittadino e l'amministratore.
Ma allora - mi direte voi - perché, qui in Valle d'Aosta,
qualcuno si lamenta? Io credo che, al di là del fatto che alcuni si
lamentano perché sono abituati a farlo, esistono effettivamente dei
motivi che possono giustificare certe lamentele. Occorre dire,
innanzitutto, che forse abbiamo commesso qualche errore. Chi non
fa, non falla.
Esistono poi, all'interno della nostra comunità, opinioni
diverse sul modo di affrontare e risolvere determinati problemi.
Non possiamo dimenticare, d'altra parte, che il gioco dialettico è
una componente di fondo della democrazia moderna ed è bene che le
dinamiche che alimentano il confronto e la discussione vivano nella
nostra comunità.
Mi pare, però, che il lavoro di mediazione e di composizione
delle tensioni, fatto dalla Regione, abbia riscontrato il consenso
di una larghissima parte della popolazione valdostana. Non credo,
infatti, che qualcuno, nella nostra comunità, si possa ritenere
emarginato o non considerato, o possa sostenere che non si siano
fatti tutti gli sforzi necessari per risolvere i problemi che di
volta in volta si sono presentati.
Concordo, comunque, sul fatto che occorre intensificare gli
sforzi per migliorare le condizioni di vita della fascia più debole
della popolazione. Fortunatamente viviamo inseriti in una civiltà
avanzata, però spesso ci dimentichiamo della parte più debole e,
quindi, dobbiamo operare affinché vengano eliminate, nella nostra
comunità, quelle situazioni che possono essere fonte di sofferenza
e di infelicità.
Desidero soffermarmi su un terzo punto, che forse è quello che
crea i maggiori malcontenti, e cioè sulla burocrazia. Dicono che
Nerone non volesse bruciare i cristiani, ma la democrazia. Non so
se questa interpretazione della storia romana sia giusta o meno,
sono certo però che, se un ufficio regionale prenderà mai fuoco,
ciò accadrà perché un sindaco disperato vorrà, probabilmente,
bruciare qualche burocrate.
Non intendo certamente colpevolizzare più del dovuto i nostri
funzionari, che, peraltro, sovente svolgono un ruolo encomiabile,
ma desidero invece porre in evidenza l'astrusità e la difficoltà di
alcune nostre leggi, la proliferazione di commissioni e
sottocommissioni, consultive e di controllo, e l'eccessiva
burocratizzazione delle pratiche amministrative.
Cosa fare? Io non lo so e non ho competenza in materia. Mi
preme, però, sottolineare che l'eccessiva burocratizzazione crea un
rapporto di dipendenza tra l'amministratore e l'amministrato. Tale
rapporto umilia la dignità della persona e può compromettere il
senso della democrazia.
Come vedi, caro Consigliere Mafrica, anche noi abbiamo il
coraggio di fare un'analisi sulle cose che non funzionano. Mi
potrai dire che la mia analisi è succinta, breve ed un po'
superficiale, ma, d'altra parte, spetta all'opposizione evidenziare
i limiti e gli ostacoli che incontra l'azione di governo ed alla
maggioranza spetta il compito di rimuoverli. Credo che vada
interpretato appunto in tal senso il rapporto dialettico tra la
maggioranza e l'opposizione. Credo anche che il nostro
atteggiamento nei confronti dell'opposizione sia stato ispirato
all'abilità, alla prudenza e all'attenzione, anche se, per la
verità, ci dobbiamo lamentare per alcuni comportamenti, nei nostri
confronti, che talora sono stati ispirati più dall'intento polemico
e dal rancore che non dalla volontà di contrastare delle scelte
sbagliate.
Con l'opposizione, infine, noi vorremmo creare, o meglio
continuare ad operare in unità d'intenti o mantenere un
atteggiamento comune su alcuni problemi che, per la loro importanza
e specificità, assumono notevole rilevanza sotto l'aspetto
istituzionale. Mi riferisco ai rapporti tra lo Stato e la Regione,
alle norme di attuazione, al problema del Mauriziano, al problema
del trasferimento delle norme amministrative in materia elettorale
ed al problema del Parco.
La questione del Parco, in particola re, come tutti sappiamo, è
stata fonte di grandi tensioni. Le popolazioni interessate si sono
sentite oppresse da un ente che, anziché perseguire una politica di
armonizzazione tra i vari interessi e tra le diverse esigenze, si è
fatto purtroppo coinvolgere dalla logica deleteria del
protezionismo oltranzista. Pazienza! Spetta a noi usare il
buonsenso e l'intelligenza per dirimere la questione, nella
tolleranza e nel rispetto delle prerogative della nostra autonomia
e nel rispetto delle esigenze della popolazione del Parco. Sì,
quindi, ad un Parco, ma ad un Parco a misura d'uomo.
Il discorso sul Parco non può non richiamare la nostra
attenzione sul problema dell'ambiente, che è stato lungamente
discusso nel corso del nostro congresso. L'evoluzione dell'ambiente
può essere garantita solo nel rispetto dell'identità del territorio
valdostano. Quest'ultimo è un patrimonio unico e irriproducibile.
L'identità dell'ambiente è la vera ricchezza del mondo valdostano.
L'identità del territorio è la manifestazione della cultura e
dell'autonomia della gente valdostana.
Questi sono stati i temi che abbiamo cercato di approfondire e
di dibattere. Riteniamo, quindi, che la difesa dell'ambiente non
sia una battaglia esclusiva dei Verdi, ma sia, soprattutto, una
questione che riguarda la vita futura. Crediamo, anzi, che il
problema debba essere considerato in termini più ampi, nel senso
che l'atteggiamento dell'uomo nei confronti dell'ambiente e dei
vari problemi che riguardano l'umanità debba essere considerato
soprattutto sotto il profilo etico. Occorre, quindi, come sostiene
Salvatore Béthaz, docente di filosofia politica:
"Riflettere sulla necessità di porre al centro il diritto morale
dei cittadini e dei loro figli. Dobbiamo riconoscere di non avere
un dominio onnipotente sul futuro e rispettare il diritto etico di
chi ancora non è nato. In tale senso, quindi, vanno considerati i
problemi dell'ambiente, della pace, dell'ingegneria genetica e
tutti gli altri problemi che interessano l'umanità, primo fra tutti
quello che riguarda l'energia nucleare, la cui utilizzazione
potrebbe pregiudicare non solo la nostra vita, ma anche la vita
delle generazioni future".
L'atteggiamento etico dell'uomo assume, quindi, un'importanza
primaria e, secondo me, tende a superare la tradizionale
distinzione tra destra e sinistra, tra conservatori e progressisti,
tra laici e cattolici.
La persona umana in quanto tale, come è stato ricordato nella
relazione del Presidente della Giunta e come ricorda Manuel
Mounier, ritorna al centro dell'universo.
Dopo l'ambiente ed il territorio, credo che sia d'obbligo fare
un breve riferimento alla famigerata caccia, tanto deplorata da
Celentano, nel corso del suo spettacolo, ma così utile a
garantirgli ulteriore pubblicità. Non intendo certamente
atteggiarmi a difensore d'ufficio della caccia, anche perché non è
il momento più opportuno, né intendo enfatizzare, in questa sede,
il ruolo dell'attività venatoria; desidero soltanto sottolineare la
legittimità di questa passione o meglio la sua esistenza.
In altri termini ed a mio parere, si tratta di adottare una
regolamentazione di questa attività, che tenga conto, da una parte,
della tradizione venatoria, e, dall'altra, della necessità di
conciliare l'esercizio di tale attività con la più generale
esigenza di tutela della fauna.
Sul piano del metodo, credo che si debbano abbandonare gli
atteggiamenti di intolleranza. Rigoni Stern, nel suo libro "Il
bosco degli urogalli", ha esplicitato - per usare un'espressione
tanto cara al Consigliere Torrione - un "modus vivendi" tra
cacciatori e protezionisti.
Detto questo, desidero richiamare la vostra attenzione su di un
breve esame dell'azione di governo nei vari settori economici della
nostra Regione. Noi diamo un giudizio positivo dell'azione del
governo, non tanto perché facciamo parte della maggioranza, ma
perché abbiamo potuto constatare di persona che, nella nostra
Regione, il processo di modernizzazione delle strutture di fondo
che sostengono la nostra economia è in fase avanzata.
Mi riferisco, ovviamente, alle strutture alberghiere, agli
impianti di risalita, alle infrastrutture sportive, ai caseifici,
ai centri di raccolta, commercializzazione e di lavorazione dei
prodotti della nostra Regione. Mi riferisco anche all'industria,
che, nonostante le difficoltà, sta trovando un modo nuovo, moderno
e conforme alla specificità della realtà valdostana. Mi riferisco
anche alle strutture di distribuzione dei servizi sanitari, sociali
e culturali, che sono state articolate su tutto il territorio della
nostra Regione: centri traumatologici, poliambulatori, biblioteche,
scuole e centri di cultura.
Nei prossimi anni queste strutture saranno completate e così
avremo le basi che consentiranno ai vari settori dell'economia di
sviluppare al massimo le rispettive potenzialità. La stessa cosa
dicasi per i servizi e la viabilità.
Ci stiamo dirigendo, in sostanza, verso la creazione di una
Valle d'Aosta moderna, caratterizzata da una fase di
terziarizzazione legata soprattutto al turismo e da una fase di
deindustrializzazione del sistema locale. Nei prossimi anni, il
processo evolutivo dipenderà dai seguenti fattori:
- la qualità, come fattore chiave di successo;
- l'introduzione dell'innovazione, come determinante
competitiva;
- l'apertura all'esterno, come fattore necessario di
collegamento per un'economia sempre di più interdipendente;
- le telecomunicazioni e l'informazione.
Noi ci dobbiamo confrontare con questo nuovo modello di
sviluppo, tenendo conto del fatto che per la Valle d'Aosta si è
chiusa una fase caratterizzata dalla rendita di posizione ed è ora
necessario un salto di cultura che deve essere profondamente
radicato nel tessuto sociale ed orientato verso lo sviluppo.
Occorre tener conto dell'internazionalizzazione del sistema
valdostano, che è una delle condizioni necessarie, anche se non è
sufficiente, allo sviluppo della Valle d'Aosta e, infine, devono
essere mantenute salde le compatibilità fra sviluppo e ambiente, in
modo che il primo non alteri l'identità della Valle d'Aosta.
In quest'ottica, la qualità degli uomini è, certamente,
l'elemento centrale e credo che dovremo intensificare i nostri
sforzi in questa direzione. L'uomo è anche, e non soltanto, il
risultato dell'ambiente che lo circonda. Dobbiamo, quindi, creare
le condizioni perché l'uomo possa esprimere al massimo le proprie
capacità e potenzialità. La persona umana, ancora una volta, come
ricorda Manuel Mounier, è al centro dell'universo; ancora una
volta, come ci ricorda Teilhard de Chardin, l'uomo si sente
cittadino dell'universo e partecipe di un grandissimo processo di
crescita dell'umanità.
Credo che a questo punto siano necessarie alcune considerazioni
di carattere politico. Non intendo certamente rispondere alle
provocazioni dell'amico Consigliere Torrione, ma mi limito a
spiegare in quattro parole la nostra posizione politica.
Desidero, innanzitutto, ribadire che noi riteniamo valida
l'attuale maggioranza e che intendiamo rinvigorire la nostra
collaborazione con l'Union Valdôtaine, come ha ricordato il
Segretario Lanivi nel corso del nostro Congresso, con la quale
costituiamo l'area autonomistica e pluralistica, che si muove sulla
base di una comune visione politica e di convergenze
programmatiche.
Desideriamo continuare la nostra collaborazione con la
Democrazia Cristiana - e questa era la parte più caratterizzante
del discorso del Segretario Lanivi al congresso degli A.D.P. -
perché condividiamo la difesa e l'affermazione dei valori del
cristianesimo, sui quali non si fonda solo la civiltà occidentale,
ma si fondano anche le istanze più vere dei socialismo moderno.
Desideriamo continuare la nostra collaborazione con il Partito
Repubblicano, il cui ruolo di serietà e di coraggio vogliamo, oggi,
porre in evidenza. Così pure intendiamo continuare la nostra
collaborazione con il Partito Liberale.
Con le forze della sinistra e della opposizione - come abbiamo
già detto - intendiamo indispensabile avviare un lavoro di
approfondimento delle rispettive posizioni, alla ricerca,
soprattutto, di una unità di intenti sui temi di rilevanza
istituzionale.
Detto questo, desidero, infine, ribadire la fedeltà e la lealtà
politica del Gruppo consiliare degli A.D.P., i quali, in questi
anni, hanno notevolmente contribuito a garantire la stabilità
politica ed amministrativa nella nostra Regione.
Si dà atto che alle ore 10,44 riassume la Presidenza il
Presidente BONDAZ.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Per ciò che mi riguarda, la relazione
del Presidente della Giunta e quella dell'Assessore alle Finanze
hanno cercato inutilmente di deviare il dibattito dal vero oggetto
in discussione.
Il Presidente della Giunta, sorprendendo certamente il
Consiglio, si è rifugiato in similitudini arzigogolate, stimolando
forse la ricerca di parti del corpo umano dimenticate o
assimilabili a qualche settore della vita politica valdostana.
L'Assessore alle Finanze ha dedicato la maggior parte del suo
tempo all'illustrazione di una sorta di consuntivo delle magnifiche
e progressive sorti di questa Valle negli anni di Giunta
dell'attuale Presidente Rollandin.
Da questi tentativi di diversione noi ricaviamo la conferma del
fatto che quello di cui si deve discutere, e cioè il bilancio di
previsione per il 1988, non è poi così facile da magnificare,
specie se si preferisce esporre arditi accostamenti
politico-anatomici, oppure se si preferisce gloriarsi delle cose
già fatte piuttosto che parlare dell'argomento all'ordine del
giorno, appunto il bilancio del 1988.
Questo bilancio, al di là del colore verde della copertina,
scelto forse in omaggio formale all'anno europeo dell'ambiente, al
di là dei bagliori d'oro, che il Presidente della Giunta ha fatto
balenare perciò che riguarda la miniera di Brusson, a nostro
giudizio si presenta come un bilancio grigio, appiattito
sull'esistente, costruito sulle consuete basi contabili, senza
alcuno sforzo propositivo che guardi al di là del fatidico giugno
1988.
La Giunta ci ha tenuto a dire che non si tratta di un bilancio
elettoralistico e che la scelta di non impostare cose nuove è un
segno di rispetto per l'Esecutivo futuro. Noi non crediamo a queste
argomentazioni. Il bilancio del 1988 è povero di proposte nuove,
perché queste proposte o non sono state pensate o non sono state
volute; perché ai fini elettorali si è fatta la scelta di
continuare sui binari consueti, ritenendo che gli attuali
meccanismi di spesa siano più produttivi di consenso di altri,
magari innovativi, ma più rischiosi, perché non collaudati da anni
e anni di gestione del potere.
Questa Giunta, più delle precedenti, punta sull'efficacia dei
"mass media" e quindi ha fatto ogni sforzo per vendere bene la
merce "bilancio". Si è cercato di presentare il bilancio come un
documento credibile, realistico, un documento del buonsenso e del
buon governo. Si è sostenuto che, grazie alla sana amministrazione,
si è riusciti nell'intento di ridurre l'avanzo di amministrazione,
si è risparmiato sulle spese correnti e si è fatto quanto
umanamente possibile per migliorare la situazione. Si tratta, a
nostro giudizio, di forzature propagandistiche, per non parlare di
vere e proprie bugie.
L'avanzo di amministrazione, caro Assessore, non è mai stato
ridotto: esso è stato semplicemente nascosto, con operazioni
contabili ormai ripetutamente smascherate.
Una buona fetta dell'avanzo di amministrazione è nascosta nello
stesso bilancio. Tutti sanno, ormai, che il mutuo di 151 miliardi,
previsto per pareggiare le entrate, è una pura invenzione. Già
negli anni passati, infatti, si è ricorsi allo stesso trucco
contabile. Quei 151 miliardi di mutuo possono tranquillamente
essere spostati nella voce "avanzo di amministrazione" e credo che,
assieme ad essi, possano essere spostati anche almeno 200 miliardi
dei 240 - Consigliere Torrione, sono 240 - depositati in banca od
in titoli di Stato presso la FINAOSTA.
Avanzo c'era ed avanzo c'è, anche se una parte ha cambiato nome
e viene chiamato mutuo, ed un'altra ha cambiato cassa venendo ad
essere depositata presso la FINAOSTA invece che presso la cassa
regionale.
Non voglio soffermarmi molto sulla scarsa credibilità delle
cifre iscritte a bilancio. Basta osservare che le entrate di
competenza per il 1987, che erano state presentate l'anno scorso
sulla stima di 1.293 miliardi, sono state presentate nel bilancio
per il 1988 come attestate sulla cifra di 1.382, per ciò che
riguarda il 1987, quando già sappiamo che in un precedente
provvedimento, votato da questo Consiglio, le competenze per il
1987 avevano raggiunto i 1.412 miliardi e che le cifre saranno
ancora diverse nel consuntivo.
Ora io credo che non si possa sostenere che il bilancio è
credibile e non si possa neppure sostenere che si è velocizzata la
spesa, anzi, è vero il contrario, specie se ci si ricorda che la
relazione al bilancio consuntivo per il 1986, ultimo consuntivo
votato, riconosceva che la capacità di spesa, tra il 1985 ed il
1986 era scesa del 16%, passando dal 69,8% al 53,8%. In quell'anno
si erano infatti accumulati 442 miliardi di residui passivi, pari
al 46,2% delle somme disponibili.
L'entità dei residui passivi merita ancora un appunto. Soltanto
in Valle d'Aosta ci si può permettere il lusso di non erogare una
quota così grande delle cifre impegnate, circa il 50%. Per le altre
regioni a statuto ordinario c'è meno da scialare, se è vero, come
si apprende da una recente statistica pubblicata su "Il Mondo", che
la Valle d'Aosta ha più residui passivi della Regione Calabria, che
ne ha 441, e pochi meno della Regione Toscana, che ne ha 597.
La più clamorosa bugia contenuta nelle dichiarazioni
dell'Assessore alle Finanze e ribadita nella relazione presentata
ieri, che peraltro è pregevole, è quella secondo cui in questa
Regione si sarebbero fatti sforzi per contenere le spese
correnti.
È vero che, sia pure a malincuore, si ammette che, per l'anno
1988, le spese correnti aumenteranno del 4,4%, ma non è questo il
punto: il punto è che occorre fare una riflessione seria sulla
reale situazione di disponibilità di questa Regione.
L'Assessore Martin ci ha presentato una tabella in cui si nota
che le spese correnti, a partire dal 1982, scendono sotto il
livello del 50%, e sembra attribuirne il merito alla capacità di
risparmio ed all'oculatezza dell'attuale Giunta regionale.
L'Assessore Martin, però, ha dimenticato di precisare che tra il
1981 ed il 1982 è avvenuto un fatto molto importante, che ha
cambiato la situazione finanziaria e la stessa vita economica della
Valle d'Aosta: nel 1981, infatti, c'è stata l'approvazione del
riparto fiscale, che trasferisce alla Regione i nove decimi di
tutte le imposte percepite, compresa l'I.V.A. di sdoganamento sui
T.I.R. in transito. Ciò ha portato ad entrate così consistenti per
la Regione da collocarla ai vertici della disponibilità finanziaria
per abitante.
Facciamo un confronto, perché a volte può servire. Nel 1986, a
consuntivo, la Regione Valle d'Aosta aveva impegnato per spese
correnti 340 miliardi, per i suoi 114.000 abitanti, vale a dire
3.035.000 lire pro capite. Nello stesso anno, la Regione
Emilia-Romagna, sempre a consuntivo, aveva potuto impegnare 994.000
per abitante. Per ogni abitante della Valle d'Aosta, perciò, la
Regione era in condizione di spendere, per spese correnti, circa il
triplo di quanto poteva spendere l'Emilia-Romagna.
Sempre nel 1986, la Regione Valle d'Aosta aveva impegnato per
investimenti 612 miliardi, vale a dire 5.369.000 lire per abitante.
L'Emilia Romagna, nello stesso anno, aveva impegnato in valore
assoluto più o meno la stessa cifra, 675 miliardi, ma ciò, per i
suoi 3.900.000 abitanti, corrisponde ad una media di 173.000 lire
pro capite.
Questo si verifica perché nelle altre regioni - ed è importante
sottolinearlo - il bilancio è ormai molto rigido e soltanto il 10%
o il 15% delle somme disponibili può essere destinato agli
investimenti, mentre il resto è or mai bloccato dalle spese
correnti.
Negli ultimi 5 anni la nostra Regione ha potuto destinare agli
investimenti circa il 60% delle risorse disponibili. Dobbiamo dire
che, quando si valuta la capacità di spesa e la capacità di
governo, occorre anche tener conto delle condizioni in cui si
opera. Noi non siamo tra quelli che dicono che ci sono troppi
soldi, anche se talvolta, vedendo come sono spesi, potrebbe venire
una tentazione simile.
Noi ci ricordiamo, e vogliamo ricordare agli amici degli altri
movimenti e partiti, che quando la maggioranza sembrava ormai
rassegnata ai sette decimi del riparto fiscale, i Comunisti si sono
battuti, ad Aosta ed in Parlamento, per il ripristino dei nove
decimi. Possiamo tranquillamente dire che, fino a quando avremo un
peso, ci opporremo, sia ad Aosta, sia a Roma, contro ogni tentativo
di ridurre le entrate della Regione Valle d'Aosta.
Occorre però ammettere che la Regione ha oggi una disponibilità
finanziaria invidiabile, che influisce sia sulle sue possibilità di
intervento, sia sulle condizioni di vita della popolazione.
D'altronde, in una pubblicazione della Commissione CEE dedicata
alla nostra Regione, si può leggere:
"In termini di prodotto interno lordo per abitante, la Valle
d'Aosta si colloca in posizione nettamente superiore sia alla media
comunitaria, sia a quella italiana ben più modesta, ad un livello
molto superiore a quello di qualsiasi altro Paese membro; il più
vicino, ma a ragguardevole distanza, è il Lussemburgo".
Amici della maggioranza, ammettiamo, quindi, una buona volta che
qui non ci si trova, almeno da un punto di vista finanziario, in
una colonia oppressa. Ammettiamo che l'autonomia, così com'è, con
tutti i suoi limiti, ha prodotto qualcosa di buono e qualcosa
ancora può dare. Ammettiamo che non occorre essere dei "Quintino
Sella" per destinare, essendo al governo regionale, somme rilevanti
agli investimenti. Ci sembra opportuno riflettere un poco di più su
tale questione.
Domandiamoci piuttosto se gli investimenti che ci sono stati
abbiano avuto effetti tutti positivi; se gli stessi non abbiano,
per caso, introdotto delle distorsioni nell'economia valdostana; se
non li si sarebbe potuti effettuare in altro modo; se non si
sarebbe potuto fare di più e meglio. Se per ogni valdostano la
Regione può investire almeno 30 volte di più di quanto avviene per
il cittadino dell'Emilia-Romagna, che non è una tra le regioni più
arretrate, possiamo onestamente dire che gli investimenti fatti in
Valle d'Aosta, in termini di miglioramento dell'economia e di
elevazione della qualità della vita, sono più produttivi o almeno
equivalenti a quelli fatti altrove.
È questo il punto su cui occorre ragionare. Sarebbe sciocco dire
che in questi anni, dopo l'approvazione del riparto fiscale, non si
è fatto nulla: bisogna dare atto che è stata compiuta tutta una
serie di interventi utili. Ma si è fatto abbastanza? Si è fatto
tutto quello che si poteva fare?
Questa Giunta regionale ha potuto destinare agli investimenti,
negli anni 1983-87, sommando le cifre a consuntivo dal 1983 al 1986
con le previsioni del 1987, almeno 2.200 miliardi. In che senso
questa somma ha cambiato in meglio la solidità dell'economia
valdostana? In termini di occupazione? Qualcosa sicuramente è stato
fatto, ma noi vogliamo vedere le cose anche da un punto di vista
opposto a quello in cui ci sono state presentate dalla Giunta.
Senza tener conto dei posti di lavoro perduti alla MONTEFIBRE,
all'ILSSA-VIOLA ed alla COGNE, dove pure c'è stata qualche
responsabilità degli Esecutivi, per non aver tentato di fare prima
quello che si sta cercando di fare oggi in accordo con l'IRI, siamo
proprio sicuri che la politica industriale verso le piccole e medie
imprese abbia pro dotto frutti sufficienti?
L'Assessore Lanivi recentemente ha elencato gli addetti alle
imprese convenzionate con la Regione. Quei risultati sono da
riconoscere come validi, però, sommando tutti quei numeri, siamo a
meno di 500 posti di lavoro, che sono meno di quanti se ne sono
perduti con la chiusura di aziende convenzionate con la Regione.
Basta ricordare la SIV, la FORTUNA-WEST, l'INTEVA, la MAXEL e
l'ALLUVER per superare i 500 posti nella piccola e media
impresa.
E le condizioni di vita dei Valdostani, nonostante i massicci
investimenti, sono cambiate in modo soddisfacente? A noi non
sembra, se pensiamo alle madri che cercano un posto negli asili
nido aostani, alle famiglie che hanno anziani non autosufficienti,
ai pazienti che aspettano a volte mesi per delle visite
specialistiche, ai giovani che cercano lavoro e luoghi di ritrovo
ed infine ai cittadini che debbono spostarsi con i mezzi pubblici.
Questo perché, a nostro giudizio, si è concentrata l'attenzione nel
soddisfare le domande emergenti e casuali, abbandonando ogni
velleità di programmazione.
Dove sono gli osservatori del mercato del lavoro e quelli
epidemiologici, di cui parla il Presidente della Giunta? Perché
l'Assessore Martin cita i dati trimestrali dell'ISTAT, la cui
precisione è tale che, quando si parla di 5000 occupati in
agricoltura, essendoci un errore possibile nell'unità di migliaia,
ciò può significare un errore possibile di 3.000 o 4.000 unità,
che, per una realtà come quella italiana, non hanno importanza, ma
che, in una realtà come quella valdostana, possono cambiare
molto.
Davvero non è possibile istituire centri di elaborazione dati e
sistemi di rilevazione capaci di dare informazioni attendibili in
tempo reale sulla occupazione in Valle? Se non si conosce si può
intervenire, ma certamente non si interviene nel modo più efficace,
ed è quanto, a nostro giudizio, sta appunto avvenendo.
Qui si investono i miliardi del bilancio regionale, non in modo
mirato e con scadenze prefissate, ma si disperde il denaro in tanti
rivoli, sperando che diano qualche frutto ed a volte sperando che
la fortuna ci aiuti. Invece che selezionare le sementi ed il
terreno da coltivare, qui si gettano i semi a caso, in terreni
qualsiasi, sperando che qualcosa germogli.
A noi non sembra che questo sia il sistema migliore, perché poco
produttivo e perché introduce anche distorsioni nel sistema dei
valori della popolazione valdostana, distorsioni che certo
dipendono da grandi mutamenti generali, ma sulle quali influiscono
anche le condizioni locali.
Se in questa Regione la gente si persuaderà che basta chiedere
per ottenere, che non importano le capacità ma contano le amicizie,
che hanno importanza i soldi, il successo, il raggiungimento dello
scopo, al di là dei mezzi impiegati, allora non ci si lamenti della
crescita dell'individualismo e del consumismo, della mancanza di
capacità imprenditoriali, della deresponsabilizzazione
generalizzata e della caduta dei valori tradizionali.
Noi Comunisti puntiamo su altri valori di impegno sociale, di
solidarietà, di rispettosa convivenza, di apertura al nuovo, di
sviluppo della cultura e di capacità di autogoverno. Dobbiamo dire
onestamente che di tutto ciò abbiamo trovato scarse tracce nel
bilancio per il 1988, nel quale, sia nei capitoli, sia nei fondi
globali, mancano interventi sui quali la Giunta dica di essere
d'accordo. Non abbiamo motivo per non crederle, ma non si capisce,
ad esempio, perché non ci sia alcun intervento, neanche alla voce
"acquisto di beni patrimoniali", per ciò che riguarda la
DELTACOGNE, eppure si tratta di cifre considerevoli che da qualche
parte si devono pur trovare. Non si capisce neanche con quali somme
saranno finanziate la ristrutturazione e l'eventuale acquisizione
del Mauriziano. Ci chiediamo anche che cosa si potrà fare con i 2
miliardi previsti per la metanizzazione. Dopo anni di "vox ad
memoriam", sono pure sparite dai fondi globali le cifre previste
per il ricupero dei centri storici, ma, soprattutto, mancano - e
questo è l'elemento che noi consideriamo più negativo - elementi
che possano costituire un ponte tra la situazione attuale e quella
futura.
L'Assessore Martin dice che nel 1992 non succederà nulla di
tragico, che anzi un futuro radioso attende la nostra Regione: noi
ci auguriamo che sia così; nel frattempo, però, riteniamo che gli
investimenti regionali avrebbero dovuto e dovrebbero essere
finalizzati a dare solide gambe all'economia valdostana, per
consentire alle aziende di sopravvivere anche senza i così
consistenti aiuti regionali.
Noi riteniamo che in questi anni si possano fare sforzi
straordinari per migliorare la qualità della vita di quegli strati
che vengono emarginati dall'attuale assetto produttivo e sociale. È
per questo che noi avremmo visto bene nel bilancio per il 1988
alcuni progetti-obiettivo sui quali lavorare per un futuro assetto
della società valdostana, più equilibrato e solidale di quello
attuale.
Siccome non voglio allungare i tempi, elenco molto sommariamente
alcuni di questi progetti.
Progetto solidarietà. A nostro giudizio è necessario aprire - ma
nel bilancio non se ne trova traccia - il contributo della Regione
alle popolazioni di Paesi più sfortunati, prevedendo interventi con
i Paesi in via di sviluppo.
È necessario pensare a qualcosa di più preciso verso gli strati
più deboli della società valdostana; pensare, ad esempio, ad un
minimo vitale garantito per tutti gli anziani della nostra
Regione.
Altre proposte possono essere fatte perché una serie di servizi,
che pure esistono sul territorio, non danno i risultati che ci si
potrebbe attendere e, quindi, molto c'è ancora da fare per le
persone non autosufficienti e per i tossicodipendenti.
Progetto cultura. Noi insistiamo su questo punto. Deve essere
esplorata la possibilità di istituire in Valle d'Aosta corsi ed
istituti di livello universitario, se non una vera e propria
università, sia per favorire gli attuali studenti, sia per
aumentare gli scambi culturali della Valle d'Aosta con
l'esterno.
Progetto sviluppo. Si deve non solo enunciare, ma, finalmente,
costruire una rete effettiva di servizi alle imprese. Noi non
riteniamo che quelli erogati dalla FINAOSTA siano sufficienti.
Bisogna favorire l'uso delle nuove tecnologie e livelli avanzati di
formazione professionale. L'Agenzia del lavoro oggi è solo un
auspicio basato sulla buona volontà di poche persone. Questa
Agenzia del lavoro deve essere strutturata e deve poter lavorare in
modo più agevole.
Progetto salute. Un nuovo ospedale, al di là delle soluzioni
tecniche, ha problemi che noi riteniamo molto difficilmente
risolvibili con successivi interventi nell'attuale struttura di
viale Ginevra. Un ospedale, comunque, può rappresentare l'occasione
per un ripensamento dell'attuale organizzazione dei servizi. Decisi
passi in avanti, nell'ambito della salute, debbono essere compiuti
verso la "americanizzazione" del soccorso, l'educazione sanitaria,
la prevenzione e la riabilitazione.
Progetto giovani. Noi riteniamo che alcuni problemi, legati alle
tossicodipendenze e che si stanno manifestando in modo grave nella
nostra Regione, dipendano dalla condizione generale dei giovani
valdostani. In questo senso crediamo che si possa istituire un
osservatorio della condizione giovanile e che si debbano favorire
tutte le strutture che possano mettere assieme i giovani: centri di
incontro, auditorium, ostelli...
Progetto ambiente. È già stato detto molto da altri Consiglieri
ed in merito io voglio solo far rilevare che le cifre per i parchi,
nel bilancio regionale, sono irrisorie e che in tutti questi anni
non è stato avviato neppure un parco regionale. Noi crediamo che in
questa direzione si possa fare molto, così come riteniamo che molto
ci sia da fare per ciò che riguarda la situazione geologica della
Regione. Una carta geologica della Regione ed interventi anche
massicci per il risanamento delle zone franose, a nostro giudizio,
rappresentano ormai delle necessità.
Un'ultima questione riguarda la città di Aosta. Noto con piacere
che il Presidente della Giunta, nella sua relazione, ha parlato di
Aosta-capitale, però, per avere qualcosa di questo tipo, io credo
che si debbano anche prevedere degli opportuni interventi. Il
problema principale è quello del centro storico di Aosta.
Nell'intento di risanare questa struttura, occorre studiare
interventi pubblici ed interventi che coinvolgano anche i
privati.
Per terminare, ribadiamo ancora una volta - anche se non vediamo
la Giunta sensibile in questo senso - la pro posta che si
intervenga anche con fondi regionali nella soluzione del problema
ferroviario tra Aosta e Courmayeur. Noi riteniamo che questa tratta
possa diventare una sorta di metropolitana di tipo alpino - anche
se c'è una contraddizione nei termini - utile sia alla popolazione,
sia al turismo.
Questi progetti dei quali ho parlato sono soltanto indicativi e
se ne potrebbero aggiungere altri. Li abbiamo voluti elencare
proprio perché non ne vediamo traccia nel bilancio regionale e
questa circostanza determina il nostro giudizio negativo, perché ci
conferma che la Giunta, invece di proiettarsi verso il futuro, si
accinge a gloriarsi dei fasti di una politica delle cicale, che non
si sa quanto potrà durare e che, soprattutto, a nostro giudizio,
non risolve i problemi di fondo della Valle d'Aosta.
Se si accetta il paragone che il Presidente della Giunta ha
voluto fare con il corpo umano, ci sentiamo di dire che forse
questo bilancio manca dell'anima.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Signor Presidente e Colleghi
Consiglieri, ricordo che lo scorso anno il bilancio del 1986 era
stato definito dal Presidente Rollandin come una risposta dignitosa
alle aspettative dei valdostani e lo stesso Presidente ne aveva
sottolineato il valore soprattutto sul piano delle idee. E le idee,
signor Presidente - concordo con lei -, non le mancano, peccato
però che le idee non si trasformino, poi, in fatti concreti.
Bilancio 1987. Ci troviamo di fronte ad un prospetto di spesa
che ricalca i consueti binari, canalizzando i flussi di
investimento verso quasi tutte le categorie interessate. Se volessi
trovare un'espressione sintetica per illustrare questo bilancio,
potrei dire che esso è una prebenda gettata ai postulanti. Basti
pensare che nell'elenco dimostrativo la voce "contributi" ricorre
ben 35 volte, seguita a ruota dalla voce "provvidenze", con ben 8
ripetizioni.
Il bilancio proietta, dunque, un'ombra quasi protettiva verso
tutta una serie di privilegi, quasi sedimentati dagli ammiccamenti
di una Giunta che eroga contributi "omnibus", quasi a pioggia,
disperdendo le risorse secondo criteri che oserei definire
"elettoralistici".
Io non so chi di voi abbia avuto la penosa ventura di ascoltare,
giorni addietro, l'intervista rilasciata dall'Assessore Martin al
giornalista Giacomo Sado della terza rete RAI. Sembravano due
orsacchiotti polari, uno grigio e l'altro bruno, che discorrevano
delle temperature equatoriali. Basterebbe avere la pazienza di
riascoltare quella infelice intervista per capire che il bilancio
non è stato il frutto di indicazioni collegiali delle forze di
maggioranza, né della Giunta, né, tantomeno, del Consiglio
regionale. Si tratta, bensì, di una serie di somme, predisposte
abbastanza male dal Ragioniere Capo, con l'aggiunta di quegli
stiracchiamenti, tra un Assessorato e l'altro, coordinati dal
solito "asso piglia tutto", che è il Presidente della Giunta
regionale.
Ma, pur nella sua faciloneria e nella sua superficialità, la
contezza delle cifre e degli impegni proposti denuncia tutta una
serie di lacune e di deficienze, mentre la crudezza stessa dei dati
ci lascia preoccupati sull'andazzo della consolidata gestione e
sulle proiezioni che ci attendono nel prossimo esercizio
finanziario.
Dinanzi all'effettiva disponibilità delle entrate reali,
lentamente si dimostra l'incapacità di spendere, di investire, di
creare nuovi equilibri economici verso l'insieme della popolazione
e si preferisce la scorciatoia dei contributi, accresciuti ed
incrementati, alla necessità, ormai divenuta drammatica, di dare
una dimensione progettuale all'intervento risolutore dell'ente
Regione; a meno che, per progettualità, non si intenda
l'istituzione di una banca regionale, che viene proposta
ufficialmente per sopperire ai ritardi della FINAOSTA e che in
realtà produrrà maggiori controlli e maggiori rallentamenti,
essendo la futura banca soggetta alla vigilanza della Banca
d'Italia.
Mi sembra di rivedere ancora la faccia enigmatica e quasi
perplessa dell'Assessore Martin, che, rispondendo a domande quasi
preconfezionate da addetti ai lavori, ha dichiarato che tutto va
bene: la massa residuale è diminuita, perché in fondo le partite di
giro non superano i 15 miliardi, e, soprattutto, che questo non è
un bilancio preelettorale.
Ascoltando l'Assessore ed il suo compiacente intervistatore, mi
sono chiesto se, almeno, si fossero presi la briga di leggere il
bilancio e di consultare gli allegati, anche per capire l'effettiva
conseguenza del progetto di spesa, perché, cari Colleghi, gli
allegati sono spietati.
Sembra un epigramma, ma basta leggerli attentamente per cogliere
la confusione che regna nella finanza regionale e, soprattutto, per
essere pessimisti di fronte alla casualità dei movimenti e delle
spese in conto capitale, che mostrano, oltre al resto, lo scarso
collegamento tra due funzioni, che dovrebbero connettersi: quella
politica e quella burocratica.
Analizzando ed entrando nel dettaglio, vi illustrerò alcune
"perle" di questo sistema perverso, che viene contrabbandato come
buona amministrazione e che, invece, mostra i limiti e, vorrei
aggiungere, l'ignoranza non colpevole di taluni personaggi
politici, che, ingenuamente o no, finiscono per diventare ostaggi
di postulanti, di talune categorie, di certi centri di potere non
tanto occulti e persino di taluni "mandarini" regionali che si
avvalgono della loro presunta competenza per sostituirsi al potere
rappresentativo in quella che, invece, è la responsabilità politica
di formulare, non dico i progetti, ma almeno delle proposte.
Se io mi fossi trovato al posto dell'Assessore Martin, avrei
voluto vederci chiaro o, almeno, avrei voluto vederci. Non può, il
nostro Assessore alle Finanze, fungere da notaio di lusso di un
atto già predisposto, che, per sua natura e per la stessa rigidità
delle leggi e delle leggine che debbono essere rifinanziate, non
solo risente, come è ovvio, degli impegni precedenti, ma è
addirittura vincolato per anni da stanziamenti che non si traducono
mai in fatti applicativi, andando così a gonfiare la massa
residuale passiva.
Iniziamo, dunque, questa nostra analisi dalla massa residuale
che oggi, a 28 giorni circa dalla chiusura dell'esercizio, appare
incerta, per cui lo stesso decremento dei residui attivi,
ipotizzato nell'8%, appare aleatorio e fuorviante, cioè falso,
proprio perché il margine di incertezza non riguarda solo i 62
miliardi di tributi erariali devoluti ai sensi della legge n. 690
del 1981 o i 10 miliardi circa dei tributi arretrati, affluiti
presuntivamente fuori dal territorio regionale. Ritengo sia giusto
essere prudenti, così come è naturale che avvenga per i fondi di
assegnazione dello Stato, che sono circa altri 54 miliardi.
Gli interrogativi permangono e sono gravi, perché riguardano
circa 270 miliardi accreditati su quel conto corrente che collega
la Regione allo Stato e sul "quantum" del versamento che dovrà
essere effettuato, fra pochi giorni, sullo stesso conto corrente,
ai sensi della legge n. 270 del 1984 e che costituisce la patente
di impotenza di questo governo regionale, incapace, malgrado tutti
gli sforzi, compresi i nevrotici dirottamenti alla FINAOSTA, a
spendere le proprie risorse e che si vede costretto, quindi, a
depositare le somme che eccedono il cosiddetto "limite di cassa"
alla Tesoreria unica, istituita proprio per evitare che siano le
regioni a tesaurizzare fondi che non sono state in grado, non dico
di spendere, ma nemmeno di destinare o di impegnare.
Ecco la cartina di tornasole della politica da basso impero
romano, praticata dal partito di maggioranza relativa e cioè
dall'Union Valdôtaine. Da una parte si reclama una maggiore
autonomia finanziaria, un riparto fiscale che ponga al riparo dalla
discrezionalità del Governo di Roma e, una volta ottenuto il
massimo concepibile per una piccola Regione di 113.000 abitanti,
90.000 dei quali elettori, non si riesce a pilotare la barca
stracarica di soldoni italiani, anzi, di soldoni italianissimi.
Forse questo governo è uno dei peggiori governi regionali dal
1947 ad oggi. Perché? Perché, pur avendo di mezzi a iosa, non è
capace di dare delle risposte ai gravi problemi regionali, fra i
quali il gravissimo problema occupazionale.
Non ripeterò qui il lungo elenco delle ditte o delle industrie
che debbono essere aperte e che dovranno cominciare a funzionare,
perché, se avete letto "La Vallée Notizie" della settimana scorsa,
vi sarete accorti che vi era un resoconto che mal si concilia con
la baldanza e la sicurezza dell'Assessore all'Industria, Commercio,
Artigianato e Trasporti, Lanivi. Le accuse dell'amministratore
delegato della COINCA, "quelle barriere che vengono frapposte -
così ha citato l'amministratore delegato - in luogo di una leale
concertazione", sono il sintomo di una filosofia perdente, non solo
sul piano politico, ma soprattutto, dopo l'esperienza della
MULTIBOX, anche sul piano morale.
Non parliamo poi della "tragedia" della MORGEX-CARBO, con 60
famiglie di lavoratori prese in giro e buttate sul lastrico.
Questi, purtroppo, sono fatti concreti e non sono parole. Per
tacere, poi, sulle avventure della TECDIS di Châtillon.
Vi parlerò anche della formazione professionale, un argomento
alquanto scottante e sul quale sto preparando un piccolo "dossier".
Mi limito, per ora, a dirvi che vi sono agli atti numerose
delibere, dalle quali risulta che, pur avendo constatato dalla
commissione incaricata di verificare l'effettivo svolgimento della
formazione professionale, prevista dai regolamenti che consentono
l'accesso ai contributi della CEE, che in certe ditte i giovani
avviati al lavoro non fruivano di un vero corso di formazione
professionale, pur essendo stati assunti con quel tipo di contratto
ben preciso - e vi posso dire che nel dispositivo delle stesse
delibere vi è scritto "in deroga alla normativa CEE" - a quelle
ditte venivano ugualmente erogati i contributi previsti. Vedasi -
ma è solo un esempio indicativo, per evitare che mi possiate dire
che parlo senza cognizione di causa - il caso delle INDUSTRIE
GRAFICHE MUSUMECI.
Il fatto che la Commissione di Coordinamento abbia vistato,
allora, le delibere per legittimità, non significa, sia ben chiaro,
che quegli atti fossero legali. Ma, come dicevo, su questo
argomento sto disponendo un "dossier" e sicuramente ne riparleremo
ancora.
Ritornando ai problemi di bilancio, affrontiamo il punto dolente
dei residui passivi, dove gli importi, pur essendo volutamente
sottostimati, raggiungono, anzi superano, i 500 miliardi di lire,
con esempi clamorosi proprio nei settori trainanti, quali:
l'assetto del territorio, 137 miliardi; lo sviluppo economico, 17
miliardi; sicurezza sociale, 26 miliardi; promozione socia le, 42
miliardi, ed infine la famosa formazione professionale, che, con 13
miliardi di fondi impegnati e non spesi e con una percentuale
incidente dell'89% circa rispetto all'accertamento del 1987, è la
punta di diamante del fallimento morale e politico di codesta
Amministrazione.
Altro elemento negativo che mi preme sottolineare è costituito
dai residui passivi relativi alla finanza locale e cioè al FRIO
(Fondo Regionale Investimenti ed Occupazione) ed alla realizzazione
degli impianti di depurazione, che assommano ad oltre 30 miliardi,
che vengono spiegati con una disinvoltura che definisco patetica e
che sicuramente merita di essere citata in
quest'aula. È scritto testualmente sulla relazione:
"Il data conferma, comunque, una certa difficoltà di
organizzazione a livello comunale per la definizione degli
interventi previsti dalle varie leggi regionali".
Ho letto bene: "una certa difficoltà". Potrebbe essere il titolo
di un romanzo oppure il titolo di un disco, sui rapporti tra
Regione, comunità montane e comuni, senza escludere le "visite
pastorali" della Giunta e l'intervento accentratore del governo
regionale, a fronte di una richiesta di autonomia da parte degli
enti locali, che a 13 anni dal 2000 e a fronte delle disponibilità
delle casse regionali, devono fare una continua "questua" per
ottenere i loro diritti, quando addirittura non sono scavalcati,
come "il caso metano" insegna.
Quest'ultimo ha aggirato, addirittura, gli appetiti e le
competenze della civica amministrazione aostana e, pur esulando
dalla contabilità di questo bilancio, è comunque in linea con la
curva accentratrice, quasi da monopolio elettorale e finanziario,
tracciata appunto dall'Esecutivo regionale, pur tra i sommessi
balbettii di quanti, nella maggioranza, si accorgono di essere a
loro volta scavalcati, ignorati, messi di fronte a fatti compiuti
oppure di fronte a scelte rinviate apposta, per preparare con cura
la ricetta del dare e dell'avere, del "do ut des", io do affinché
tu mi dia, atteggiamento tipico dei proconsoli che amministravano e
province romane in Egitto, in Siria, nella Cappadocia occupata ai
tempi di Tiberio.
Badate bene che non ho parlato di "missi dominici", cioè degli
inviati dell'imperatore incaricati della riscossione delle gabelle,
ma proprio di "proconsoli romani", per sottolineare lo stile
romanesco di gestire la cosa pubblica.
Tutto ciò avviene a discapito delle richieste formali delle
comunità montane e degli enti locali, con buona pace dei
Democratici Popolari. E si prosegue nel negare l'effettivo
decentramento finanziario, nel timore di dare troppo spazio a certi
amministratori, che non sono allineati al verbo unionista, o che si
mettono a ridere quando sentono parlare di "nazione
valdostana".
Altro che nazione! Qui, colleghi Consiglieri, ci troviamo di
fronte ad un Movimento - e mi riferisco all'Union Valdôtaine, senza
disdegnare naturalmente gli A.D.P. - che è diventato una specie di
consorzio di affari, una società per azioni, ormai quasi in
imbarazzo nel dover digerire l'immenso piatto di un riparto fiscale
così ricorda non aver precedenti negli ultimi secoli di storia
della nostra Regione. Potrei dimostrare quello che sto affermando
come e quando voglio, ma non è questo il momento più opportuno;
avremo altre occasioni in seguito.
Sui residui passivi potrei andare avanti per ore, ripetendo la
litania degli ultimi anni, ma mi basta sottolineare che, ancora una
volta, il cattivo esempio viene da settori importanti come
l'industria, il commercio, l'artigianato ed i trasporti, che, da
soli, formano il 57,60% dell'incremento globale del 2%, con oltre
43 miliardi di fondi messi a residuo per molteplici ragioni; ma per
quella sui trasporti, ad esempio, abbiamo dovuto attendere ben 5
anni, per avere un piano regionale organico, che sarà presentato in
"pompa magna" proprio fra alcuni giorni.
Se a questo quadro, sicuramente negativo, si aggiunge un avanzo
di amministrazione di 15 miliardi, si incomincia a capire che,
dietro la maschera di ottimismo dell'Assessore Martin, si nasconde
la rassegnazione pagana di un convertito che assiste passivamente
ad un rito religioso al quale non crede. In realtà chi vi parla è
certamente scevro da ambizioni.
Il vero problema, per certi Assessori, non è quello di
controllare e di pilotare la gestione, perché, per essere sincero
fino in fondo, o non ne sono capaci oppure non hanno la forza
politica di farlo. Hanno, invece, la determinata voglia di
continuare a fare gli Assessori, costi quel che costi, perché sono
troppi gli aspiranti ai quali il bilancio interessa molto poco,
avendo essi preso di mira l'impatto più realistico e concreto e
cioè la semplice e classica "sedia imbottita".
Vi risparmio l'analisi dei singoli capitoli di spesa, perché
emergerebbe come certi Assessori, che si definiscono "rampanti",
sono riusciti solo a farsi portare via alcuni miliardi, in quanto
nella Giunta non sanno far altro che balbettare e non hanno alcun
potere contrattuale, rappresentando essi un partito che ha profondi
sfaldamenti interni, soprattutto di carattere morale. Per fare nome
e cognome, mi riferisco esattamente alla Democrazia Cristiana.
Mi sembra di essere stato esauriente, anche se, forse, sono
stato troppo blando con una Giunta, e con una maggioranza, che non
è riuscita a risolvere i gravi problemi regionali, pur avendo una
disponibilità economica senza precedenti.
Per queste ragioni il nostro non può che essere un giudizio
negativo; comunque, noi saremo molto attenti per evitare di
legittimare con il nostro silenzio le deviazioni organiche che voi,
Giunta e maggioranza, avete eletto a sistema di governo, sprecando
e depredando il pubblico denaro. Grazie.
PRESIDENTE
: Chiedo ai signori Consiglieri che vogliono
intervenire di farmelo sapere per tempo, così la Presidenza può
programmare gli interventi, distribuendoli in modo equo tra
l'opposizione e la maggioranza, evitando che si faccia un discorso
a senso unico.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Vorrei fare una riflessione ad
alta voce. Io credo che quando uno si dedica alla vita politica
debba fare il proprio dovere, non solo per se stesso, ma anche per
gli elettori che gli hanno dato fiducia.
In questo Consiglio, invece, vediamo che mancano molti
Consiglieri, sia di maggioranza, sia di minoranza. Evidentemente
non sono per nulla interessati al dibattito sul bilancio, che pure
è un momento importante della vita politica della Regione. Molti
sono abituati ad alzare la mano come dei robot, però anche il robot
in alcuni momenti si ferma. Questi Consiglieri, invece, neppure
oggi hanno ritenuto loro dovere essere presenti in aula. Qualcuno
gira nei corridoi, qualche altro è fuori, altri poi sono sempre
assenti e si ricordano poco del Consiglio regionale. Eppure a volte
ci lamentiamo della stampa e del pubblico, ma, a mio parere, il
cattivo esempio discende proprio dal comportamento di alcuni di
questi Consiglieri.
Ribadisco che questo mio sfogo vuole essere una riflessione ad
alta voce, anche perché, visto che ci ritroviamo così poco - si
tratta solo di due volte al mese - vorrei raccomandare ai Colleghi
di essere almeno presenti in Consiglio regionale.
Fatta questa premessa, che per me era assolutamente doverosa,
perché io ritengo essenziale il ruolo del Consigliere regionale,
che deve attivarsi ed essere presente a tutte le iniziative, senza
alcuna distinzione tra maggioranza o minoranza, io farò un
intervento brevissimo, perché, anche se l'argomento è importante,
ritengo che sia già stato detto quasi tutto.
Diciamo che il bilancio dell'Assessore Martin più che un
bilancio di previsione è stato un bilancio consuntivo di questi
ultimi 4 o 5 anni di amministrazione. Naturalmente si tratta di un
bilancio consuntivo deludente. Non era questo il compito
dell'Assessore Martin, ma la relazione dimostra che egli non ha
avuto la forza o il coraggio di parlare e di fare una relazione sul
bilancio di previsione per il 1988. Ha scelto una strada che gli
potrebbe tornare utile nelle prossime elezioni regionali, quando,
partecipando a dibattiti pubblici, dovrà rendere conto dei cinque
anni di legislatura di questa inefficiente maggioranza, mentre io
mi sarei aspettato una relazione sul bilancio di previsione.
Io penso che la discussione sul bilancio - come ho già detto
prima - sia un importante occasione di confronto tra le forze della
maggioranza e quelle della minoranza. Il confronto, cari Colleghi,
può essere valido solo se la maggioranza e l'Esecutivo sono validi.
Trovandoci, però, di fronte ad un Esecutivo che non governa, ad un
Esecutivo che si limita ad elargire denaro pubblico senza una
minima prospettiva di rilancio dell'economia valdostana, dico, con
un certo rammarico, che dobbiamo fare un grosso sforzo di
fantasia.
Per quanto le mie possibilità me lo permettono, ho analizzato
con attenzione il bilancio di previsione per il 1988 ed ho
analizzato i vari capitoli di entrata, ma soprattutto quelli di
spesa. Dico subito che l'unica novità di questo bilancio - e non
voglio rubare alcuno slogan a nessuno - è la copertina di colore
verde.
I capitoli di spesa, infatti, sono privi di contenuti
programmatici, sia sotto il profilo amministrativo, sia sotto il
profilo politico. Si tratta di un bilancio che, a mio giudizio, ha
assunto un carattere squisitamente elettoralistico. Il Presidente
della Giunta, nella sua relazione, ha tentato di precisare che non
si tratta di un bilancio elettoralistico. Io sono di parere
opposto, perché questo bilancio non ha alcuna validità concreta,
nel senso che non tende alla soluzione dei problemi.
Eppure, cari Colleghi, sono molti i problemi che interessano la
comunità valdostana! Siamo d'accordo con quanto dice la relazione
dell'Assessore Martin, dove, a pagina 24, c'è scritto
testualmente:
"I problemi da risolvere sono certamen
te
ancora molti.
Nessuno di noi si nasconde le difficoltà che ancora incontrano i
giovani
a
trovare una occupazione, gli anziani a condurre
una vita meno solitaria, gli handicappati ad inserirsi con meno
difficoltà nella vita sociale...".
Noi siamo d'accordo con queste osservazioni dell'Assessore
Martin, che ha fatto bene ad inserirle nella relazione del
bilancio, ma chiedo anche come mai, in cinque anni, con tanto
denaro a disposizione, non avete risolto questi problemi? Perché
una maggioranza che dura da oltre 12 o 13 anni non ha risolto
questi problemi?
Certo, si possono fare delle scelte clientelari, delle scelte di
insabbiamento del denaro pubblico, si
possono fare delle
scelte in industrie che poi falliscono.... Non vado avanti perché
qualcuno potrebbe anche sospettare un rientro di certi
capitali.
Questo dovevate farlo voi! Non l'ave te fatto ed ora non potete
scusarvi con gli elettori e con la gente. Denuncio, quindi, in
questa sede la gravità del comportamento di questa maggioranza, che
continua a dimostrare non solo incompetenza, ma addirittura una
versatilità di carattere strumentale.
Cari Colleghi, a tutto ciò si aggiunga la tendenza a svolgere
compiti di normale amministrazione, come potrebbe essere fatto dai
dirigenti di un'azienda oppure dai direttori di una qualsiasi
banca.
Entrando sinteticamente nel merito del bilancio, si può rilevare
come un assestamento di 1.325 miliardi, per 113.000 o 115.000
abitanti, assegna una spesa di circa 12.000.000 per ogni cittadino
valdostano.
La previsione dell'avanzo di amministrazione, che passa dai 52
miliardi del 1987, ai 15 miliardi del 1988, è falsa, stando almeno
all'osservazione degli avanzi di gestione degli ultimi anni.
L'avanzo è quindi nascosto.
Ho, poi, il fondato sospetto che le spese siano gonfiate,
rispetto alla reale capacità di spesa di questo Esecutivo. Il
bilancio, infatti, dimostra anche una notevole incapacità di spesa
da parte dell'Esecutivo, tant'è vero che l'importo dei residui
passivi, spese impegnate e non pagate, è molto alto rispetto alla
somma a disposizione, perché si attesta intorno al 38%,
raggiungendo la bella cifra di 510 miliardi sui 1.325.
A fronte vi è una previsione di spesa, che è ipotizzata sulla
base delle entrate di un mutuo al quale si sa già che non si farà
ricorso, tant'è che nel bilancio di quest'anno se ne prevede uno
per 51 miliardi, così come nel 1986 se n'era previsto uno di 126
miliardi che non è mai stato utilizzato e che non sarà mai
utilizzato.
Un altro indice dell'incapacità di spesa di questo Esecutivo è
rappresentato dall'avanzo di cassa, previsto al 31/12/1987 in 29
miliardi. Questo avanzo indica che risorse finanziarie molto
consistenti non hanno trovato impegno e sono andate in economia e
cioè sono state stralciate dal bilancio.
Il rapporto spese ed investimenti - e questo è un dato certo - è
andato peggiorando: dal 57% del 1987 si passa al 47% previsto per
il 1988. Questo dimostra una notevole incapacità di prevedere il
futuro, specie in riferimento all'occupazione, all'ambiente ed
all'abbattimento delle barriere doganali del 1992.
È evidente, dunque, che la Giunta regionale è lacunosa di idee e
priva di una visione realistica della situazione regionale e che
questa errata impostazione si va sempre più deteriorando.
Non possiamo sottovalutare, cari colleghi Consiglieri, la
politica industriale in Valle, dove la Regione ha utilizzato a
piene mani denaro pubblico, ottenendo, come risultato, la chiusura
di molte aziende anche importanti, accrescendo in maniera ciclopica
la disoccupazione, la sottoccupazione e la cassaintegrazione.
Ma la conseguenza di questa avventuristica politica non si ferma
qui, perché è ancora in predicato il problema della DELTACOGNE,
azienda che, a quanto sembra, tende a ridimensionare le proprie
strutture con un'ulteriore perdita di posti di lavoro.
Non sto qui ad elencarvi le aziende più o meno affidabili che
hanno ottenuto consistenti appoggi finanziari dalla Regione, per
giungere poi, in breve tempo, alla chiusura o a situazioni
pre-fallimentari o fallimentari.
Questa è stata la politica di questa maggioranza, questa è la
politica di questo Esecutivo!
Nel settore della sanità restano da affrontare grossi problemi,
primo fra tutti quello della proprietà del Mauriziano. Questa
Giunta, questo Esecutivo e questa maggioranza continuano a dire che
il problema sarà risolto. Sono passati anni, ma è ancora lungo il
cammino della trattativa per l'Ospedale Mauriziano e, nel
frattempo, le carenze dell'Ospedale regionale si moltiplicano di
giorno in giorno, creando delle situazioni non certo ottimali tra
gli utenti, con complicazioni che, spesso, si ripercuotono
negativamente sulla salute pubblica.
I problemi dell'agricoltura si riducono alla concessione a piene
mani di contributi vari, senza nulla di più. Nella difesa del
territorio e dell'ambiente non risulta che si siano fatti
interventi validi.
La pubblica istruzione, come ha detto anche l'Assessore in
Commissione, si limita ad una attività di normale amministrazione e
cioè al pagamento degli stipendi, senza che vengano prese in alcuna
considerazione le varie esigenze della scuola valdostana.
Non parliamo dei lavori pubblici, che si limitano alla
spartizione dei pani e alla corsa sfrenata verso la moltiplicazione
delle perizie suppletive.
Le iniziative del turismo sono inesistenti e si affidano alla
neve o al sole, secondo le stagioni...
(voce fuori microfono): Meno male che c'è il Padreterno che ci
aiuta!
BALDASSARRE (P.S.D.I.):
Qualcuno dice: "Meno male che c'è
il Padreterno!". Credo che sia proprio il caso di ricordarsi del
Padreterno!
Queste mie brevi premesse mi consentono di dire che, sul piano
politico, la Giunta ha operato in maniera statica, senza il
dinamismo che la realtà moderna impone.
Non è mia abitudine "lisciare" esponenti politici, ma
permettetemi di ricordare che l'impulso che il Presidente della
Giunta tende a dare, da solo, alla gestione della cosa pubblica, mi
sembra proprio come una voce nel deserto.
Prima di concludere, non possiamo non fare delle brevi
considerazioni sui partiti politici di questa maggioranza.
Il comportamento della Democrazia Cristiana, in questi anni di
legislatura, è stato ed è di assoluta subalternità all'Union
Valdôtaine; non solo, ma, come ho già detto ieri e ribadisco anche
oggi, è stato di subalternità addirittura nei confronti dei
Democratici Popolari, che, secondo me, forse oggi rappresentano i
veri Democratici Cristiani.
Non si può dimenticare il comportamento degli altri partiti,
che, forse per convenienze che a me sfuggono, si sono inseriti
nella maggioranza in tempi successivi, qualcuno prima e qualcuno
dopo, ma che, di certo, si sono dimostrati a totale disposizione
dell'Union Valdôtaine.
Vanno sottolineate, poi, certe affermazioni fatte dal
Consigliere Maquignaz: egli ha imprudentemente affermato che il
rapporto con l'opposizione è corretto e dignitoso. Evidentemente il
Consigliere Maquignaz è distratto, quando è in Consiglio regionale,
oppure non ha mai fatto parte dell'opposizione. Allora io gli
chiedo se si è forse dimenticato dell'arroganza con la quale tante
volte questa maggioranza si è chiusa dietro i numeri, facendo
prevalere la forza dei numeri alla forza della ragione. Quante
proposte sono venute dalla minoranza e quante volte questa
maggioranza si è chiusa a riccio?
E poi l'Assessore Martin, in una parte della sua relazione, si
lamenta dicendo che eventi esterni hanno turbato la tranquillità
della maggioranza! Caro Assessore Martin, ma voi vi siete incollati
le poltrone sotto il sedere e non le avete mollate neanche quando,
di fronte all'opinione pubblica, sarebbe stato moralmente doveroso
cambiare questa maggioranza. Voi non vi siete proprio preoccupati,
anzi avete sfidato l'opinione pubblica. Forse siete d'accordo e
siete sicurissimi di raggiungere un certo risultato e non vi siete
neanche preoccupati di giustificare la vostra posizione di fronte
all'opinione pubblica. Forse i risultati vi daranno anche ragione!
È probabile ed il Consigliere Maquignaz ha già lanciato la nuova
maggioranza del dopo elezioni del 1988. Ha parlato di massima
collaborazione con la Democrazia Cristiana ed ha poi detto: "Non
possiamo fare a meno dei Repubblicani. I Liberali li dobbiamo avere
con noi per forza! Dell'Union Valdôtaine ...". Per carità! È
vietato parlare dell'Union Valdôtaine! Hanno addirittura paura di
parlare dell'Union Valdôtaine!
Il Consigliere Maquignaz, però, non ha fatto i conti con gli
elettori, a meno che non ritenga che siano tutti compromessi con il
potere. Se così fosse avrebbe ragione il Collega Maquignaz. C'è
però della gente che non è compromessa con il potere, c'è della
gente che è autonoma nelle sue scelte politiche.
Il Consigliere Maquignaz può fare certe affermazioni e se ne
assume la responsabilità, ma io credo nell'elettore libero, in
quell'elettore che non ha bisogno del potere, in quell'elettore che
è indipendente e che, al momento del voto, esprime la sua libera
volontà.
Il Consigliere Maquignaz ha avuto anche la presunzione di
indicare la nuova maggioranza del 1988...
Era necessario, forse, aprire una breve parentesi, perché in
questo Consiglio regionale si sentono veramente tante
assurdità!
Concludo il mio intervento e ritorno al bilancio, per dichiarare
che il nostro giudizio è, in merito, negativo su tutta la linea,
perché questo progetto di spesa è privo di qualsiasi novità ed è
incapace di offrire una qualsivoglia forma di speranza per la
ripresa economica ed industriale della Valle d'Aosta.
Come ho detto prima, si tratta di un bilancio privo di idee,
incapace di incidere ed incapace di spendere le enormi risorse
finanziarie a disposizione della maggioranza.
Qualunque sia il risultato delle elezioni del 1988, mi auguro
fin d'ora che finalmente cambi qualcosa in questa maggioranza,
perché non è possibile continuare su questa strada, con tanta
incapacità e tanta arroganza. Ci auguriamo, quindi, non tanto per
interessi di partito, ma per la gente e per i nostri figli, che
effettivamente cambi qualcosa.
Si dà atto che alle ore 11,46 assume la Presidenza il Vice
Presidente DOLCHI.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Amici, mentre il nostro Consiglio regionale
si accinge a discutere il bilancio di previsione per il 1988, che,
come al solito è trasmesso ai Consiglieri dall'Assessore alle
Finanze nel mese di novembre, le altre regioni, ed in modo
particolare quale a statuto ordinario, stanno chiedendo con forza
allo Stato la certezza sulle risorse disponibili. Tutte le regioni,
infatti, hanno concordato un documento unitario sull'impostazione
della legge finanziaria per il 1988, in cui viene sottolineata la
necessità di un confronto tra regioni e Governo. Le regioni
chiedono di essere messe in grado di attuare una vera
programmazione, vogliono uscire dall'attuale situazione di
incostituzionalità e chiedono che venga data loro certezza
finanziaria.
La nostra Regione, grazie alla legge di riparto fiscale in
vigore, non ha preoccupazioni, perché è in grado di conoscere,
quasi con precisione, la futura disponibilità finanziaria, come
d'altronde si rileva dal bilancio in discussione.
Per meglio inquadrare il nostro documento politico-contabile nel
contesto nazionale, mi sia consentito un veloce e sintetico accenno
alla situazione economica della nostra Italia, in quanto le
situazioni economiche positive e negative certamente producono dei
riflessi anche in Valle d'Aosta.
Aspetto saliente del 1986 e del primo semestre del 1987 e che ha
improntato di sé in un senso o nell'altro l'economia di tutti i
Paesi, Italia non esclusa, è la radicale modifica, ovunque
intervenuta, nel sistema dei prezzi, a seguito dell'abbassamento
delle quotazioni del petrolio e nel quadro dell'accentuato
deprezzamento del dollaro statunitense.
Spinto al ribasso dai congiunti effetti di un marcato eccesso di
offerta e di un indebolimento strutturale della domanda, il prezzo
del petrolio ha accusato, nella prima parte del 1986, un drastico
ridimensionamento, che ha ricondotto le quotazioni dei principali
tipi di greggio sul mercato "spot" dai 27-28 dollari al barile sino
a livelli inferiori, sia pure per breve momento, ai 10 dollari.
La successiva ripresa dei corsi, indotta dalla decisione dei
Paesi OPEC di autolimitare l'offerta e di ripristinare più in
generale una strategia di sostegno dei prezzi, ha concesso a sua
volta solo parziali ricuperi. Le quotazioni attuali (17-18 dollari
a barile) rappresentano infatti, a giudizio degli esperti, un
livello difficilmente superabile nel breve andare, anche se
verosimilmente destinate a consolidarsi lungo il 1987 in corso.
Più lenta ad esaurirsi, viceversa, è apparsa la fase di
indebolimento della moneta statunitense, che, avviata ancora nei
primi mesi del 1985, è proseguita per tutto il 1986 e 1987,
annullando di fatto la precedente impennata e amplificando gli
effetti del forte ribasso dei prezzi del petrolio.
In un contesto in cui anche le quotazioni in dollari delle
materie prime non petrolifere non denotavano apprezzabili sintomi
di risalita, rispetto ai depressi livelli toccati nel 1985 e 1986,
il miglioramento delle ragioni di scambio, di cui hanno beneficiato
nel 1987 i Paesi esportatori di manufatti ed importatori di
prodotti primari, ha assunto dimensioni tali da comportare una
massiccia ridistribuzione di potere d'acquisto tra aree
geografiche.
Il processo di aggiustamento dell'economia mondiale alle nuove
condizioni internazionali, risultato relativamente rapido in
termini di ulteriore diminuzione delle tensioni inflazionistiche,
si è tuttavia dimostrato, sotto il profilo dei fenomeni reali, più
lento di quanto inizialmente atteso, anche se non ha dato luogo a
fenomeni involutivi.
Già ridimensionatosi da circa il 13% del 1980 al 4,50% del 1986,
il tasso medio di ascesa dei prezzi dell'area OCSE, misurato in
termini di indice di prezzi al consumo, si è riportato, nel corso
del 1987, su valori non più riscontrati dall'inizio degli anni '60,
scendendo al 3%.
Il miglioramento delle ragioni di scambio, fruito dai Paesi
importatori di petrolio, non si è, viceversa, tradotto in un
automatico ricupero di più intensi ritmi di attività, posto che
l'accelerazione della domanda finale interna è stata, in questi
Paesi, controbilanciata dal calo delle esportazioni verso i Paesi
produttori di petrolio e di materie prime in genere, oltreché da un
alleggerimento delle scorte.
Un ruolo non trascurabile ha, altresì, sostenuto la cautela cui
sono rimaste, in genere, improntate le politiche economiche. Di
fatto, in un quadro in cui l'evoluzione della domanda mondiale non
si è sostanzialmente discostata dai dimessi ritmi già sperimentati
nel 1985 e 1986, il consolidarsi di una fase di accelerazione
produttiva negli Stati Uniti d'America non ha, sin qui, trovato
adeguato compenso in un rilancio delle economie contrassegnate da
più cospicui "surplus" delle bilance dei pagamenti.
L'addensarsi dei tassi di sviluppo dei principali Paesi
industrializzati attorno al valore medio registrato nel 1987, per
l'intera area OCSE, ha comportato, a sua volta, modestissimi
aumenti di occupazione, mentre il tasso di disoccupazione non ha
segnato arretramenti, cifrandosi, in particolare nell'insieme dei
Paesi della Comunità europea, al 12%.
È in un contesto internazionale sostanzialmente positivo, ma non
particolarmente dinamico, che deve essere inquadrata la vicenda
economica italiana, intessuta anch'essa, nel corrente anno, di
successi consistenti, soprattutto in termini di equilibri monetari,
ma anche di ritmi di sviluppo inadeguati rispetto alle capacità che
il sistema può esprimere.
Ciò premesso, l'economia italiana ha comunque conseguito nel
1986 e nel primo semestre del 1987 risultati significativi. Se,
infatti, in termini di evoluzione delle attività produttive, questi
periodi hanno segnato la prosecuzione ed il consolidamento della
fase di rilancio congiunturale, giunta al suo quarto anno di vita,
possono anche vantare, al loro attivo, una contestuale e sensibile
riduzione del tasso di inflazione, un raddrizzamento della bilancia
dei pagamenti ed il conseguimento degli obiettivi programmatici in
tema di finanza pubblica. Uno sviluppo, dunque, delle variabili
reali e monetarie, in cui risultano largamente colte le opportunità
offerte dal favorevole contesto esterno, ai fini del ricupero di
migliori condizioni generali di equilibrio.
Dopo la battuta di arresto, segnata nel 1985, il processo di
rientro della inflazione ha ripreso lentamente vigore, favorito
dagli assennati eventi esterni, ma anche da un allentamento delle
spinte provenienti dai fattori interni. Nel quadro del discreto
guadagno di ragioni di scambio, che ha reso agevole sostenere un
aumento quantitativo dell'importazione, relativamente cospicuo, pur
in presenza di una leggera crescita delle esportazioni, che non è
andata al di là di quanto potenzialmente accreditato dall'allarga
mento dei mercati di sbocco, il saldo delle partite correnti ha
presentato, nel 1986, un attivo di circa 7.000 miliardi, malgrado
il netto peggioramento registrato dalla bilancia dei servizi e
trasferimenti.
L'azione volta al contenimento del disavanzo pubblico ha
contribuito al raggiungimento dei traguardi prefissati. In tale
contesto è stato sinora possibile procedere nel processo di
graduale ridimensionamento dei tassi di interesse nominali. Sino a
tutto il terzo trimestre di quest'anno, si è confermata in Italia
la tendenza, per quasi tutti i settori, alla crescita delle
esportazioni, che però non è riuscita a riequilibrare il saldo
negativo della bilancia commerciale.
I settori che hanno avuto ottimi risultati nelle esportazioni
sono stati quello tessile e quello dell'abbigliamento. Nelle
importazioni, invece, il settore più significativo è quello
agro-alimentare, seguito da quello chimico.
Veniamo ora al nostro bilancio di previsione. Da esso, come voi
tutti sapete, si rileva che le entrate vere e proprie di competenza
ammontano a 786 miliardi e 693 milioni. A tale importo va aggiunto
il presunto avanzo di amministrazione di 15 miliardi, la presunta
entrata di 151 miliardi per mutui ed infine le partite di giro
per 372 miliardi e 807 milioni.
Si nota, a prima vista, che, dei sud detti 786 miliardi e 693
milioni di entrate vere e proprie, ben 554 miliardi e 171 milioni
provengono dalla legge n. 690 del 1981, relativa al riparto
fiscale, ai quali bisogna aggiungere 130 miliardi e 376 milioni
circa per altre assegnazioni e trasferimenti dello Stato per
competenze delegate, che andranno certamente ad aumentare.
Da quanto detto si desume che il Governo italiano fornisce circa
l'88% delle entrate del nostro bilancio ed è da sottolineare che le
entrate proprie della Regione ammontano a 91 miliardi e 616
milioni, che comprendono il gettito del Casinò, che ha avuto un
incremento di circa 21 miliardi. L'avanzo di amministrazione, di
circa 15 miliardi, discende dall'azione attenta del potere
esecutivo regionale, impegnato nel difficile compito di erogare il
pubblico denaro con oculatezza e senza sprechi.
Come tutti sanno, la maggior parte delle compartecipazioni e dei
tributi erariali, corrisposti dallo Stato alla Regione, è
costituita dall'IVA e, in modo preponderante, dall'IVA
all'importazione.
Per quanto riguarda la parte "uscite", è da mettere in risalto
positivamente che ben il 51,3% è destinato ad investimenti, mentre
le spese correnti sono il 48,7%.
Tra le spese di investimento sono da notare quelle per il
decentramento ai Comuni, per spese di gestione, per l'arricchimento
del patrimonio comunale che va nell'indirizzo della conservazione e
del miglioramento del territorio, del risanamento dei centri
storici, della manutenzione e del rifacimento di strade, di una
migliore forestazione, di interventi nella nostra agricoltura, del
risanamento del bestiame, del potenziamento del nostro settore più
importante e cioè il turismo, con il rinnovamento del settore
alberghiero e con il potenziamento degli impianti a fune.
Non sono da dimenticare gli impianti di depurazione delle acque,
la costruzione dell'importante autostrada Aosta-Courmayeur, la
costruzione dell'acquedotto del Monte Bianco, gli investimenti per
la ripresa dell'edilizia residenziale, i contributi per
l'innevamento artificiale, per le piste di discesa e per la
costruzione della rete di distribuzione del gas metano.
Sono meritevoli di citazione gli ulteriori contributi ai comuni
per la gestione dei servizi sociali e per gli anziani.
Molti degli interventi finanziari sopra descritti tendono ad
aumentare l'occupazione e principalmente quella giovanile.
Questa dimostrazione di volontà, da parte della maggioranza, dà
un notevole impulso alle varie attività progettuali che
rappresentano il futuro della vita economica e sociale
valdostana.
Per me è sempre un piacere ascoltare il Collega Torrione, è come
ascoltare un brano di musica piacevole. Ha voluto usare il
"gambero", andando così a ritroso, per analizzare il programma
politico di questa maggioranza, del quale, logicamente, ha messo in
evidenza solo le manchevolezze.
Pur con tutte le eventuali manchevolezze, noi della maggioranza
abbiamo assicurato un governo stabile ed abbiamo portato a
compimento la maggior parte degli obiettivi fissati all'inizio
della legislatura.
Amici, lo sapete anche voi meglio di me che la convivenza tra
forze politiche di natura diversa è sempre difficile; sta nel
buonsenso di tutti cercare di attenuare le divergenze. Noi siamo
cristiani e agli amici ed agli alleati che, secondo alcuni, ci
tirano le pietre - se tali volevano essere -, rispondiamo con atti
di ponderatezza e preghiamo Dio che vivano più a lungo, per aver
tempo di ravvedersi.
Molti ci vogliono far fare delle riflessioni: perché non
riflettono a casa loro? Hanno così tanti problemi da essere quasi
schiacciati dal loro peso!
Il Collega Mafrica, come al solito, ha fatto un intervento molto
serio, ammonitore e pacato, ed ha messo in risalto quelle che, a
suo avviso, sono le pecche del bilancio, auspicando nel con tempo
un rafforzamento, specialmente dei servizi sociali, a favore dei
più deboli: sono d'accordo! Ha definito il bilancio tradizionale,
poco innovativo...
(Voce fuori microfono): Non si può pretendere di più!
RICCO (D.C.):
Ah, ecco: non si può pretendere di più!
Veniamo al Consigliere Aloisi. Se io fossi all'opposizione, mi
affretterei a complimentarmi per l'oratoria del Consigliere Aloisi,
perché, a suo modo, ha illustrato solo i lati non positivi,
pescando nei residui attivi e passivi, cambiando le carte in
tavola. In sostanza, per spirito di parte, ha voluto creare, per
forza, una terza faccia della medaglia.
Grazie, Consigliere Baldassarre! Ci sarei rimasto veramente male
se tu non avessi fatto la solita critica al mio Partito! Spero che
qualche volta ti decida a cambiare quel disco, ormai logoro e
desueto.
Visto, poi, che siamo in tema di ripetizioni, ti "rinnovello" la
preghiera di guardare nella bisaccia che hai dietro alle tue
spalle, per osservare meglio i tuoi problemi e quelli del tuo
Partito che, ormai, si sta esaurendo.
Non è minimamente pensabile che in questa occasione, e cioè in
sede di discussione di bilancio, i pareri siano tutti favorevoli. I
Consiglieri, infatti, hanno differenti punti di vista sul modo di
risolvere i vari problemi economici e politici.
A quanto detto, si aggiunge poi il normalissimo gioco della
maggioranza e della minoranza.
Questo bilancio di fine legislatura, inoltre, non volendo essere
un bilancio elettorale, ha ricalcato, grosso modo, le orme di
quelli precedenti, o meglio, potrei dire che questo bilancio è la
continuazione di un programma politico serio, concordato tra le
forze di maggioranza all'inizio della legislatura che sta per
scadere, salvo alcune nuove opere e nuove spese di carattere
sociale.
Amici Consiglieri, in materia di bilancio non è facile inventare
molto, fatta eccezione per il programma politico che vi è
contenuto. Nessuno è in grado di affermare, se non con spirito
fazioso, che le entrate previste in bilancio sono soprastimate,
sottostimate o centrostimate, perché non è possibile avere i dati
definitivi del 1987. Perciò, sfido chiunque a fare previsioni più
veritiere per l'anno prossimo.
A mio giudizio e sulla base della mia esperienza amministrativa,
le previsioni sono molto vicine alla realtà. Le nuove entrate sono
state calcolate sulla base dei dati in possesso al momento della
stesura del bilancio e si è tenuto anche conto delle frequenti
variazioni verificatesi in questi ultimi anni nel campo delle
entrate erariali.
Dopo aver fatto la giusta difesa del bilancio di previsione ed
aver apprezzato la capacità dell'Assessore competente, per spirito
di obiettività devo far rilevare l'unico neo presente. Quest'anno
non chiederò all'Assessore alle Finanze la mancata quantificazione
delle entrate tributarie di cui all'articolo 6 della legge n. 690,
non accetterò i suoi soliti proponimenti e cioè di essere d'accordo
di istituire il servizio di controllo, che io ritengo
indispensabile, in quanto non si possono accettare per definitivi i
dati provenienti dalle dichiarazioni dei redditi di una parte di
ditte, control lo cioè delle somme versate fuori Valle dalle
aziende che operano in Valle d'Aosta per imposte relative a IRPEF e
altro. Non è sufficiente affermare che le modalità di accertamento
di queste entrate devono essere ancora stabilite dai competenti
organi dello Stato.
Inoltre, il Consiglio regionale ha dimenticato - non l'ho ancora
sentito citare - che la legge di riparto fiscale in vigore contiene
un articolo particolare, l'articolo n. 12, che, se applicato, può
contribuire a combattere l'eventuale evasione fiscale.
Spero che lo faccia il Consiglio regionale che sarà eletto nel
giugno 1988 ed i cui membri avranno a disposizione un arco di tempo
lungo 5 anni e, quindi, abbastanza sufficiente.
Mi riservo di riprendere la parola in fase di replica,
preavvertendo tuttavia che, com'è ovvio, il nostro gruppo voterà a
favore.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Non parlerò di formule di governo, né di
questa maggioranza, né di altre future, perché voglio dedicare il
mio intervento, che conclude l'analisi sui bilanci di un
quinquennio importante, badando soprattutto ai fatti.
Ieri abbiamo ascoltato la relazione del Presidente della Giunta,
che - dico subito - mi è piaciuta, perché, dai punto di vista
stilistico, esce dagli schemi tradizionali della partitocrazia e
dal grigiore dell'atteggiamento burocratico, che spesso attanaglia
i politici, sia della maggioranza, sia della minoranza.
Questo scarso allineamento al quadro partitico, presente in
Italia ed anche nella nostra Regione, è un dato di fatto
estremamente importante ed interessante.
A mio parere, però, si poteva, e si può, citare la metafora
della famiglia, che è più strettamente pertinente alla realtà della
Valle. Qui da noi è diffuso ed ha un significato molto concreto il
detto "maman Région" e cioè "mamma Regione", che io considero
profondamente vero, come tanti altri detti popolari.
Noi consideriamo la società valdostana come una famiglia, nella
quale la Regione funge da mamma, e la società, o l'apparato
produttivo, è il marito. In questa società ci sono, però, molti
problemi, perché la mamma ha tanti soldi, li sa anche amministrare,
ma ha una certa tendenza a regalare la motocicletta al figlio più
grandicello ed al bambino più piccolo tutta una serie di
caramelline e di giocattolini, senza preoccuparsi a sufficienza,
però, del loro futuro.
Noi, invece, consideriamo la mamma come un elemento
determinante, così come lo è stato per tantissimi anni nella
società e come lo è ancora oggi, per la tutela dell'ambiente e
dell'ordine domestico, per la pulizia dell'orto, per la sicurezza
sociale, intesa come cura degli anziani, per la cura delle nostre
tradizioni storiche e per la memoria storica di ciascuna famiglia.
Credo che proprio questo paragone - e lo vedremo nella mia breve
relazione - ci possa consentire una serie di agganci
importanti.
Mi pare opportuno sottolineare un altro aspetto positivo della
relazione del Presidente della Giunta costituito dall'atteggiamento
in campo energetico.
A mio parere, ieri abbiamo assistito ad una scarna discussione
sul metanodotto, però, soprattutto nelle comunicazioni del
Presidente della Giunta, mi è parso di cogliere un elemento nuovo,
un elemento di disincanto rispetto alle scelte di politica
energetica nazionale ed internazionale ed una visione politica più
attenta ai nostri problemi. L'ipotesi del riscaldamento delle valli
laterali è un dato di fatto estremamente positivo, così come è da
ritenere positivo l'aver preso in considerazione le richieste della
popolazione, caldeggiate anche dagli ambientalisti e da Nuova
Sinistra, sull'atteggiamento da tenere nei confronti del
"Superphoenix", delle linee elettriche aeree ed in generale della
distribuzione dell'elettricità. È un dato di fatto positivo che noi
rimarchiamo ben volentieri.
Esistono, però, degli aspetti negati vi che, probabilmente, sono
preponderanti. Volendo fare una osservazione centrale sulla
relazione del Presidente della Giunta, credo che ci si debba
riferire soprattutto alla circostanza che tutta la relazione si
fonda su di una visione della società valdostana fatta dall'interno
dell'Amministrazione regionale, intesa come la "grande mamma" che
riempie tutta la società, che tutto vuol controllare, che tutto
vuole gestire e tenere sotto la sua osservazione, come quelle
"mamme ammise", così ben descritte in alcuni film di Fellini.
È giusto che ci sia una mamma, ma noi pensiamo che ci debba
essere anche un papà e cioè un dialogo, sempre aperto, tra
l'Amministrazione regionale, l'indirizzo pubblico, la capacità di
governo dei partiti e la società, che ha un proprio sviluppo di una
certa importanza, con i propri tempi e ritmi di crescita, che noi
dobbiamo saper capire, interpretare e stimolare. Ma non riesco a
ritrovare questi concetti nella relazione.
Io ho l'impressione che ci sia una certa tendenza alla
fagocitosi, quasi che ci stessimo avvicinando ad una repubblica del
socialismo reale, in cui lo Stato invade tutto e tutto ricopre. Io
ritengo importante che si eserciti una grande ed importante
funzione di indirizzo nei confronti della società, di influenza sui
suoi destini e sulle sue capacità economiche, ma ciò non deve
coincidere con l'occupazione di tutto lo spazio.
La scelta di "occupare", secondo me ha avuto un primo grande
effetto sulle capacità amministrativo-dirigenziali
dell'Amministrazione regionale. Mi è sembrata, infatti, corretta e
giusta l'osservazione dell'Assessore alle Finanze, Martin, sulle
capacità imprenditoriali della Regione autonoma della Valle d'Aosta
e dei suoi abitanti. In essa, egli osserva che la presenza, per
troppi anni, di una grande industria, che ha fagocitato tutti gli
altri apparati industriali, praticamente ha tolto ai Valdostani
ogni volontà imprenditoriale. Questa osservazione è molto
giusta.
Anche noi, però, rischiamo di comportarci nella stessa maniera,
nel senso che questa "mamma Regione", che tutto fa, tutto
controlla, tutto vede e che, sostanzialmente, vuole mettere il naso
dappertutto, non favorisce e stimola la nascita di una classe
dirigente ed imprenditoriale, non solo nella società, ma neanche
nell'Amministrazione regionale.
Ai Capigruppo ed ai membri della Giunta, probabilmente, sarà
distribuito un lavoro, fatto dai dirigenti di questa
Amministrazione, che, a mio parere, sintetizza molto bene questi
dubbi e questi problemi. La classe dirigente è scontenta e
sciopera. Non è un fatto importante? Non dobbiamo osservare
qualcosa o fare dei riferimenti in merito? Noi dobbiamo riprendere
tutto il discorso su questo tema e dobbiamo renderci conto che si
scommette sul nostro cervello.
Il Presidente della Giunta diceva giustamente che nella società
ci vuole un cervello che funzioni, ma deve funzionare tanto il
cervello del marito, quanto quello della moglie.
Al Presidente della Giunta vorrei dare una chiave di lettura del
problema dei dirigenti. Io non credo che sia solo una questione di
soldi, anche se in parte ciò potrebbe essere vero. Io credo che i
dirigenti amministrativi di questa Amministrazione, i vicedirigenti
e quelli che, comunque, si sentono ed espletano funzioni
dirigenziali, oggi non si sentano sufficientemente
responsabilizzati. Essi hanno scarsi rapporti con i politici,
probabilmente perché anche noi siamo scarsi.
Credo che il gratificare questo personale di una maggiore
considerazione, che lo qualifichi sia sotto l'aspetto
professionale, sia sotto l'aspetto delle responsabilità, sia da
interpretare come una scommessa di fondamentale importanza per i
prossimi anni. Questa scommessa, oltre che per l'Amministrazione
regionale, vale anche per la società più in generale, perché molto
raramente una società riesce a crearsi una valida classe dirigente,
quando la funzione del gruppo dirigente, del mondo intellettuale,
del mondo della cultura e di quello che esprime le migliori
capacità dirigenziali è così poco stimata.
Mi scuso con qualche rappresentante del Partito Socialista se me
la prendo con l'iniziativa per "Sports Valdôtains" e con quella
legge che ieri è stata rinviata alle Commissioni; ma è mai
possibile dare dei soldi alla pubblicità per gli sport, quando, sui
giornali e sulle riviste, si parla solo di sport? Quando questo
tema occupa degli spazi e delle risorse incredibili? Ma quando mai
troviamo, sui giornali, lodi, interesse ed attenzione per i nostri
giovani che sono fuori Valle e che - come mi sembra sia già stato
ricordato dal Presidente della Giunta - fanno notevoli esperienze e
seguono importanti carriere altrove, perché qui da noi non trovano
l' "humus" su cui crescere? È mai possibile che il discorso
dell'università non possa essere preso in seria considerazione? Ma
quando mai potremo pensare di avere una valida classe dirigente,
quando l'unica università alla quale noi pensiamo è quella dello
sport? Mi dispiace, ma i bilanci non si fanno con gli sciatori! Con
questo intendo dire che la capacità dell'Amministrazione regionale
a predisporre un bilancio è una cosa seria. Si può anche essere
sciatori, ma dopo bisogna studiare.
A questo punto credo di dover fare una osservazione molto
concreta: l'informatizzazione di questa Amministrazione è scadente.
Che le notizie possano fluire così come il Presidente auspica nella
sua relazione, a mio parere, resta una utopia. Le deliberazioni
della Giunta regionale, infatti, sono manuali e cartacee; per
scoprirle bisogna diventare dei merli nel vero senso della parola,
perché bisogna andarle a scovare ad una ad una, mentre,
dappertutto, la prima meccanizzazione riguarda, appunto, le
deliberazioni della Giunta regionale. Spero e mi auguro che le
speranze del Presidente della Giunta regionale si trasformino,
quanto prima, in realtà.
Un altro aspetto negativo, nella relazione e nell'operato della
Giunta, già sottolineato con notevole efficacia dal rappresentante
del Partito Comunista, è sicuramente la scarsa solidarietà. Mi
sembra che questo tessuto connettivo sia più presente nelle
speranze, nella visione o nel sogno della Presidenza della Giunta
regionale che non nella realtà.
Non volendo andare troppo al di là e discutere puramente in via
teorica, faccio un esempio concreto. Quando si parla di muscoli e
tendini, si parla dell'operatore agricolo, dell'industria le,
dell'operatore turistico, dell'artigiano, degli operatori sanitari
e sociali e del commerciante. Ma, santa Madonna, dov'è finito
l'operaio? Eppure in Valle d'Aosta ci sono 10.000 o 13.000 operai
dell'industria! Sono persone come tutte le altre, che, però, non
hanno avuto neanche il beneficio di una citazione in questa
relazione. Non vedo registrato in alcun modo ed in alcuna parte
della relazione il valore positivo, per la società, delle persone
che sono attualmente in pensione. Queste ultime non sono degli
esseri marginali, ai quali offrire solo della assistenza, che
comunque bisogna dar loro e che, però, non è neppure presente in
questo bilancio. Queste persone sono importanti per la società. In
tutte le regioni circonvicine, italiane o straniere, queste persone
sono recuperate ad un ruolo attivo in favore della società. Ciò
costituisce un problema, perché l'essere pensionati da
un'occupazione non deve significare necessariamente rimanere senza
lavoro.
Visto che molti parlano di lotta alle tossicodipendenze, vorrei
ricordare che in molte città d'Italia le persone pensionate hanno
giocato un ruolo fondamentale nella lotta alle tossicodipendenze,
con il picchettaggio di fronte alle scuole, con il controllo dei
traffici che si svolgono intorno alle scuole e sui mezzi di
locomozione che trasportano i bambini a scuola.
Credo che si possa fare molto in que sta direzione, specie
coinvolgendo queste persone, per esempio, nella gestione delle
strutture a loro dedicate e che, pur essendo fatta attualmente da
giovani, in gamba e nel pieno della attività, non sempre
corrisponde alle aspettative delle persone che ne debbono
usufruire. Probabilmente, il tema della partecipazione sarà un
vecchio mito della Sinistra, ma io credo che, per esempio,
l'intervento degli anziani nella gestione delle micro-comunità,
potrebbe essere molto positivo.
Termino questa parte introduttiva facendo un ulteriore accenno
al problema della solidarietà sociale. Penso che il ruolo della
Regione, o della "mamma",sia soprattutto quello di ridurre, per
quanto possibile, il disagio sociale, le discrepanze economiche o
meno, nella qualità della vita, tra i vari ceti della popolazione.
Io ritengo che questo impegno debba essere determinante? specie là
dove la società è ricca, come è ricca la Regione della Valle
d'Aosta, dove la maggioranza delle persone beneficia di un discreto
o di un buon livello di vita economica e sociale, ma dove, per le
minoranze che non beneficiano dello stesso livello di vita, è
sempre più duro essere minoranze.
Una certa attenzione a questo particolare aspetto è elemento
cardine della Regione, o almeno dovrebbe esserlo, ma io non vedo
espressa, in questo senso, alcuna volontà. Mi scusino i Compagni
del Partito Comunista, se io dico che cambio un po' l'ordine dei
fattori, ma, a mio parere, il terzo mondo è proprio qui da noi,
perché, in Valle d'Aosta, esistono delle persone che vivono con
meno di 300.000 lire al mese. Ma non ne esiste una soltanto, perché
ce ne sono 100, 200, 300 o addirittura 1.000! Questa deve essere la
nostra prima emergenza, risolta la quale, io sono perfettamente
d'accordo nel fare tutti gli interventi possibili per il "terzo
mondo", che ci riguarda e molto profondamente, perché, se noi
godiamo oggi di quel tenore di vita, al quale ha fatto giustamente
cenno il Consigliere Ricco nel discorrere sul ruolo del petrolio,
ciò è dovuto anche al fatto che siamo riusciti a "fregare" al terzo
mondo, e non sempre con metodi corretti, molte materie prime.
Io dico che si deve mettere al primo posto questo problema,
proprio perché è una emergenza; perché è indegno vedere, in questa
Regione, uno spreco, un consumismo e un atteggiamento che in
piemontese si dice "spatüs" - che a mio parere rende bene l'idea di
persone che viaggiano con macchine di grande cilindrata e che
vestono con abiti di "boutiques" selezionate - da parte di persone
che dispongono sicuramente di qualche cosa, perché rimangono loro i
resti dello stipendio che percepivano un tempo, mentre oggi, con la
pensione, sono al limite della sopravvivenza, e questo limite, per
gli elevati costi del sopravvivere nella comunità valdostana, tende
a scendere sempre più.
Dopo aver fatto queste considerazioni, come Nuova Sinistra
possiamo concludere che in questa relazione ci sono degli aspetti
positivi, delle dichiarazioni interessanti sulla solidarietà,
sull'ambiente e sugli investimenti, che, però, non corrispondono
assolutamente all'attività pratica di questa Giunta regionale e
alla realtà del bilancio. La mia relazione, pertanto, ten de a
mettere in evidenza questa grande differenza tra il dire ed il
fare.
Cerco di fare un ultimo breve accenno alla relazione
dell'Assessore alle Finanze, Martin, che, a mio parere, merita che
siano posti in rilievo alcuni aspetti positivi, anche perché non
bisogna solo "dare ad Augusto quello che è di Augusto", ma occorre
anche "dare a Maurizio quello che è di Maurizio", specie per il suo
tentativo, abbastanza riuscito, di inserire nel bilancio una
analisi della realtà economica, oltreché sociale, della Valle
d'Aosta e delle sue tendenze. È uno sforzo positivo, che spesso
difetta nella Giunta regionale e nei partiti, Nuova Sinistra
compresa, ed è una scommessa sul futuro.
Il Consigliere Ricco si è divertito a ripetere che nel 1987 non
è possibile anticipare il bilancio del 1988; se ciò fosse vero,
molte aziende italiane sarebbero chiuse da diversi anni. Penso,
invece, che e capacità di previsione, e cioè di analizzare la
situazione attuale, di conservare e di utilizzare la memoria
storica di quello che siamo stati, possano essere oggetto di una
grande scommessa sul nostro futuro.
Mi pare che questo concetto, anche se in modo meno esplicito,
sia presente anche nella relazione del Presidente della Giunta,
però è molto più evidente nella relazione economica, nella quale ci
sono i dati relativi al fatturato dei vari settori e sono indicate
anche alcune linee di tendenza, sulle quali possiamo convenire o
meno e che possiamo interpretare nel modo che preferiamo; però è
positivo che almeno ci siano.
Un secondo dato positivo di questa relazione, e che io condivido
in gran parte, è il riferimento al 1992. Una delle più grandi
"stupidaggini" della Sinistra è stato sicuramente l'atteggia mento
assunto nei confronti degli interventi operati dalla Comunità
Economica Europea nel campo della siderurgia negli anni 1977, 1980
e 1981, quando l'unica sua reazione fu quella luddistica di difesa
a spada tratta di qualcosa che non esisteva più e di opposizione
all'innovazione. Ricordo che in Francia, per la difesa di alcuni
vecchi stabilimenti siderurgici, gli operai della C.G.T. scesero in
piazza con i fucili da caccia e buttarono fuori dai paesi le forze
dell'ordine e, senza saper bene cosa fare, occuparono le fabbriche,
che poi furono chiuse, non certo dalla Comunità Economica Europea,
ma dalla storia.
Ho paura che in particolare la Sinistra - mi riferisco spesso
alla Sinistra perché ne ho una grande stima, mentre ne ho un po'
meno delle altre forze politiche - consideri il 1992 come una
scommessa persa, come un qualcosa che, comunque, inciderà sui
bilanci regionali come il fato o come la spada di Damocle e non,
invece, come una scommessa sulle nostre capacità politiche.
Io considero quella data come una grande possibilità che ci
viene offerta per assumere un ruolo centrale nei rapporti tra la
Comunità Economica Europea ed i Paesi extra-CEE, sia per la nostra
posizione geografica, ma anche e soprattutto per le nostre
capacità. Visto e considerato che da molto tempo ci vantiamo delle
nostre capacità di essere regione di confine, regione di scambi, ed
ipotizziamo scambi culturali e di informazione, flussi finanziari e
di merci..., allora, se questa autostima è vera, ecco che il 1992 è
una grande prova di forza che ci viene offerta per saggiare le
nostre capacità di conoscere le intenzioni della CEE, di
modificarle o comunque di seguirle nel loro "iter" per valutarne le
implicanze sul la nostra Regione ed essere propositivi su questo
stesso terreno.
Posso assicurare tutte le forze politiche che poco importa se
noi saremo rappresentati o meno nel prossimo Consiglio; ma, se
Nuova Sinistra vivrà, sicuramente si impegnerà su questo terreno in
un ruolo positivo e propositivo.
Un ultimo, ma non secondario, aspetto positivo, nella relazione
dell'Assessore alle Finanze, riguarda il commercio. Ho letto ed
ascoltato due circostanze, che ritengo di dover sottolinea re. La
prima riguarda il fatto che anche qui, se si accetta la storia, ci
si rende conto che la grande distribuzione è, purtroppo, un
elemento reale, non buono e né cattivo, ma è un elemento che
esiste, sul quale occorre riflettere un attimo, ma che comunque
bisogna affrontare a viso aperto. Credo che bisogna smettere di
fare le guerre di religione dei sindacati e dei piccoli e grandi
commercianti contro la grande distribuzione. È un problema di
carattere economico che deve essere affrontato con realismo e con
correttezza, cercando di cautelare, ovviamente, gli interessi dei
consumatori, che sono proprio quelli che noi dovremmo cautelare e
proteggere contro gli interessi molto vaghi di questa o di quella
forza economica, e gli interessi della struttura sociale della
nostra Regione.
In questo senso chiederei alla Giunta regionale - e vengo alla
seconda circostanza - di concretizzare rapidamente quell'ipotesi di
contributo ai piccoli esercizi commerciali della media montagna e
dei paesi più piccoli, che effettivamente svolgono un ruolo
determinante nella struttura sociale delle piccole comunità. La
presenza di piccoli negozi aperti - i cosiddetti "empori" di una
volta - significa offrire un servizio sociale alle persone sole,
anziane ed a quelle che hanno deciso di continuare a resistere nei
villaggi. Ritengo estremamente negativo l'essersi scordati, sino ad
oggi, di questa circostanza.
Sempreché sia possibile, io ho chiesto alla Presidenza del
Consiglio di svolgere il mio intervento in due tempi, per non
disturbare la colazione degli altri Consiglieri. Pertanto, ne avrò
ancora per un quarto d'ora circa, perché svolgerò la seconda parte
del mio intervento nel pomeriggio.
Inizierei l'analisi del bilancio dalle entrate. Ringrazio il
Consigliere Ricco, che ha voluto indicare come unico neo - anche
perché, probabilmente, non si sarebbe mai azzardato a parlare male
degli altri - quello relativo alle entrate, perché effettivamente
si tratta di un problema importante.
Innanzitutto io penso che si debba riconoscere il fallimento
della politica della maggioranza in tema di entrate, perché il
notevole aumento del traffico dei trasporti internazionali, un 20%
in più quest'anno e quasi un 30% in più negli ultimi due anni, e le
facilitazioni previste dalla legge sull'autoporto di Pollein della
fine del 1985 hanno avuto come conseguenza, non solo la gratuità di
questo servizio, ma una buona diminuzione delle entrate dell'IVA da
importazione. Pertanto, la politica della Giunta regionale che
tendeva ad aumentare le entrate per avere una maggiore
disponibilità è fallita, perché l'aver puntato tutte le "chances"
sull'IVA da importazione si è rivelata come una scelta sbagliata,
anche perché ci si sarebbe dovuti rendere conto che, dal punto di
vista storico, le cose stavano andando in senso diverso.
Vorrei sapere se questo fallimento, che non è tanto evidente
nella quantità dei miliardi in meno rispetto all'anno scorso,
perché si tratta solo di 9 o 10 miliardi, sia da identificare
soprattutto in una sconfitta di tipo culturale, e quindi di testa,
nel senso che, per rincorrere il mito dell'IVA da importazione -
nel quale siamo caduti in tanti e non solo della maggioranza - non
ci siamo resi conto che il discorso sulle entrate, così come sulle
uscite, deve essere analizzato più a fondo.
In questo senso un certo "mea culpa" può essere fatto anche da
Nuova Sinistra, che, forse, ha enfatizzato più del necessario
queste regalie dello Stato, che ci sono state e che ci sono, ma che
non provengono dalla nostra produzione. Il circoscrivere il
problema a questo discorso, però, ha contribuito a portare anche
noi fuori tema.
Io credo che si debba aggiustare subito la questione "entrate"
del riparto fiscale, non con una nuova legge, ma provvedendo ad
applicare quella che c'è; l'articolo 6, infatti, è totalmente
inapplicato. Nel solo 1981 ci sono stati circa 10 miliardi messi a
bilancio come residui attivi; invece, nel 1982, 1983, 1984, 1985 e
1986 e tasse pagate dai Valdostani sulle pensioni, sugli stipendi
dei dipendenti pubblici, sugli stipendi dei dipendenti delle ditte
che hanno sede fuori Valle - e non si tratta di ditte di piccole
dimensioni, perché, a titolo di esempio, ci si può riferire ai
dipendenti della DELTACOGNE, dell'Istituto Bancario San Paolo di
Torino, della Cassa di Risparmio di Torino... - non vengono
conteggiati nel riparto fiscale. È un "prodotto" del nostro lavoro
e del lavoro della nostra gente, che però non rientra nel riparto
fiscale. Perché accettare questo meccanismo? Perché accettare
questa spoliazione effettuata ai danni delle entrate regionali?
Se a questa considerazione si aggiunge che il 25% delle tasse
pagate sui depositi bancari e postali non rientra nel calcolo del
riparto fiscale, contrariamente a quanto previsto dall'ultimo comma
dell'articolo 6, ne consegue che, in 6 anni, noi abbiamo perso
quasi 500 miliardi. È un calcolo riduttivo, nel senso che sono
stato molto stretto ed ho preso in considerazione 30 miliardi per
l'IRPEF sugli stipendi, 20 miliardi per l'IRPEF sulle pensioni e 30
miliardi sugli interessi dei depositi, ma le cifre reali sono
sicuramente maggiori, perché occorre tener conto che in Valle
d'Aosta il risparmio ha una giacenza media pari a 1.600 miliardi,
per cui è molto facile effettuare un rapido calcolo. Ne consegue,
quindi, che noi abbiamo regalato allo Stato circa 500 miliardi.
Vorrei sapere quale sarebbe potuta essere la differenza tra
l'IVA da importazione e l'IVA che eventualmente noi avremmo potuto
ricuperare, ad esempio, con l'IVA dei prodotti della DELTACOGNE e
con le altre forme di IVA alle quali ho fatto cenno. Se si fosse
cercato di dare applicazione alle leggi già esistenti, forse l'IVA
sarebbe stata maggiore.
Per quanto concerne le entrate, tuttavia, credo che si possa
fare sicuramente molto di più di quanto sta facendo questa Giunta,
che, in pratica, fissandosi sull'IVA da importazione, si avvia
lungo una strada molto scoscesa.
Dicevo, quindi, che ci sono da ricuperare le entrate del riparto
fiscale, ma ci sono anche da ricuperare i proventi della Casa da
Gioco di Saint Vincent, che sono sicuramente inferiori alle
possibilità della Casa da gioco.
Non chiediamo certo un aumento della sua attività, ma non
capiamo la ragione per la quale la Regione debba continuare a
lasciare ad una società privata dei proventi che possono entrare
tutti nelle casse regionali. Noi chiediamo, pertanto, che in
prospettiva si giunga alla regionalizzazione della Casa da Gioco,
cosa che consentirebbe, pur mantenendo gli attuali livelli di
entrata alle casse regionali, di ridurre il gioco d'azzardo e,
avendone la gestione, di orientare l'attività di quel complesso in
altre direzioni ed in particolare verso quelle culturali e
turistiche.
A mio parere l'IVA da importazione ha alcolizzato la sensibilità
dell'Amministrazione regionale in tema di entrate. Mi si consenta
di fare un breve "excursus" in campo sanitario, ma l'alcolizzazione
coincide con un procedimento di blocco totale del ragionamento.
Noi chiediamo che ci sia una notevole entrata per la Regione
Valle d'Aosta, che potrebbe anche essere dell'ordine di qualche
decina di miliardi, sulle tasse che dovrebbero essere pagate dai
possessori delle seconde case. Si tratta di una scelta.
Le imposte di soggiorno, così come sono iscritte a bilancio,
sono ridicole. Noi crediamo che chi soggiorna negli alberghi possa
anche permettersi di versare dei contributi così ridicoli, perché
pratica un tipo di turismo che ha un riflesso economico sulla
Regione Valle d'Aosta e sui suoi abitanti e, pertanto, non possiamo
accettare questa continua erosione delle nostre possibilità
turistiche, dei nostri servizi, delle nostre bellezze naturali,
della nostra organizzazione urbanistica, economica e sociale, da
parte di persone che non hanno dato nulla alla Valle d'Aosta e
nulla vi apportano. Chiediamo, pertanto, una tassazione delle
seconde case, proprio sulla base delle capacità impositive che ci
sono concesse dallo Statuto.
Mi si consenta, a questo punto, di fare una piccola divagazione
di carattere costituzionale. Tutti si richiamano all'intento di
voler modificare lo Statuto: cerchiamo, invece, di applicarlo
concretamente e di far funzionare le leggi che ci sono. Io ho
l'impressione che la riforma dello Statuto sia per noi una specie
di suicidio politico, perché non penso che in uno Stato
centralizzatore ci sia spazio per una modifica costituzionale dello
Statuto. Credo che le nostre più valide carte consistano
nell'erodere il potere centrale applicando disperatamente questo
Statuto.
Una testimonianza di ciò ci viene da un altro particolare
aspetto, sempre relativo alla voce "entrate" e citato anch'esso dal
Consigliere Ricco. Mi riferisco in particolare al controllo
sull'evasione fiscale. È una cosa importante! Non è possibile
pensare ad una società solidale se non esiste giustizia fiscale;
non è possibile che il pensionato, che paga tutte le tasse sulla
propria pensione, come d'altronde deve essere, possa convivere con
qualche evasore fiscale. È un aspetto determinante per la nostra
immagine e per lo stesso convivere civile.
Io credo che, se avessimo una politica più corretta, sotto
questo aspetto ne vedremmo sicuramente delle belle.
Termino ia parte del mio intervento relativa alle entrate,
chiedendo ai Consiglieri, tanto della maggioranza che della
minoranza, una maggiore attenzione su questi capitoli. Non dobbiamo
credere che le nostre entrate siano limitate all'IVA da
importazione, cosa che, a nostro parere, è stata un elemento di
disturbo delle nostre capacità di analisi, e non vogliamo,
pertanto, che questa condizione si perpetui ancora nei prossimi
anni.
Mi si consenta di fare una prima osservazione sulle uscite. Una
delle prime voci interessa il capitolo 20000, che riguarda le spese
per indennità di carica ai componenti del Consiglio regionale e che
è in aumento. Nuova Sinistra chiede che venga apportata una
radicale modifica a questo capitolo di spesa, non perché sia
eccessivo in termini dimensionali; considerato che 3 miliardi e 300
milioni di quest'anno, rispetto ai 2 miliardi e 600 milioni dello
scorso anno, in un bilancio di 900 miliardi, non rappresentano una
cifra spropositata; secondo noi, invero, è sbagliato il meccanismo.
In termini di costi noi graviamo sulla società approssimativamente
per circa 90 milioni a testa, oltre ai 50 milioni per i componenti
della Giunta regionale. Sulla base di questi termini, grazie anche
al meccanismo elettorale presente nella nostra Regione, fare il
Consigliere regionale sta diventando un "business"...
(...INTERRUZIONE del Consigliere Baldassarre...)
SANDRI (N.S.):
Ero sicuro che il Consigliere Baldassarre
sarebbe stato la prima gallina...
(...INTERRUZIONE del Consigliere BALDASSARRE...)
SANDRI (N.S.):
Ero sicuro che, su questo problema, il
Consigliere Baldassarre sarebbe insorto per primo.
Io chiedo se non sia possibile collegare l'indennità di carica a
due elementi di riferimento. Il primo è la dichiarazione fiscale
dell'anno precedente a quello di nomina o comunque precedente a
quello di entrata in Consiglio regionale, in modo che non si
verifichino sostanziali modificazioni tra il livello di vita
precedente l'ingresso in Consiglio regionale e quello tenuto come
Consigliere regionale. Ci sarebbe, oltretutto, un effettivo
accoppiamento con l'intendimento della legge presentata dal Partito
Repubblicano nella scorsa legislatura, che prevedeva di acquisire
una certa chiarezza in tema fiscale.
Qualcuno dirà: "Ma se per caso Giovanni Agnelli diventa
Consigliere regionale, dobbiamo ugualmente dargli 400 milioni
all'anno?". Ma se Agnelli, negli anni precedenti, ha pagato le
tasse per quegli importi, io credo che abbia dato il suo contributo
all'Amministrazione regionale e quindi dovrà essere ripagato in
pari misura.
L'altro elemento di riferimento, a mio parere, è il livello
decoroso di vita, nel senso che possiamo e dobbiamo
responsabilmente indicare quale sia, per noi e ovviamente anche per
a società, un livello decoroso di vita.
Poiché sono le ore 13.00, termino qui il mio intervento, ma, in
considerazione della mia disponibilità a non ritardare i lavori,
chiederei al Presidente del Consiglio di essere un po' comprensivo
nei miei confronti se, nel secondo intervento di questo pomeriggio,
supererò di qualche minuto il tempo previsto.
PRESIDENTE
: Colleghi Consiglieri, il Consigliere Sandri
avrebbe diritto a parlare ancora per 24 minuti per il suo primo
intervento. Per poter interrompere qui i lavori e sempreché il
Consiglio sia d'accordo, possiamo consentire che il suo secondo
intervento, previsto in 30 minuti, possa essere prolungato per i 24
minuti dei quali non ha usufruito questa mattina.
Non essendoci obiezioni, il Consiglio è d'accordo.
La seduta è sospesa ed i lavori riprenderanno alle ore 16.00.
Grazie.
La seduta è tolta
La seduta termina alle ore 13,01
