Classificazione
GIUNTA REGIONALE
ISTRUZIONE PUBBLICA



Oggetto del Consiglio n. 288 del 9 gennaio 2019 - Resoconto
OGGETTO N. 288/XV - Interrogazione: "Definizione delle
competenze in materia di ricerca in capo all'Assessorato
istruzione, università, ricerca e politiche giovanili".
Distort (Presidente) -
Passiamo al punto 17 all'ordine
del giorno. Prende la parola l'Assessore all'istruzione Certan.
Prego.
Certan (ALPE) -
Alla risposta dei quesiti
dell'interrogazione vorrei fare una premessa. Ai compiti
istituzionali assegnati a livello nazionale al Ministero
dell'istruzione, dell'università e della ricerca si aggiungono
quelli d'indirizzo, programmazione e coordinamento anche in ambito
internazionale nel settore della ricerca. Spettano al MIUR, fra
l'altro, la definizione del programma nazionale per la ricerca,
nonché il coordinamento e il monitoraggio degli obiettivi europei
in materia di ricerca.
Non vado a elencare tutti i vari compiti, che lei conosce penso
bene, però è importante a mio avviso precisare che a tutt'oggi nel
panorama nazionale è presente l'Istituto nazionale di
documentazione, innovazione e ricerca educativa - meglio conosciuto
nel campo educativo come INDIRE- che è il più antico ente di
ricerca del Ministero dell'istruzione, con sede centrale a Firenze
e nuclei territoriali in altre tre città, a Torino, a Roma e a
Napoli. L'ente è dotato di autonomia statutaria, scientifica,
organizzativa, regolamentare, amministrativa, finanziaria,
contabile, patrimoniale e, fin dalla sua nascita nel 1925,
l'Istituto accompagna l'evoluzione del sistema scolastico italiano
investendo in formazione e innovazione e sostenendo i processi di
miglioramento della scuola.
L'INDIRE è il punto di riferimento per la ricerca educativa in
Italia e sviluppa nuovi modelli didattici, sperimenta l'utilizzo
delle nuove tecnologie nei percorsi formativi, promuove la
ridefinizione del rapporto tra spazio e tempo dell'apprendimento e
dell'insegnamento. L'Istituto, penso si conosca, vanta anche una
consolidata esperienza nella formazione in servizio del personale
docente, amministrativo, tecnico, ausiliario, dei dirigenti
scolastici ed è stato protagonista di alcune delle più importanti
esperienze di
learning
a livello europeo. Insieme
all'Invalsi e al Corpo ispettivo del Ministero dell'istruzione,
l'INDIRE è parte del sistema nazionale di valutazione in materia
d'istruzione e di formazione. In questo ambito l'Istituto sviluppa
azioni di sostegno ai processi di miglioramento della didattica per
l'innalzamento dei livelli di apprendimento e al buon funzionamento
del contesto scolastico.
Per rispondere nei particolari ai quesiti, vorrei ancora
premettere che gli istituti regionali di ricerca educativa, quelli
che erano meglio conosciuti come IRRSAE o IRRE, sono stati enti
tecnici promossi dal Ministero della pubblica istruzione penso dal
1974 fino al 2007, anno in cui sono stati soppressi per essere
assorbiti in un'Agenzia nazionale per lo sviluppo dell'autonomia
scolastica. Tali istituti in precedenza erano chiamati IRRSAE ed
erano presenti nelle varie regioni e in Valle d'Aosta la
soppressione è avvenuta con legge regionale nel 2009.
La funzione degli IRRSAE è stata quella di dare supporto
all'amministrazione scolastica e in particolar modo alle
istituzioni scolastiche diffuse sul territorio. Le attività svolte
erano legate alla ricerca educativa indirizzata a raccogliere e a
elaborare e diffondere la documentazione pedagogico-didattica, a
condurre studi in campo educativo, a promuovere e assistere
l'attuazione di progetti di sperimentazione, a organizzare e
attuare iniziative di monitoraggio e di aggiornamento sul campo.
Azioni che riteniamo essere fondamentali in campo didattico. Azioni
in parte assunte e svolte naturalmente anche dall'Università della
Valle d'Aosta in raccordo con le strutture della sovraintendenza e
con i dirigenti tecnici, che in parte hanno assorbito queste
funzioni. A nostro avviso, però, queste azioni avrebbero bisogno di
nuovi raccordi e una leva diversa proprio per raccordare ancora di
più la parte universitaria con la parte delle scuole, delle
istituzioni scolastiche, e con i docenti, in modo ancora più
pratico e concreto.
La prospettiva è quella di istituire un organismo
dell'Amministrazione regionale che operi d'intesa con la
Sovraintendenza e l'Università della Valle d'Aosta, e naturalmente
con l'attuale struttura "Ricerca, innovazione,
internazionalizzazione e qualità" nell'ambito della ricerca
educativa non solo regionale, ma bensì con un raccordo anche a
livello nazionale e internazionale in collaborazione con il
Ministero dell'istruzione, con le agenzie a esso collegate. È un
approfondimento, un supporto di cui le scuole hanno fortemente
bisogno.
L'Amministrazione intende investire quest'organismo del compito
di promuovere e realizzare azioni finalizzate alla ricerca, alla
sperimentazione, alla documentazione, allo studio e
all'approfondimento di tematiche educative e formative anche
relative alla condizione giovanile, a favorire iniziative a
sostegno dell'innovazione didattica e dell'innovazione
dell'autonomia didattica e scolastica. Attraverso specifici
progetti la ricerca dovrà esplorare nuove tematiche emergenti,
affrontare l'osservazione e l'analisi delle pratiche didattiche,
favorire la conoscenza, la condivisione e la diffusione delle
pratiche efficaci, raccogliere e mettere a disposizione la
documentazione relativa ai processi didattici e di apprendimento in
un'ottica bi-plurilingue.
Nel dettaglio legato proprio ai due quesiti che avete posto, ci
saranno sicuramente punti di contatto stretto e continuativi nel
tempo con l'attuale struttura che si occupa di ricerca. Con
l'Assessore Testolin, con il quale stiamo lavorando in sinergia,
stiamo definendo nei dettagli quali azioni possano essere prese in
considerazione e quindi sviluppate in quest'ottica; in un'ottica di
collaborazione che renda più proficua la programmazione di legami e
connessioni tra politiche scolastiche e politiche del lavoro che
passano necessariamente anche attraverso l'Università e la ricerca
in ambito industriale, artigianale, energetico e della
cooperazione.
Quanto al secondo quesito, "quale sia il perimetro", come detto
all'inizio è quello della sinergia e complementarietà con la
struttura della Ricerca e innovazione e nell'ambito delle
possibilità d'intervento definite dal MIUR, dall'INDIRE e da tutti
gli enti che si occupano di ricerca.
Presidente -
Ha chiesto la parola il collega Aggravi.
Prego.
Aggravi (LEGA VDA) -
Grazie, Assessore, per la risposta.
Probabilmente oggi è la mia giornata delle domande facili.
All'inizio mi ero un po' perso perché pensavo di aver fatto una
domanda molto più semplice, ma la ringrazio di aver
contestualizzato l'ambito della ricerca per quanto riguarda la
parte d'istruzione. Sicuramente, nella seconda parte della sua
risposta, una tematica di un punto di contatto particolarmente
cara, e che è un dossier che toccherà sicuramente l'istruzione ma
anche la ricerca più in ambito industriale che riguarda anche il
futuro del Politecnico e di quello che deve essere poi il suo
raccordo con le funzioni di ricerca, vedremo quale sarà il piglio
che prenderà e se l'evoluzione è quella definita.
Per quanto riguarda invece più dal punto di vista
dell'organizzazione-micro, oggi, per quanto riguarda la richiamata
delibera, la macrostruttura ancora non permette di addentrarsi e
comprendere al meglio le responsabilità delle varie strutture anche
perché, se non erro, oggi una struttura deputata a livello di
Assessorato all'istruzione non era prevista. Vedremo, quindi, quale
sarà la riorganizzazione che, sicuramente in tempi rapidi, state
approntando. Questo ci permetterà di comprendere al meglio
l'oggetto della sua risposta.
