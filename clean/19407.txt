Classificazione
INDUSTRIA


Resoconto integrale del dibattito dell'aula
Oggetto del Consiglio n. 2565 del 3 aprile 2002 - Resoconto
OGGETTO N. 2565/XI Ritiro di mozione: "Impegno alla Giunta per
un incontro con i vertici societari dell'Olivetti I-Jet di
Arnad".
Mozione Visto il documento approvato dalle rappresentanze
sindacali della Olivetti I-Jet di Arnad;
Preso atto della difficile situazione occupazionale che potrebbe
venirsi a creare nell'azienda;
Visto il clima di incertezza che caratterizza il futuro della
Olivetti I-Jet;
Ritenendo che i problemi riguardanti il lavoro siano da
collocare tra le priorità del governo della regione;
Riconoscendo all'esecutivo regionale un ruolo di mediazione, di
sollecitazione di chiarimenti e di confronto tra azienda e
sindacato;
Impegna
la Giunta regionale a chiedere con urgenza un incontro con
l'imprenditore Tronchetti Provera per avere elementi informativi
più certi rispetto al futuro dell'azienda e ai piani di sviluppo
del gruppo.
F.to: Squarzino Secondina - Beneforti - Curtaz
Président
La parole à la Conseillère Squarzino
Secondina.
Squarzino (PVA-cU)
Le vicende dell'azienda di Arnad, che
fa parte del gruppo Olivetti, sono state più volte oggetto di
numerose interpellanze e interrogazioni in Consiglio in questi
anni. Tutti abbiamo presente - credo - la storia di questa azienda,
ma può essere interessante capire anche che in questi anni non è
venuta meno la capacità dell'azienda di diversificare la propria
produzione e di aumentare l'occupazione.
Ricordiamo che dapprima come Balteadisk faceva parte del gruppo
Olivetti e produceva nel settore dei floppy per passare poi alle
stampanti a getto di inchiostro. Questi sono i dati che lo stesso
Assessore Mafrica nel 1995 dava in Consiglio, allora l'occupazione
era sul centinaio di persone, per la precisione 107 addetti
residenti in Valle.
Nel tempo l'occupazione permane pur fra alti e bassi; qui si
registra un trend di crescita. Recentemente, nel 2001, il gruppo
Pirelli entra all'interno della compagine azionaria del gruppo
Olivetti che viene così ristrutturato. L'azionista di riferimento
dell'Olivetti I-Jet di Arnad, l'ex Balteadisk, diventa l'Olivetti
Tecnost e, purtroppo, - venendo all'oggi - nei piani di riassetto
del gruppo Pirelli la Tecnost rientra fra le società per le quali è
prevista la cessione da parte del gruppo Tronchetti Provera. Questa
informazione fra l'altro la dà lo stesso Assessore Ferraris in
Consiglio il 23 gennaio 2001 rispondendo ad un'interpellanza dei
colleghi di Forza Italia che sono preoccupati sulle difficoltà
occupazionali che potrebbero interessare nel breve periodo
l'azienda Olivetti I-Jet di Arnad.
La notizia di una possibile cessione di questa azienda crea
incertezze e preoccupazione nei lavoratori, infatti la stessa non
trasformazione di contratti di formazione lavoro in contratti a
tempo indeterminato aumenta ulteriormente ed è vissuta dai
lavoratori come un segno di disagio forte dell'azienda.
Nel comunicato stampa che i sindacati hanno emanato il 14 marzo
si parla di momento di incertezza gestionale e si afferma che il
futuro dell'occupazione dell'Olivetti I-Jet di Arnad è in serio
pericolo. Ci sono quindi elementi di grave preoccupazione.
Contemporaneamente circolano voci in questi mesi rispetto al fatto
che ci sia una trattativa di acquisto della Tecnost da parte di un
azionista dell'azienda con l'appoggio di banche dello stesso gruppo
dirigente della Tecnost. Noi volevamo fra l'altro interpellare la
Giunta affinché si impegnasse a verificare qual era la situazione
azionaria. Nel frattempo però si è evidenziato un fatto nuovo: la
settimana scorsa il consiglio di amministrazione ha rifiutato di
accettare la proposta di acquisto della Tecnost fatta dal gruppo di
cui prima dicevo e questo ulteriore episodio può aumentare
ulteriormente il clima di incertezza in cui si trovano i lavoratori
dell'azienda di Arnad perché non si capisce bene cosa significhi
questa discussione.
Teniamo conto che l'azienda ormai è un punto cardine per lo
sviluppo industriale in bassa Valle; gli occupati attualmente sono
530, la maggior parte residenti; sono lavoratori per lo più
giovani, molti dei quali entrati nell'azienda con contratti
formazione lavoro. Ed è chiaro che, se l'azienda incomincia un
trend di crisi, la prospettiva di lavoro per questi giovani
occupati chiaramente diminuisce.
In questo momento la produzione stessa si è attestata su livelli
molto bassi - si parla in un anno di due milioni di testine a
fronte di una capacità produttiva di dodici milioni - e fra l'altro
si paventa il ricorso alla cassa integrazione. Ora, la stessa cassa
integrazione può essere vissuta in modo non estremamente negativo
se vista come un momento temporaneo in cui l'azienda riesce a
rilanciarsi, a ripresentarsi sul mercato oppure può essere invece
solo un momento di avvio per un ridimensionamento della produzione
e quindi una diminuzione delle occupate e degli occupati. Crediamo
che in questa situazione, di fronte all'incertezza del futuro
dell'azienda, di fronte alla non comprensione delle decisioni del
gruppo Tronchetti Provera, che prima sembra voler vendere e poi non
più, sia indispensabile un intervento forte della Regione per
capire cosa stia succedendo.
L'Assessore Ferraris, nel suo intervento del 23 gennaio di
quest'anno in Consiglio, ha detto che:
"per quanto riguarda
eventuali trattative sulla cessione del gruppo Tecnost, abbiamo non
solo richiesto all'azienda di essere tempestivamente informati, ma
di tener conto anche dell'importanza che questo stabilimento ha per
la Valle d'Aosta, sia in termini di occupati che di attività
produttiva anche dal punto di vista delle tecnologie interessate, e
di tener conto del fatto che nello stabilimento di Arnad sono stati
fatti degli interventi - anche grazie al contributo della Regione -
tesi a migliorare la competitività dello stabilimento.?
A questo punto chiediamo all'Assessore e alla Giunta un impegno
ulteriore: non solo la richiesta di essere tempestivamente
informati, ma la richiesta di un incontro urgente più pressante in
quanto diventa indispensabile conoscere il piano industriale che
l'azienda vuole seguire, conoscere gli obiettivi di questa azienda,
capire quale ruolo potrà ancora svolgere l'Olivetti I-Jet ad Arnad,
capire quali ricadute sui livelli occupazionali della Regione
avranno le decisioni del gruppo Tronchetti Provera. Credo che non
sia sufficiente chiedere una richiesta tempestiva di informazione,
ma che sia necessario chiedere un incontro preciso e mirato in cui
si vada a ricordare l'apporto che questa Regione ha dato nei
confronti dell'azienda e a ricordare il ruolo che la stessa svolge
nella Regione.
Abbiamo presentato questa mozione perché riteniamo che un
mandato del Consiglio alla Giunta potrebbe dare più peso alla
richiesta di un incontro da parte dell'Assessore. Se questa
richiesta fosse adottata all'unanimità, cioè se tutto il Consiglio
unanimemente desse alla Giunta questo mandato, credo che
l'Assessore sarebbe più forte nel presentarsi in quanto è tutto il
consesso politico, sono tutte le forze politiche presenti in
Regione a conferirgli tale mandato.
Con la speranza quindi che questa proposta di affidare un
mandato forte alla Giunta da parte del Consiglio sia accolta dai
consiglieri e dall'Assessore e dalla Giunta, aspettiamo una
risposta, pronti a modificare il testo della mozione per renderlo
più efficace ed utile perché a noi non interessa un testo della
mozione, ma interessa che si giunga ad un incontro della Regione
con l'imprenditore Tronchetti Provera perché la chiarezza sul
futuro dell'azienda e sul futuro dei lavoratori è indispensabile
per tutti.
Président
La discussion est ouverte.
La parole à l'Assesseur à l'industrie, à l'artisanat et à
l'énergie, Ferraris.
Ferraris (GV-DS-PSE)
Innanzitutto la Consigliera
Squarzino ha fatto una ricostruzione fedele della situazione della
I-Jet e ha scritto anche nella mozione presentata delle cose che
sostanzialmente condividiamo e che per certi versi possiamo dire
già di aver fatto per quanto riguarda la questione
dell'incontro.
La situazione dello stabilimento è nota. L'intervento della
Pirelli ha considerato centrali le attività di telecomunicazioni e
ha considerato il gruppo Tecnost (e sottolineo: il gruppo Tecnost e
non la singola Olivetti I-Jet) fra le aziende in cessione. La
trattativa per la cessione, come è stato detto, si è conclusa
negativamente, per cui ci troviamo in una situazione in cui il
gruppo Olivetti il 16 di questo mese, nell'assemblea dei soci,
andrà al rinnovo delle cariche sociali e quindi cambia la
prospettiva almeno dal punto di vista del proprietario. Rimane la
questione del piano industriale che deve interessare il gruppo
Tecnost e quindi anche il gruppo Olivetti I-Jet.
Cosa intende fare la Regione? Innanzitutto a fronte di questa
situazione già il 12 marzo, precedentemente alla mozione che è
stata presentata il 21 marzo - non voglio diritti di primogenitura,
ma solo segnalare che la condivisione della preoccupazione è comune
-, la Giunta, a firma del Presidente della Regione, ha avviato una
richiesta di incontro con il Presidente del gruppo Pirelli, Dr.
Tronchetti Provera, non tanto per una semplice acquisizione di
informazioni, ma per un confronto vero sugli sviluppi e per una
verifica di cosa si intende fare nello stabilimento di Arnad in
particolare, anche perché questo è lo stabilimento che è in Valle e
sul quale, come veniva ricordato, c'è stato un impegno della
Regione.
Nella lettera si riconferma una richiesta non solo di un
incontro, ma anche la volontà della Regione di essere un
interlocutore della proprietà, del gruppo Olivetti, rispetto alle
vicende industriali future del gruppo stesso, agli investimenti, ai
livelli occupazionali, alle tecnologie che vengono sviluppate
all'interno dello stabilimento, quindi un confronto a tutto campo e
non solo una richiesta di informazioni. Questa richiesta di
incontro è stata già fatta, ma ad oggi non c'è ancora stata
risposta; in ogni caso stiamo continuando a sollecitare questo
incontro.
Nella parte impegnativa della mozione si chiede alla Giunta
regionale un incontro urgente con l'imprenditore Tronchetti
Provera. Ora, poiché questo incontro è già stato fatto, ed essendo
la mozione un documento che impegna la Giunta regionale, non posso
che chiedere ai presentatori della mozione di ritirare la stessa,
anche perché quanto in essa previsto è stato realizzato. Questo mi
pare un dato evidente.
Con questo, ripeto, condividiamo l'impostazione che è stata
assunta nella mozione stessa; aggiungo che c'è l'impegno mio
personale e della Giunta di riferire in commissione sugli sviluppi
di una situazione che stiamo seguendo con particolare attenzione e
che intendiamo seguire con ulteriore attenzione viste le
problematiche esistenti. La richiesta pertanto è di ritirare la
mozione perché, essendo già stata realizzata la parte impegnativa
della mozione, diventa difficile da parte di questo Consiglio
impegnare la Giunta per una cosa che ha già fatto.
Président
La parole à la Conseillère Squarzino
Secondina.
Squarzino (PVA-cU)
Il nostro gruppo si è riunito ed è
giunto a questa conclusione, Assessore, che adesso le comunico
ufficialmente. Credo che il problema sia grave, un problema che
esiste al di là della mozione e che richiede un impegno notevole.
Il senso della nostra mozione era quello di dare più forza ad un
incontro con l'imprenditore Tronchetti Provera, con il gruppo
Pirelli. L'Assessore dice che questo incontro è già stato domandato
da parte della Giunta, che è già stato chiesto un incontro vero,
che da parte della Giunta c'è la volontà di essere interlocutori
seri di questa azienda, per cui quello che si chiede nella mozione
tutto sommato la Giunta lo ha già posto in essere.
Il nostro gruppo prende atto di questo impegno, prende atto
anche del fatto che lei si è dichiarato disponibile a venire in
commissione a riferire sull'esito dell'incontro. Le chiediamo di
attivare tutti gli strumenti possibili anche dal punto di vista
politico affinché questo incontro avvenga in quanto non possiamo
aspettare che il gruppo Pirelli prenda sotto gamba l'interlocutore
Regione.
Io credo che lei possa riuscire ad avere questo incontro.
Aspettiamo allora l'esito di questo incontro e aspettiamo che lei
riferisca in commissione che su questo tema torneremo comunque per
seguirne l'evoluzione.
Président
Sur ces engagements la motion est donc
retirée.
Le Conseil prend acte.
