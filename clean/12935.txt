Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3891 del 9 novembre 1992 - Resoconto
OGGETTO N. 3891/IX Sostituzione di membri della Commissione
di valutazione del bestiame.
(Interpellanza)
Presidente
Do lettura della interpellanza presentata
dai consiglieri Lanièce e Limonet:
Interpellanza Venuti a conoscenza che con decreto del
Presidente della Giunta regionale sono stati sostituiti alcuni
membri della Commissione di valutazione del bestiame da abbattere
per motivi sanitari, capi improduttivi o a fine carriera;
i sottoscritti consiglieri regionali
Interpellano
la Giunta regionale per conoscere:
1) la motivazione secondo la quale è stato considerato che gli
esperti di razza, nominati nell'attuale Commissione, siano
maggiormente competenti sul valore commerciale degli animali da
abbattere, come previsto dalle vigenti disposizioni;
2) se tale decisione è stata determinata da incompetenza o
inadempienza dei membri esclusi facenti parte della precedente
Commissione.
Presidente
Ha chiesto di illustrare l'interpellanza il
Consigliere Lanièce, ne ha facoltà.
Lanièce (DC)
Molto brevemente, perché l'interpellanza
è chiara e composto da due domande ben precise.
Visto che questi incarichi sono stati dati nella campagna di
risanamento 1985-86, quindi risalgono a qualche anno indietro ed
anche a periodi non sospetti, vorremmo sapere i motivi per i quali
questi membri sono stati sostituiti.
Presidente
Ha chiesto di illustrare l'interpellanza il
Consigliere Limonet, ne ha facoltà.
Limonet (DC)
Solo per aggiungere alcune considerazioni
e per ribadire alcune cose dette dal collega Lanièce.
Naturalmente l'oggetto è lo stesso, cioè l'allontanamento di
persone della commissione di valutazione, per sostituirle con
altre. Non riesco a capire con quale criterio e con quale
motivazione si tolgono quattro persone che per sei anni hanno
sempre fatto quel lavoro, per sei anni hanno valutato le bovine
destinate all'abbattimento per la Regione, persone che sono state
scelte dall'allora Giunta per rappresentare gli allevatori, persone
su cui non è mai stato predisposto alcun provvedimento
disciplinare, per cui tutto fa pensare che gli stessi abbiano
sempre svolto egregiamente il loro lavoro.
Ora si smentisce quanto fatto prima, si volta pagina, si cambia
completamente indirizzo, cioè si dice di preferire per quel lavoro
gli esperti di razza, senza curarci minimamente di quelli che lo
hanno svolto finora e quindi della loro acquisita professionalità.
Al di là delle critiche alla scelta, mi sento di dire che l'
A.Na.Bo.Ra.Va. poteva secondo me organizzare prima un corso di
esperti di razza, a cui far partecipare tutti, e mettere tutti
sulla stessa linea di partenza.
Credo che si possa concludere dicendo che è stato fatto un torto
ai diretti interessati, che è stato fatto un affronto agli
allevatori sollevando i loro rappresentanti da tale incarico,
pertanto inviterei, assieme a Lanièce, la Giunta a voler
ripristinare quanto prima la situazione esistente, modificando
questa scelta che a me pare maldestra e intempestiva.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
La scelta dell'Assessorato è stata quella
di nominare nella commissione di valutazione del bestiame solo
membri previsti del titolo di esperti di razza, sostituendo coloro
che non avevano tale titolo.
Per gli animali destinati all'abbattimento coatto per motivi
sanitari, il giudizio che la commissione deve esprimere non è
limitato al solo valore commerciale dell'animale, come è scritto
nella interpellanza, bensì riguarda complessivamente il valore
zootecnico di allevamento dell'animale in vita.
Esso scaturisce pertanto da un esame generale dell'animale, che
comprende l'aspetto morfologico, i caratteri produttivi, i
caratteri di razza, nonché il peso e la conformazione, che sono in
pratica le materie specifiche del corso frequentato dagli esperti
di razza.
La presenza di tecnici provvisti del titolo di esperto di razza
si è resa ulteriormente necessaria a seguito della introduzione nel
1991 della normativa recante la concessione di contributi per
l'abbattimento di animali improduttivi o a fine carriera, per la
valutazione dei quali risultano indispensabili le conoscenze di
zoognostica generale acquisita durante i predetti corsi.
Si osserva inoltre che l'aver acquisito, a fine corso, una
impostazione dello stesso tipo nell'esame dell'animale, costituisce
una base valida per garantire valutazioni omogenee in tutto il
territorio regionale.
Sulla base di queste considerazioni, le sostituzioni sono state
motivate dalla scelta di inserire in commissione solo esperti di
razza e non sono pertanto collegate ad inadempienze dei precedenti
membri della commissione.
Presidente
Ha chiesto di parlare il Consigliere
Lanièce, ne ha facoltà.
Lanièce (DC)
Il fatto che non dovevano limitarsi a
svolgere quei compiti che sono illustrati nella delibera, lo
sapevamo; abbiamo solo voluto essere concisi nell'esposizione,
anche se a volte la brevità va a scapito della chiarezza.
Comunque la commissione, che era composta di dodici elementi,
era divisa in cinque esperti di razza che c'erano già prima,
quattro rappresentanti degli allevatori e tre rappresentanti
dell'Amministrazione regionale. Quindi o noi dobbiamo dire che per
sei campagne abbiamo dato via dei soldi in un modo non giusto,
oppure ci sono altri motivi per cui si è fatta questa sostituzione,
perché non può essere credibile questa posizione.
Queste persone rappresentavano gli allevatori, quindi ad un
certo punto, richiamandomi a quanto sostenuto stamani nella
interrogazione al punto 9, con questo atto si vuol significare che
non si ha fiducia negli allevatori. Stamani abbiamo tolto la
competenza agli allevatori di stabilire quale parte del proprio
bestiame è a fine carriera o non più produttivo, oggi togliamo via
i rappresentanti degli allevatori in queste commissioni, per cui
stiamo penalizzando gli allevatori, oppure li consideriamo una
categoria di disonesti che non hanno più spazio nelle
commissioni.
Ritengo che in tutte le commissioni ci debba essere un
rappresentante della categoria rispetto alla quale si va a
valutare, perché tutte queste valutazioni si traducono in moneta;
siccome il capitale lo mette l'allevatore, penso che la presenza di
un rappresentante in queste commissioni sia il minimo che si possa
pretendere. Quindi questa giustificazione almeno per quanto mi
riguarda mi lascia del tutto insoddisfatto.
