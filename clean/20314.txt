Classificazione
INDUSTRIA


Resoconto integrale del dibattito dell'aula
Oggetto del Consiglio n. 301 del 18 dicembre 2003 - Resoconto
OGGETTO N. 301/XII - Intendimenti per impedire la dislocazione
fuori Valle della Società Tecnosystem. (Interpellanza)
Interpellanza
Preso atto dell'ennesimo episodio di crisi industriale che
sta colpendo la Bassa Valle, relativo al possibile trasferimento in
Piemonte della Tecnosystem;
Sottolineato che, come letto anche su diversi organi di
informazione, tale situazione sarebbe conseguente al mancato
accordo circa la nuova ubicazione, in un'area del territorio
valdostano, nella quale collocare lo stabilimento;
Preso atto del fatto che anche gli esponenti sindacali
valdostani hanno espresso preoccupazione per le sorti occupazionali
degli impiegati dell'azienda Tecnosystem, sottolineando tra l'altro
che per colpa della burocrazia regionale potrebbero venir meno in
futuro altri posti di lavoro in Bassa Valle;
Richiamate le giuste lamentele e preoccupazioni delle
lavoratrici dell'azienda in oggetto che chiedono a gran voce e con
massima urgenza all'assessorato competente di attivarsi al fine di
impedire questa tragica conclusione della loro attività
lavorativa;
i sottoscritti Consiglieri regionali
Interpellano
l'Assessore competente per sapere:
1) quali sono gli intendimenti e le iniziative allo studio da
parte dell'Assessorato regionale all'industria per tentare di
impedire la dislocazione della Tecnosystem fuori Valle;
2) se ciò non dovesse accadere, come intende adoperarsi per
risolvere il conseguente problema occupazionale.
F.to: Lanièce - Salzone
Presidente- La parola al Consigliere Lanièce.
Lanièce (SA) - Il contenuto di questa iniziativa mi sembra
abbastanza chiaro, nel senso che si porta in discussione un
problema sorto recentemente e relativo all'azienda
"Tecnosystem".
Ultimamente, in questo Consiglio si è discusso diverse volte del
problema della crisi industriale; anche recentemente, il
sottoscritto aveva presentato un'iniziativa, a cui l'Assessore
aveva dato un'ampia risposta, su quali sono gli intendimenti
dell'Assessorato in merito alla situazione contingente
dell'industria valdostana. Questo fatto stride un poco con quella
risposta, con quella volontà di procedere per cercare di analizzare
una situazione e affrontarla nel miglior modo possibile, anche
perché, con il beneficio di inventario in base a quanto è emerso
dagli organi di informazione, sembrerebbe che alla base di questa
situazione vi sia un aspetto esclusivamente burocratico, dovuto al
fatto che non si è riusciti a dare collocazione ad un'azienda dopo
che le era stata promessa: questo mette in difficoltà soprattutto
le lavoratrici, le quali rischiano di veder trasferita a Mercenasco
la propria azienda, con tutte le conseguenze che possiamo
immaginare, tenuto conto che probabilmente molte dovranno lasciare
il lavoro, vista la distanza dal loro luogo di residenza.
Sempre sugli organi di informazione, abbiamo letto alcune
dichiarazioni, rilasciate dai sindacati, non dico "pesanti", ma che
lasciano un po' perplessi: dicono che la colpa è di una "burocrazia
miope", che farà perdere altri posti di lavoro in bassa Valle, zona
già in difficoltà per la crisi dell'industria. Queste dichiarazioni
di forte preoccupazione mi hanno spinto a presentare questa
iniziativa, per capire: qual è la posizione ufficiale
dell'Assessorato, quale sia la colpa di tale situazione e c'è
ancora qualche possibilità di risoluzione.
So che recentemente c'è stato un incontro fra i sindacati e
l'azienda: stanno trattando per far sì che l'azienda non
trasferisca la propria attività. Volevo sapere se, nel frattempo,
l'Assessore ha avuto altri contatti oltre a quelli di cui era stata
data informazione sui giornali e se vi è la possibilità di poter
bloccare questa situazione, risolvendola a tutto vantaggio delle
persone che ci lavorano. Questi sono i motivi che ci hanno spinto a
presentare l'interpellanza; ci auguriamo che dalla risposta
dell'Assessore possa emergere una prospettiva positiva, magari -
visto che siamo vicini a Natale - un piccolo "regalo di Natale" per
queste lavoratrici!
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Ringrazio il Consigliere Lanièce per
questa interpellanza, che mi permette di fare il punto della
situazione.
La "Tecnosystem" che ha sede in Mercenasco, ha presentato, il 20
febbraio 2002, una richiesta di insediamento nell'immobile
industriale denominato "ex Saiform", attualmente insediato a
Donnas, in frazione Clapey. La richiesta dell'azienda era di
occupare nell'area "ex Saiform" la porzione che era stata occupata
dalla "Mont Blanc Dolciaria", la quale aveva chiuso. Su questa
richiesta la "Finaosta S.p.A." ha espresso parere favorevole e gli
uffici dell'Assessorato hanno esaminato il progetto degli
interventi edili e impiantistici necessari per l'adeguamento del
fabbricato, determinando l'importo dei lavori ammissibili per
l'utilizzo del fabbricato. Contemporaneamente a questo, nel
settembre 2002, la "Tecnosystem" comunica alla Regione l'intenzione
di trasferire la sede legale in Valle d'Aosta.
A questo punto, con la deliberazione n. 3269/2002, la Giunta
regionale ha concesso in locazione alla "Tecnosystem" la porzione
dell'immobile "ex Saiform" e ha conferito un incarico alla
"Finaosta" per la concessione di un contributo all'impresa stessa,
ai sensi dell'articolo 5 della legge regionale n. 16/1982, sulla
base del progetto degli interventi di adeguamento del fabbricato.
Sapete che normalmente in un fabbricato di proprietà regionale, a
fronte di interventi che fa il locatore, un 40% del costo
dell'adeguamento dell'immobile viene dato dall'Amministrazione
regionale come fondo perduto all'imprenditore e il 60% viene
scalato dall'importo degli affitti. Uno schema di contratto di
locazione è stato approvato con la deliberazione della Giunta
regionale n. 373, in data 3 febbraio 2003; quindi, con la
deliberazione di Giunta del settembre 2002, non solo era stato
concesso a "Tecnosystem" l'immobile "ex Mont Blanc Dolciaria", ma
era anche stato approvato il contratto con deliberazione successiva
del 3 febbraio.
Il 27 febbraio 2003 la "Tecnosystem" ha richiesto alla Regione
un prolungamento della durata contrattuale. Normalmente i contratti
sono, per legge, 6 anni + 6; "Tecnosystem" chiede di passare da 6+6
a 7+7, per poter recuperare gli investimenti sull'immobile e
siccome il rientro, invece di completarsi in 12 anni, si completava
su 14, chiede di passare da 6+6 a 7+7. Chiede anche un periodo di
comodato di alcuni mesi per l'esecuzione dei lavori di
ristrutturazione del medesimo. Sulla base di questo la Regione
accondiscende a dette questioni, nel senso che viene accondisceso
un periodo di comodato per un periodo massimo di 6 mesi e altresì
si ritiene di accogliere la richiesta dell'azienda di portare il
contratto a 7+7.
Successivamente, il 22 luglio 2003, i responsabili della
"Tecnosystem" ci dicono che, a fronte della situazione di mercato
non positiva, ritengono che quello stabilimento messo a loro
disposizione è troppo grande, l'investimento troppo impegnativo,
quindi ci scrivono dicendo di non essere più nelle condizioni di
occupare questo stabilimento. La Giunta regionale, con propria
deliberazione del 15 settembre 2003, revoca la concessione in
locazione. Proprio perché eravamo preoccupati della situazione
occupazionale - non è sicuramente intenzione della Regione che
delle imprese se ne vadano via -, abbiamo trovato un'altra
soluzione, credo che sia un caso unico, non dico in Valle, ma anche
fuori.
Ci rivediamo con "Tecnosystem" nel settembre e si avvia la
pratica per assegnare a tale azienda, che è consenziente, una
porzione dell'immobile chiamato "Les Arcades" nell'area "ex Ilssa
Viola" di Pont-Saint-Martin, immobile di dimensioni più piccole e
giudicato consono dall'impresa. Con deliberazione n. 3812/2003, la
Giunta regionale conferisce mandato a "Finaosta", sempre sulla base
della legge n. 16/1982 per la concessione in locazione alla
"Tecnosystem" di 2 lotti industriali per circa 1.200 metri
quadrati, facenti parte del fabbricato denominato "Les Arcades",
citato prima.
A questo punto succede che la legge istitutiva e lo statuto di
"Finaosta" prevedono che un'azienda che si insedia in un immobile
industriale, in cui c'è un intervento di spesa della "Finaosta" -
in questo caso per conto della Regione -, la società che si insedia
deve avere sede in Valle. Sapete che oggi tutte le provvidenze
industriali, gli incentivi alle imprese industriali, non
necessitano della clausola della sede in Valle, l'importante è
avere una unità produttiva in Valle, ma in questo caso, utilizzando
dei fondi della gestione speciale, la legge del 1982 prevedeva la
necessità del trasferimento della sede. Non pensavamo vi fossero
problemi, anche perché, già a settembre 2002, "Tecnosystem" aveva
scritto alla Regione dicendo che c'era la disponibilità a
trasferire la sede.
Messi nelle condizioni di poter fare il contratto di locazione,
gli imprenditori della "Tecnosystem" ci dicono che non è loro
intenzione trasferire la sede in Valle, al che diciamo: "va bene,
potete fare una S.r.l. con sede in Valle d'Aosta e si risolve allo
stesso modo il problema". Noi avremmo preferito la sede in Valle
per gli ovvi motivi che sappiamo, ma questa cosa avrebbe risposto
alle necessità di legge. A questo punto venne sollevato il problema
che i costi di una S.r.l. sono eccessivi - sapete che per
costituire una S.r.l. bisogna versare 20 milioni (di vecchie lire)
di capitale sociale -, nella sostanza dichiarano che i costi che
avrebbero dovuto sopportare per gestire questa società con una
S.r.l. non erano compatibili con l'azienda, quindi hanno assunto la
determinazione di trasferire i propri dipendenti a Mercenasco.
Questi sono i fatti, così come si sono verificati; tenete conto che
nel frattempo ho avuto incontri con le organizzazioni sindacali,
con i lavoratori, per cui quello che potevamo fare abbiamo cercato
di farlo, ma non possiamo trattenere in Valle d'Aosta un
imprenditore che non voglia rimanervi!
Rispetto alla prima domanda, devo dire che le abbiamo studiate
tutte per cercare di farlo rimanere, ma non possiamo impedire ad un
imprenditore di fare quello che ritiene meglio. Siamo profondamente
dispiaciuti perché, da parte dell'Amministrazione regionale, la
disponibilità è stata massima; non è mai successo che allo stesso
imprenditore siano stati offerti 2 immobili e questo, per 2 volte,
ci dicesse di no! Perché non si voleva trasferire in Valle d'Aosta?
Perché aveva avviato dei patti territoriali tempo prima con il
Canavese; poteva dirlo subito, sarebbe stato più chiaro per
tutti!
La preoccupazione è poi per i 17 dipendenti, uno di questi andrà
in pensione il 31 dicembre 2003; degli altri 16, 10 sono residenti
in Valle e gli altri sono residenti fuori Valle. Il contratto dei
metalmeccanici prevede che per una distanza di 30 km. i lavoratori
si debbano trasferire, quindi di fatto i lavoratori non perdono il
lavoro, ma senza dubbio peggiorano la loro condizione! In ogni
caso, credo che per questa decina di lavoratori ci sono concrete
possibilità di trovare alternative occupazioni in Valle, qualora
non ritenessero opportuno andare, come richiesto dalla Tecnosystem,
a Mercenasco.
Quello che potevamo fare abbiamo cercato di farlo; credo che più
di tanto non si potesse fare.
Presidente - La parola al Consigliere Lanièce.
Lanièce (SA) - Prendo atto della risposta fornitaci
dall'Assessore, dalla quale emerge la situazione che si è
verificata per quanto riguarda la "Tecnosystem".
È ovvio che rimaniamo perplessi sulla situazione verificatasi
perché, se quello che ci ha appena dichiarato l'Assessore
corrisponde al vero, siamo di fronte ad una situazione un po'
strana; dagli organi di informazione è emersa senz'altro un'altra
situazione. Sarebbe forse stato opportuno che l'Assessore avesse
fatto un comunicato stampa, in cui si fossero detti tutti i vari
passaggi, altrimenti diventa difficile comprendere quanto è
successo! Da una parte sembra che vi sia stata una questione
meramente burocratica, il non voler trovare la soluzione da parte
dell'Amministrazione regionale; dall'altra, invece, stando alla
risposta dell'Assessore, si va in tutt'altra direzione.
L'Assessorato ha fatto tutto il possibile, ha fornito perfino 2
luoghi dove poter localizzare l'attività produttiva; nonostante
questo, l'azienda non ha voluto accettare e, infatti, oggi sembra
intenzionata ad abbandonare la nostra regione per trasferirsi a
Mercenasco!
Al di là di questa differente verità, quello che alla fine conta
più di tutto è il problema occupazionale, quindi il fatto che
l'Assessore ritenga si possano trovare soluzioni alternative per le
lavoratrici dell'azienda può essere una cosa positiva, sempre nella
speranza che nel frattempo la "Tecnosystem" cambi idea, perché, a
dire dei sindacati, sembra che l'azienda abbia evidenziato la
volontà di ripensare alla possibilità di trasferirsi.
Con l'augurio che detta situazione possa avere un esito
positivo, al di là delle modalità con cui vi si arriverà, invitiamo
l'Assessore a promuovere ulteriori incontri e a verificare se, in
futuro, si possono ripresentare dei problemi per quanto riguarda
l'erogazione dei contributi o l'intervento di "Finaosta". In tal
caso, sarebbe opportuno vedere se convenga o meno portare delle
variazioni alla legge stessa, perché la cosa più importante è
garantire alla nostra realtà una industria funzionante, che possa
fornire posti di lavoro; se c'è un intoppo burocratico e si può
superarlo, penso che vi sia da ragionarci sopra, sempre
naturalmente che vi sia anche la disponibilità della controparte,
perché non è giusto che la Regione faccia tutto il possibile e gli
altri se ne disinteressino!
L'invito è quindi: verificare se la presenza di questo vincolo
nella legge istitutiva di "Finaosta" può essere foriero di
ulteriori situazioni non positive in futuro e di conseguenza
verificare se si possono apportare delle modifiche, per affrontare
tali eventuali situazioni nel miglior modo possibile. Mi permetto
poi di invitare l'Assessore, nel caso vi fossero ulteriori novità
in questi giorni, di portare il problema all'interno della
commissione competente, per capire se riuscirete a dare "in
extremis" una soluzione positiva a questa vicenda dai contorni non
molto chiari.
