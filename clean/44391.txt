Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1412 del 24 marzo 2022 - Resoconto
OGGETTO N. 1412/XVI - Interpellanza: "Iniziative in relazione
alla destinazione d'uso dell'ex sede del Dipartimento Turismo,
Sport e Commercio in Piazza Narbonne nel Comune di Aosta".
Bertin (Presidente) -
Punto n. 37 dell'ordine del giorno.
Per l'illustrazione il consigliere Distort.
Distort (LEGA VDA) -
La presente interpellanza porta
all'attenzione del Consiglio una situazione di
turn over
che
riguarda la sede degli uffici del turismo e di altre attività
regionali e la presenza di due fabbricati esistenti, da una parte
il palazzo regionale di Piazza Narbonne e dall'altra l'edificio ex
caserma della Finanza a Pollein località Autoporto. Sono due
argomenti che in realtà comunque sono fortemente correlati. Ho
utilizzato il termine turn over con un po' di dispiacere, perché
elemosinare i termini dall'inglese e dalla cultura anglosassone, a
cui noi latini abbiamo insegnato la cultura, è sempre un po' un
atto contro natura, per me, però è il termine tecnico con il quale
si esprime in vari ambiti, e soprattutto in questo caso in quello
degli edifici, l'avvicendamento, la sostituzione, lo spostamento di
personale e arredi in un altro edificio, per consentire la
realizzazione di opere di ristrutturazione, migliorie, ampliamenti
o ricostruzioni nell'edificio precedente, in vista poi della
ricollocazione, questo è il senso del turn-over.
Vediamo un attimo una breve cronistoria. Il trasferimento del
personale degli uffici del turismo dal palazzo di Piazza Narbonne
all'edificio ex caserma della Finanza di Pollein ha avuto avvio da
novembre del 2012, quindi stiamo quasi per festeggiare il primo
decennio della loro collocazione in quella sede. Questo
trasferimento allora era stato concepito in via del tutto
provvisoria, così come attestano gli atti, ma si sa, spesso accade
che nulla è più definitivo del provvisorio.
È opportuno ricordare che questo trasferimento di personale era
motivato da una strategia, come detto, non solo di turn over, ma
fondamentalmente per consentire la realizzazione di lavori di
ristrutturazione, ampliamento o sostituzione edilizia, nell'altro
caso, del fabbricato sito in Piazza Narbonne, in funzione delle
scelte che si sarebbero operate a seguito di uno studio esplorativo
affidato allora a un mio collega architetto, così come aveva a suo
tempo affermato l'allora assessore Marco Viérin per valutare quale
delle due opzioni, ovvero la ristrutturazione edilizia oppure la
sostituzione edilizia, cioè ricostruzione, sia la migliore
soprattutto in termini di spesa. Un approfondimento che doveva
orientare scelte per cambiare il volto di Piazza Narbonne; questo
era il titolo di un articolo del 31 maggio 2012 e un impegno
inserito nel programma regionale dei lavori pubblici per il
triennio 2012-2014, che impegnava una spesa di 15 milioni di
euro.
Questa è l'analisi storica delle intenzioni, poi di fatto però
che cosa è successo? È avvenuto che, da quanto riportato da fonti
giornalistiche già nel 2015, per far cassa la Regione vende alcuni
dei propri gioielli immobiliari, e c'è anche l'edificio per decenni
sede dell'Assessorato regionale al turismo, palazzo Narbonne,
situato nell'omonima piazza ad Aosta. Evidentemente si è ritenuto
opportuno che non valesse la pena intervenire e si inserisse
nell'elenco dei beni immobili che si intende avviare
prioritariamente al procedimento di alienazione, successivamente
confermato dal piano delle alienazioni e valorizzazioni
immobiliari, così come ribadito dai documenti allegati al recente
bilancio regionale.
La storia si conclude qui e quindi traiamo delle conclusioni:
quali sono le certezze di oggi? La prima: gli uffici del
dipartimento turismo, sport e commercio permangono nella struttura
ex caserma finanza a Pollein, dove si riscontra una collocazione,
permettetemi di dire anche per deformazione professionale,
particolarmente poco strategica e poco logistica per una prolungata
permanenza in questa zona e in questa collocazione, sia per
un'ubicazione territoriale, una distanza, ma anche proprio per il
contesto territoriale. È del tutto evidente, siamo in vicinanza
alla struttura di Enval, quindi non una zona particolarmente ambita
dal punto di vista delle esternalità. Abbiamo uno stabile che ha un
suo
look
, e qua la deformazione professionale viene fuori:
ha un suo look che non è particolarmente felice; soprattutto non è
soltanto una questione estetica, o il vezzo dell'architetto Distort
che aborre quegli edifici che non hanno una particolare anima. Il
concetto è che lì sono collocati gli uffici del turismo, lì vanno
tutti quegli utenti che vogliono investire in turismo, di
conseguenza quello è il biglietto da visita per un'imprenditoria
che mira a una valorizzazione di eccellenze all'attrattività e
quella è la cornice in cui si accolgono.
Senza contare l'aspetto energetico, di climatizzazione: io non
voglio mettermi a fare il sindacalista dei dipendenti che sono
presenti lì, ma ho avuto modo, per vari motivi anche lavorativi,
anzi, soprattutto lavorativi, di dover frequentare quegli uffici
sia in inverno sia in estate, percependo le difficoltà e comunque
le criticità di climatizzazione sia in inverno che in estate.
Questa è la situazione numero uno della collocazione degli uffici
del turismo nell'ex caserma a Pollein.
Quanto al palazzo Narbonne è un altro discorso: rimane
dichiarato di disinteresse regionale l'utilizzo diretto del bene
per fini pubblici, rimane nel limbo del piano delle dismissioni e
valorizzazione. Perché parlo di limbo? Perché, così come avevo già
parlato in un'altra iniziativa riguardo alla centrale del latte,
nel momento in cui si mette in alienazione, si mette in vendita con
un valore ed il valore discende fondamentalmente dalle potenzialità
di intervento edilizio all'interno di questo stabile. La
destinazione d'uso o la valutazione di tutto un ampio spettro di
destinazioni d'uso compatibili è fondamentale, altrimenti si
diminuisce la platea degli interessati e automaticamente, per legge
di mercato, si diminuisce il valore del bene. Quindi, la Regione
mette in vendita un bene che, per le regole dell'estimo e per le
regole del mercato, viene sottovalutato. Questa non è mia
competenza e non voglio con questo augurare nulla di infausto, ma
potrebbe rientrare negli ambiti del danno erariale.
Alla luce di questa situazione, di questi due elementi
descritti, a nome del gruppo Lega chiedo quali siano le iniziative
in atto con il Comune di Aosta per garantire, agli effetti dello
strumento urbanistico, le destinazioni d'uso ammissibili relative a
palazzo Narbonne, in modo da consentire un'opportuna valorizzazione
ai fini dell'alienazione nell'interesse della Regione quale ente
proprietario, e in caso quali siano eventuali intenzioni attuali e
future in merito; questo per il palazzo Narbonne. L'altro, per la
sede attuale, quali siano le intenzioni in merito alla
ricollocazione in altra sede degli uffici del dipartimento turismo,
sport e commercio, che attualmente permangono nella struttura ex
caserma della Finanza a Pollein e quali siano i relativi tempi di
attuazione.
Presidente -
Risponde l'assessore Marzi.
Marzi (SA) -
Entrambe le situazioni inerenti gli uffici
del dipartimento turismo, sport e commercio, che attualmente
permangono nella struttura della ex caserma della Finanza a Pollein
e della destinazione urbanistica del palazzo Narbonne, sono state
adeguatamente valutate e sono inserite in una più ampia proposta di
programmazione e di riorganizzazione delle sedi degli uffici
regionali, che ho richiamato rispondendo in premessa alla
precedente iniziativa, al punto 34, del collega Aggravi. La
risposta alla sua iniziativa mi consente infatti di dare una prima
informativa al Consiglio regionale circa gli indirizzi e le azioni
che intendiamo intraprendere proprio per affrontare, in modo
complessivo e coordinato, la questione della razionalizzazione e
della riorganizzazione delle sedi dei luoghi di lavoro.
La Giunta regionale, con deliberazione 1156 del 13 settembre
2021, ha istituito a tal fine un gruppo di lavoro per la
definizione di proposte di riorganizzazione logistica degli uffici
dell'Amministrazione regionale, presieduto dal sottoscritto per
delega del presidente Lavevaz. Il gruppo di lavoro è costituito dal
segretario generale della Regione, dal coordinatore del
dipartimento personale e organizzazione e trasversalmente dai
dirigenti delle strutture sicurezza e logistica, espropriazione e
valorizzazione del patrimonio, sistemi tecnologici, edilizia,
patrimoni immobiliari e infrastrutture sportive, edilizia, sedi
istituzionali e sismica. Alle riunioni ha anche partecipato il
coordinatore
ad interim
del dipartimento innovazione e
agenda digitale.
Il gruppo di lavoro ha operato nella stesura di una relazione
contenente proposte di ridistribuzione logistica, corredate dalla
stima dei costi e dei tempi necessari per attuare la
riorganizzazione, sulla base anche di alcuni criteri di analisi e
finalizzati a conseguire: uno, la riduzione dei costi per le
locazioni passive e gestioni delle sedi, motivo per il quale
poc'anzi parlavo di scelte di matrice economica; due, la
valorizzazione del patrimonio immobiliare; tre, la migliore
fruibilità e accessibilità per il pubblico e per gli utenti;
quattro, il contenimento dei costi generali di trasferimento di
personale e utenti alle sedi regionali, con conseguenti benefici
sul territorio anche da un punto di vista ambientale. La relazione
del gruppo di lavoro è stata consegnata alla Giunta regionale per
le opportune valutazioni e le conseguenti indicazioni
operative.
La proposta del gruppo di lavoro prevede che la destinazione a
uffici di palazzo Narbone risulti strategica nell'ottica di una
riorganizzazione più complessiva. A tal fine, per riaffermare
l'utilizzo istituzionale dello stesso, con l'approvazione in
Consiglio del bilancio di previsione 2022-2024, quindi quello che
abbiamo già approvato, l'edificio palazzo Narbonne è stato
eliminato dal piano delle alienazioni e valorizzazioni immobiliari.
Pertanto, in assenza di una previsione di futura alienazione del
medesimo, non si è resa necessaria alcuna attività con il Comune di
Aosta al fine della modifica della destinazione urbanistica.
Il gruppo di lavoro ha concentrato le proprie valutazioni
prendendo in considerazione gli immobili di proprietà che nell'arco
di un biennio possono essere resi disponibili all'insediamento
degli uffici, tenendo in considerazione anche la necessità di poter
disporre di aree polmone da destinare all'accoglienza del personale
delle sedi che saranno sottoposte a ristrutturazione nel prossimo
decennio. Sono stati valutati pertanto l'utilizzo del palazzo
Narbonne e la disponibilità nell'arco di un biennio dell'immobile
Roncas, con l'obiettivo in parallelo di accorpare presso palazzo
Deffeyes tutti i servizi della Presidenza e gli
staff
di
amministrazione, compreso il bilancio e le finanze.
Venendo alle previsioni di dettagli ipotizzati per le sedi
citate nella sua iniziativa, presso palazzo Narbonne si
concentrerebbero gli uffici dell'Assessorato istruzione,
università, politiche giovanili, affari europei e partecipate, del
dipartimento sovraintendenza agli studi e del dipartimento società
ed enti partecipati. Presso palazzo Roncas si concentrerebbero gli
uffici dell'Assessorato beni culturali, turismo, sport e commercio
del dipartimento turismo sport e commercio, attualmente all'ex
caserma a Pollein, e della struttura attività culturali del
dipartimento soprintendenza per i beni e le attività culturali.
Presidente -
Per la replica il consigliere Distort.
Distort (LEGA VDA) -
Grazie Assessore. "Troppa grazia a
Sant'Antonio", nel senso che a questo punto le perplessità che
erano messe in luce vedrebbero, secondo quanto riferisce nella sua
risposta, un lieto fine. Questo può rallegrare me e il mio gruppo
come autori di quest'interpellanza, così come può rallegrare il
personale che attualmente è collocato in una zona dove, tra
l'altro, le limitate condizioni abitative, (per limitate dico le
criticità legate alle condizioni del risiedere e dell'abitare)
definiscono automaticamente una limitata efficienza
nell'espletamento del proprio lavoro. Questo è un dato di fatto
indipendentemente dalle rivalse sindacali che non mi appartengono
culturalmente, e questo dovrebbe allietare l'assessore Guichardaz
che potrà dire al suo personale
habemus papam,
così come ho
visto allietarsi anche l'assessore Caveri per questa notizia, di
cui ha preso atto in questa sua risposta. Ecco che questo bello
della diretta del Consiglio ci permette anche questi aspetti,
quindi in questo clima sereno ringrazio per la risposta, ma
manterremo alta la guardia sulla vigilanza di quanto detto.
Presidente -
Chiudiamo la seduta mattutina del Consiglio
e riprenderemo alle ore 15:00.
---
La seduta termina alle ore 12:47.
