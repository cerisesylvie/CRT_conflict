Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2649 del 10 marzo 2017 - Resoconto
OGGETTO N. 2649/XIV - Presa d'atto della sospensione di
diritto dalla carica del Consigliere regionale Viérin Marco, ai
sensi dell'articolo 8 del decreto legislativo 31 dicembre 2012, n.
235, e sua temporanea sostituzione con il Signor Contoz Paolo, ai
sensi dell'articolo 27 della legge regionale 21 agosto 1995, n. 33.
Convalida e giuramento del neoconsigliere.
Rosset (Presidente) -
Punto n. 3 all'ordine del giorno.
Il Consiglio regionale prende atto della sospensione temporanea
dalla carica del consigliere regionale Viérin Marco, come accertata
dal decreto del Presidente del Consiglio dei Ministri in data 7
marzo 2017.
Dobbiamo quindi procedere alla convalida dell'elezione del
signor Contoz Paolo in qualità di Consigliere regionale supplente.
Atteso che dal verbale dell'Ufficio elettorale regionale presso il
Tribunale di Aosta, riguardante l'elezione del Consiglio regionale
della Valle d'Aosta avvenuto il 26 maggio 2013, risulta quanto
segue. Nella lista n. 2 avente contrassegno Stella Alpina, il primo
dei candidati non eletti risulta essere il signor Donzel Delio con
una cifra individuale di 1361 voti. Preso atto che il signor Donzel
Delio, con nota in data 9 marzo 2017, ha comunicato la rinuncia a
ricoprire la carica di Consigliere regionale in sostituzione
temporanea del consigliere Viérin Marco. Considerato che dal
predetto verbale dell'Ufficio elettorale risulta quale successivo
candidato non eletto nella lista n. 2, avente contrassegno Stella
Alpina, che ha riportato il maggior numero di voti, il signor
Contoz Paolo con una cifra individuale di 883 voti. Chiedo se
qualcuno intende prendere la parola.
Non ci sono interventi. Pongo in votazione la convalida
dell'elezione del nuovo consigliere Paolo Contoz. Dichiaro aperta
la votazione.
Esito della votazione:
Presenti, votanti e favorevoli: 19
Il Consiglio approva all'unanimità.
Il Consiglio convalida l'elezione del signor Contoz Paolo in
qualità di Consigliere regionale supplente, sempre che non
sussistano nei suoi confronti motivi o condizioni di ineleggibilità
o di incompatibilità, così come previsto dalla legge regionale 7
agosto 2007, n. 20, recante "Disciplina delle cause di
ineleggibilità e di incompatibilità con la carica di consigliere
regionale, ai sensi dell'articolo 15, comma secondo, dello Statuto
speciale".
Il Consiglio ha convalidato l'elezione del consigliere Paolo
Contoz, che invito a prendere posto nel suo scranno.
Dopo la convalida, ai sensi dell'articolo 23 dello Statuto
speciale e dell'articolo 6 del Regolamento interno per il
funzionamento del Consiglio, il consigliere Paolo Contoz presta
giuramento. Do ora lettura della formula per il giuramento e invito
il consigliere Contoz ad alzarsi.
"Giuro di essere fedele alla Costituzione della Repubblica e
allo Statuto speciale per la Valle d'Aosta e di esercitare il mio
ufficio al solo scopo del bene inseparabile dello Stato e della
Regione Autonoma della Valle d'Aosta".
"Je jure d'être fidèle à la Constitution de la République et au
Statut spécial pour la Vallée d'Aoste et d'exercer mon mandat dans
le seul but du bien inséparable de l'État et de la Région Autonome
de la Vallée d'Aoste".  Il Consigliere può rispondere "giuro"
o "je le jure".
Contoz -
Lo giuro.
Presidente -
Chiede la parola o posso proseguire?
Contoz -
Prosegua pure.
Presidente -
Porgo al nuovo Consigliere gli auguri di un
proficuo lavoro.
