Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3647 del 22 maggio 2024 - Resoconto
OGGETTO N. 3647/XVI - Interpellanza: "Previsione di forme di
sconto o convenzione con altri operatori di telepedaggio lungo la
tratta valdostana dell'autostrada".
Marguerettaz (Presidente) -
Punto n. 28 all'ordine del
giorno. Per la presentazione, la parola al collega Aggravi.
Aggravi (RV) -
Penso che molti di noi hanno letto o hanno
ricevuto comunicazione circa il ritocco che, a partire dal prossimo
luglio, ci sarà sul canone relativo al sistema di telepedaggio
Telepass. Ad oggi, almeno sulla rete autostradale, vi sono anche
altri metodi di telepedaggio, il Telepass è più di una volta stato
citato anche in quest'aula perché fa parte delle convenzioni che ci
sono con il nostro tratto autostradale, ci sono altri operatori
come AXXÈS, DKV Box Italia, Tolltickets, UnipolMove e quant'altro,
che sono altri apparati di telepedaggio.
A fronte della notizia di rincaro del costo del primo sistema,
abbiamo presentato quest'interpellanza per chiedere al Governo
regionale "se vi siano dati circa l'utilizzo degli apparati di
telepedaggio alternativi al Telepass sul tratto autostradale
valdostano e in caso positivo quale ne sia la percentuale di
utilizzo annua sul complessivo incasso da telepedaggio", anche se
io immagino ci sia un dato relativamente all'incasso complessivo da
telepedaggio. A fronte di quella che è la notizia e l'annuncio
degli aumenti relativamente al Telepass, "se sia intenzione
promuovere forme di sconto o convenzione anche con altri operatori
di telepedaggio "autorizzati" a operare sulle autostrade italiane".
In realtà non è scritto, ma lo dico in collegamento con la domanda:
se eventualmente magari ci sono già delle convenzioni e non sono a
nostra conoscenza, ma penso che sia sostanzialmente già contenuto
nella domanda.
Presidente -
Per la risposta, la parola al presidente
Testolin.
Testolin (UV) -
Per quanto riguarda la prima domanda, le
società RAV e SAV ci hanno fornito i dati relativi agli ultimi tre
esercizi, che evidenziano una progressiva crescita dei nuovi
fornitori dei servizi di telepedaggio. Per quanto riguarda RAV, i
dati attestano che nel 2021 i nuovi fornitori di telepedaggio
incidevano per il 4,1%, nel 2022 per il 14% e nel 2023 per il
20,2%. Per quanto riguarda SAV, nel 2021 l'incidenza di nuovi
fornitori di servizi di telepedaggio è stata pari al 2%, nel 2022
al 7% e 2023 al 10%.
Per quanto riguarda invece la seconda domanda, nel mese di
maggio 2023, quindi un anno fa, le società SAV e RAV hanno esteso
le agevolazioni in essere lungo la tratta valdostana a favore degli
utenti pendolari e residenti in Valle d'Aosta e a favore degli
utilizzatori del tratto autostradale tra i caselli di Aosta Est e
Aosta Saint-Pierre anche ai nuovi fornitori di servizi di
telepedaggio accreditati a fornire i servizi relativi al Servizio
Europeo di Telepedaggio SET e Servizio Interoperabile di
Telepedaggio per Mezzi Pesanti SIT-MP che ne chiedano
l'adesione.
Presidente -
Per replica, la parola al collega
Aggravi.
Aggravi (RV) -
In sostanza possiamo dire che le
convenzioni sono state estese in sintesi rispetto a quello che ci
ha detto, certo notevole è la progressione che è stata data in
termini di percentuale e anche comprensibile dal punto di vista, da
un lato, della comodità del sistema di telepedaggio, ma anche della
possibilità di usufruire delle convenzioni. Ringraziamo le società
per le risposte fornite.
