Classificazione
ASSISTENZA SANITARIA E OSPEDALIERA
PARTECIPAZIONE E INIZIATIVA POPOLARE
Tutela dei cittadini


Resoconto integrale del dibattito dell'aula
Oggetto del Consiglio n. 961 del 17 novembre 1999 - Resoconto
OGGETTO N. 961/XI Mancata tutela della "privacy" dei degenti
affetti da malattie infettive. (Interpellanza)
Interpellanza
Avendo appreso che, a causa dei lavori
di ristrutturazione dell’ospedale di Viale Ginevra,
vengono trasferiti momentaneamente, a quanto si dice,
l’ambulatorio di ipertensione e il Day Hospital di
medicina, restringendo ulteriormente gli spazi
dell’unità budgetaria delle malattie
infettive;
Considerato che il trasferimento nella palazzina, destinata ad
ospitare il reparto di malattie infettive, di pazienti di altre
patologie comporta il passaggio di questi ultimi negli stessi
percorsi utilizzati da chi è affetto da malattie infettive, col
rischio di contagio e a detrimento della privacy che dovrebbe
tutelare ogni ammalato, ed in particolare chi è affetto da HVS;
I sottoscritti Consiglieri regionali
Interpellano
l’Assessore competente per sapere:
per quali motivi si sono proposte soluzioni che non tutelano la
privacy degli utenti e non consentono di garantire
l’isolamento necessario per degenti affetti da
malattie infettive.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Ancora un'interpellanza sull'Ospedale,
qualcuno può dire, ma non sono certo io che mi incaponisco a
parlare sempre dei lavori dell'Ospedale, è la realtà che lo impone.
Da anni sono iniziati questi lavori e noi sappiamo anche che avremo
questi lavori per alcuni decenni, almeno continuando così la
situazione e la programmazione. Sono lavori che in una struttura
funzionante creano dei disagi non solo perché ci sono rumori,
martelli pneumatici che disturbano i degenti, ma perché interi
reparti devono venire spostati da un edificio all'altro: penso a
Gastroenterologia che è stata spostata al Beauregard.
Ma soprattutto c'è un ridimensionamento di spazi che sono messi
a disposizione: sappiamo benissimo che, nel momento in cui
intervengono dei lavori in un reparto dove ci sono le stanze a sei
letti, non è che una stanza a sei letti io la possa trasformare in
tre stanze a due letti o in due stanze a tre letti; in questo modo
i letti diminuiscono e se si vuole mantenere lo stesso numero di
utenti, si deve diminuire il numero delle degenze. Ancora, altri
disagi sono determinati dall'occupazione temporanea di spazi finora
destinati ad altri reparti ed è proprio a questo tipo di situazione
che vuole fare riferimento l'interpellanza.
Sappiamo che proprio in questi giorni, in seguito ai lavori di
ristrutturazione, c'è l'intenzione di trasferire momentaneamente, a
quanto si dice, l'Ambulatorio di ipertensione, il Day hospital di
medicina, restringendo ulteriormente gli spazi del reparto di
Malattie infettive, occupando spazi adibiti ad altri servizi e
questo naturalmente crea dei disagi.
La mia interpellanza vuole porre l'accento su due elementi:
intanto il disagio che viene comunque creato, qui si parla di un
trasferimento e di un disagio momentaneo, ma sappiamo che nella
nostra realtà molte volte non c'è nulla di più definitivo di quello
che è provvisorio, ma soprattutto, e qui entro nel tema specifico
di quest'interpellanza, c'è un disagio che è legato alla
delicatezza del reparto.
Siamo nel reparto di Malattie infettive, un reparto che richiede
isolamento dei degenti rispetto agli altri utenti, ma anche la
protezione di chi viene a transitare in questo reparto rispetto
alla fonte di possibili infezioni che sono presenti, un reparto che
richiede inoltre molta riservatezza; lei, Assessore, sa che è
partito un servizio interessante di ambulatorio per le persone che
temono di essere ammalate di AIDS, è un servizio che richiede la
massima garanzia di riservatezza perché soltanto così le persone
che hanno alcuni dubbi su una possibile infezione hanno il coraggio
di andare in ambulatorio.
Di fronte a questa situazione, cosa sta capitando? Che proprio
l'inserimento di nuovi servizi, l'Ambulatorio di ipertensione e il
Day hospital di medicina, comporta l'utilizzo degli stessi
percorsi, non chiaramente degli stessi spazi di ambulatorio, ma
degli stessi percorsi di accesso e di percorrenza di chi si reca
nell'Ambulatorio di malattie infettive. Capita che si crea una
situazione per cui c'è un passaggio di pazienti di altre tipologie
proprio negli stessi percorsi utilizzati da chi è affetto da
malattie infettive con il rischio di contagio e a detrimento
soprattutto della privacy che dovrebbe essere garantita in ogni
momento, a ogni utente, ma in particolare da chi è affetto da
HVS.
Certo che la soluzione migliore sarebbe comunque quella di avere
un nuovo ospedale in cui ci sia uno spazio disponibile da
distribuire in modo più equo e più razionale; ma, in attesa che ci
sia una sensibilità che vada in questa direzione, almeno - ed è
questa la nostra richiesta - si cerchino soluzioni che tutelano la
privacy degli utenti. Tra l'altro soluzioni dovrebbero esserci, so
che gli stessi operatori di questo reparto hanno fatto delle
proposte da parecchio tempo, ma non si sa bene che fine hanno fatto
e non vorrei che ogni volta, di fronte ad una proposta razionale
che ha una sua ragionevolezza, si debba sempre ricorrere a chi è
più forte, a chi urla di più, a chi ha più potere, perché quelle
che sono le ragioni della ragionevolezza vengano prese in
considerazione.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Sarò molto più breve nella risposta di
quanto lo è stata la Consigliera nella sua esposizione.
Voglio tranquillizzarla, ma voglio precisare innanzitutto che la
dislocazione degli spazi è di stretta competenza della Direzione
sanitaria dell'Ospedale, che l'assessorato segue a distanza i
lavori che sono gestiti direttamente dall'Assessorato dei lavori
pubblici e che comportano evidentemente, su questo concordo, una
serie di disagi che si tenta in tutti i modi di alleviare. Di certo
c'è che a lavori ultimati la situazione dal punto di vista
logistico e dal punto di vista ambientale del comfort è
assolutamente ottimale, ma questo va messo in conto perché comunque
sia i lavori dovrebbero essere svolti indipendentemente dalle
scelte che la Consigliera ha citato.
Ho preso informazioni e mi è stato riferito quanto segue:
nell'ambito del secondo lotto dei lavori di ristrutturazione
dell'Ospedale di Viale Ginevra è necessario iniziare l'intervento
nell'ala nord-est situata al secondo piano del corpo B. In tale ala
sono attualmente presenti alcune funzioni dell'unità budgetaria di
Medicina interna che devono essere trasferite temporaneamente in
altra sede. Non è stato in proposito ancora assunta una decisione
definitiva.
Presso la Palazzina delle Malattie infettive è disponibile al
piano terreno uno spazio libero di accesso al Day hospital di
oncologia e agli Ambulatori d'infettivologia, dove possono essere
collocate delle funzioni ambulatoriali e non di day hospital, quali
l'Ambulatorio di ipertensione e un locale destinato all'Ambulatorio
di diabetologia rivolto ai degenti.
È possibile con interventi di minima garantire alle diverse
tipologie di utenze dei percorsi differenziati ai fini di garantire
privacy ai pazienti sulla tutela della quale si concorda
pienamente, per intenderci il percorso differenziato riguarderebbe
l'accesso da via Chaligne, quella dietro l'Ospedale, adiacente
all'ingresso delle camere mortuarie. Sotto questo punto di vista ho
fatto un sopralluogo ultimamente, per tutti i lavori ospedalieri ho
potuto accertare di persona che il rischio di non tutelare la
privacy, privacy che non poteva non essere garantita, è
assolutamente evitato.
Per quanto concerne l'andamento dei lavori, è evidente che se si
adottano queste tempistiche, si riesce ad ultimarli nei tempi
previsti; sicuramente l'ultimazione dei lavori del secondo lotto
gioverà molto all'organizzazione interna. È l'ultimo grosso
spostamento che c'è all'interno delle strutture ospedaliere perché
gli altri grossi interventi che inizieranno in primavera riguardano
il lotto della Radioterapia, ampliamento farmacia e Pronto
soccorso, che sono lotti che verranno realizzati nel retro
dell'Ospedale e non all'interno. Sotto questo punto di vista ci
sarà da spostare la farmacia, ma non ci saranno da spostare delle
unità di degenza.
Questo secondo lotto di interventi, che riguarda l'ala nord-est,
è quello che dal punto di vista organizzativo incide maggiormente
assieme a quello della Traumatologia, dove finalmente mi hanno
assicurato che i lavori saranno terminati per fine anno 1999 perché
devo dire che non sono stato tenero nei confronti dei direttori dei
lavori che hanno trascinato questi lavori di manutenzione
straordinaria ben oltre il termine consentito. Spero che per fine
anno 1999 siano terminati perché io stesso ho scommesso
personalmente sul mantenimento di questa tempistica.
Rimangono i lavori nella piastra per gli spogliatoi, i lavori in
Urologia che sono praticamente terminati, ma non sono lavori che
vengono effettuati all'interno delle camere di degenza per cui il
disagio è minore.
Concordo con l'impostazione che ha dato la Consigliera
Squarzino, nel senso di cercare di limitare il più possibile il
disagio, ma se si nota la parte relativa alla realizzazione delle
camere mortuarie, pur seguendo la tempistica dei lavori, si è
riusciti a spostare le camere mortuarie da un momento all'altro
nella parte nuova e chiudendo contemporaneamente quelle dell'altra
parte. Anche quei lavori stanno andando avanti bene, lì verrà
inserita la Medicina legale e l'Anatomia patologica, garantendo a
quest'ultima dei locali a norma perché attualmente così non è.
Altro da aggiungere non ho tranne che queste scelte vengono
attentamente esaminate all'interno della direzione sanitaria
assieme alla direzione lavori perché è solo in quel contesto che si
possono verificare i tempi, cercare di trovare delle soluzioni che
creino i minori disagi possibili e che nel contempo permettano il
prosieguo dell'attività sanitaria e ospedaliera.
Président
La parole à la Conseillère Squarzino
Secondina.
Squarzino (PVA-cU)
Rispetto a quello che ha detto
l'Assessore chiaramente c'è qualcosa che condividiamo ed è la
necessità che, se si interviene, lo si faccia con il minor disagio
possibile per gli utenti.
L'Assessore ha ricordato che le scelte di cui si occupa
quest'interpellanza sono scelte che non lo riguardano direttamente,
ma sono scelte che sono attentamente esaminate all'interno della
direzione sanitaria e della direzione dei lavori. Se lei permette,
io userei il condizionale: dovrebbero essere attentamente
esaminate.
Perché uso il condizionale? Perché da tutta la vicenda, che lei
conosce, emerge una certezza: che non è chiaro chi comanda in
Ospedale, chi prende le decisioni, chi ha l'ultima parola e mi
spiego: lei ha detto che queste scelte dovrebbero essere prese
all'interno della direzione sanitaria, ora la direzione dei lavori
aveva proposto una soluzione di utilizzo dei locali nella Palazzina
delle Malattie infettive, utilizzo dei locali che il personale
medico che opera all'interno dell'unità budgetaria di Malattie
infettive ha contestato proponendo un altro tipo di soluzione che
rispondeva alle stesse esigenze di trovare i locali, ma che
garantiva maggiormente la privacy.
Questa proposta è stata presentata al direttore sanitario, il
quale ha dato il suo assenso, ma dopo pochi giorni il direttore
sanitario contatta nuovamente i medici di Malattie infettive per
informare che di quella proposta non se ne fa più di niente perché
il tal primario - e ha detto nome e cognome - non è d'accordo su
quest'impostazione.
Credo che ci sia da chiedersi chi comanda allora: è il direttore
sanitario dell'Ospedale? È un primario?
Nel frattempo viene presentata quest'interpellanza che rende
pubblico un problema reale degli utenti; credo che l'Assessore si
sia fatto carico di questo problema reale e in qualche modo sia
intervenuto perché, ripeto, quello che è un diritto dell'ammalato
sia rispettato. Pertanto il direttore sanitario ricontatta
nuovamente i primari e i medici delle Malattie infettive dicendo
che è stata cambiata idea e che è possibile adottare la proposta
inizialmente presentata.
Questo dimostra che è vero quello che il mio collega Beneforti
continua a dire e cioè che all'interno dell'Ospedale chi comanda
sono alcune lobbies, alcuni centri di potere che, in barba alle
competenze che per legge vengono riconosciute alla figura di un
direttore sanitario, continuano a comandare, a decidere, a
rimettere in gioco decisioni che figure istituzionali preposte a
decidere hanno assunto.
Questo, Assessore, è per farle notare ancora una volta come
effettivamente all'interno dell'Ospedale va ridefinito tutto quanto
il problema della dirigenza, altrimenti soltanto quando un problema
diventa di pubblico dominio e tramite interpellanze, tramite gli
strumenti di cui la società civile dispone, solo allora si cerca la
soluzione più ragionevole perché bisogna anche giustificarla.
