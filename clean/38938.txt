Classificazione
CONSIGLIO REGIONALE
Costituzione e funzionamento degli organi consiliari
STATUTO



Oggetto del Consiglio n. 2351 del 22 settembre 2016 - Resoconto
OBJET N° 2351/XIV - Approbation de Résolution: "Constitution
d'une commission spéciale du Conseil pour les réformes
institutionnelles".
Rosset (Presidente) -
Punto n. 37 all'ordine del giorno.
Ha chiesto la parola il consigliere Farcoz, ne ha facoltà.
Farcoz (UV) -
Deux mots simplement pour illustrer cette
résolution. La matière du referendum est très proche dans cet
automne. Pendant toute l'été on a déjà parlé de la possibilité de
constituer cette Commission, qui aura une double valence. D'un côté
elle cherche à trouver toutes les routes législatives et en
particulier de proposer "une Commission spéciale du Conseil étant
appelée à définir l'instrument, la méthode et les procédures les
plus appropriés visant l'élaboration d'une proposition de révision
du Statut spécial d'autonomie, en tenant compte de la norme qui ira
discipliner le 'principe de l'entente'". De l'autre côté,
indépendamment des résultats du referendum, la nécessité de faire
une forte réflexion sur les Statuts et par conséquent avoir un
cadre législatif dans lequel nous pourrons nous bouger ces
années.
Je veux simplement souligner que pendant l'été nous avons
approuvé des normes d'actuation, qui n'ont pas été encore porté à
l'attention du Conseil des Ministres, comme par exemple celle sur
l'eau. Donc je crois qu'il est nécessaire de faire un raisonnement
clair, soit sur les moyens avec lesquels nous parlons avec l'État,
soit sur les contenus de notre Statut.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Ci troviamo in una fase particolare e fra
quattro giorni il Consiglio dei Ministri stabilirà la data del
referendum, che probabilmente si svolgerà il 26 novembre. Sono due
mesi da questo importante appuntamento che coinvolgerà tutta la
popolazione, momento di campagna elettorale che è certamente
importante. Tra l'altro, siamo ancora in una fase piuttosto
interlocutoria e sappiamo che diverse forze politiche locali non
hanno ancora preso una posizione.
Una Commissione speciale in questo momento ha evidentemente
tutta una serie di limiti, innanzitutto perché il quadro di
riferimento potrebbe cambiare il 26 novembre, dopo l'esito del
referendum. Sappiamo che il risultato è estremamente incerto e da
esso dipenderanno le sorti anche di una commissione speciale
istituita oggi. Già c'è stato un tentativo nel mese di luglio di
istituire questa commissione speciale sulle riforme istituzionali,
che poi è tramontato per ragioni interne alla maggioranza.
Riproporla oggi, ad appena due mesi dal referendum e in piena
campagna elettorale, ci pare francamente il momento meno opportuno
per istituirla. Da una parte, siamo in ritardo perché tutte le
altre Regioni si sono già mosse in questo senso con diversi
strumenti, dall'altra a questo punto, a due mesi dall'appuntamento
referendario e in piena campagna referendaria, è francamente il
momento peggiore per istituire una commissione speciale. Come
diceva anche il collega Farcoz, c'è bisogno di un quadro chiaro nel
quale impostare il lavoro di una possibile commissione speciale, e
il quadro evidentemente in questo momento è tutt'altro che
chiaro.
È sufficiente posticipare di due mesi, quando la situazione
istituzionale sarà chiara, almeno dal punto di vista generale, per
avere un senso diverso. Da questo punto di vista, come minoranza
siamo anche disponibili ad affrontare la questione quando il quadro
sarà definito, dopo il referendum. La cosa più di buon senso è
aspettare che si definisca quale sarà il contesto costituzionale
nel quale ci troveremo e in seguito intervenire. Teniamo comunque
presente che, per quanto riguarda le modifiche dello Statuto, non
ci sono più i tempi tecnici perché questo si realizzi. Lo sappiamo
già oggi ed è pacifico a tutti: si tratterebbe soltanto di uno
studio e poi tutto dovrebbe essere rimandato alla prossima
legislatura, poiché i tempi tecnici non ci sono più.
Come dicevo, la fase è ancora interlocutoria: da una parte siamo
in ritardo, ma dall'altra, a due mesi del referendum, francamente
non si vede la necessità di istituire adesso questa commissione.
Non vorremmo che sia, come alle volte pare, soltanto una questione
interna alla maggioranza per regolare equilibri interni. È questo
un argomento serio che ci interessa affrontare, ma certamente in un
contesto diverso, soprattutto nella chiarezza del quadro
istituzionale. Siamo pronti ad affrontare la questione, qualora
evidentemente il risultato referendario lo renda necessario.
Altrimenti bisognerà riflettere sull'utilità di istituire una
commissione, se le modifiche costituzionali non passeranno.
Ci sono anche delle questioni diverse. Siamo in un contesto di
pre-campagna elettorale e non mi pare che in questo Consiglio, in
questa legislatura, ci siano le condizioni costituenti. Abbiamo
visto anche di recente una violazione di regole consuetudinarie,
che di certo non favoriscono un rapporto chiaro e corretto tra
maggioranza e opposizione: sono elementi che certamente incidono in
questo momento di riforme.
Crediamo utile posticipare l'istituzione di questa commissione
speciale a dopo il referendum, quando il quadro istituzionale sarà
chiaro e si potrà decidere, con tutti gli elementi a disposizione,
in che modo e se istituire una commissione speciale.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Faccio mie le considerazioni del collega
Bertin e aggiungo che, a mio parere, le premesse della risoluzione
sono non solo condivisibili, ma di più: sono il percorso che negli
anni abbiamo ipotizzato e nel quale abbiamo creduto, sulla
necessità di modificare lo Statuto. Per cui, nessun dubbio sulle
premesse della risoluzione.
A quello che ha espresso il collega Bertin, vorrei aggiungere
alcune considerazioni del tutto personali. Io credo che quando ci
si trova di fronte a una scelta così importante come quella della
modifica dello Statuto, si debba sfruttare l'occasione per provare
a coinvolgere il più possibile la cittadinanza e il mondo
valdostano per far apprezzare e conoscere il più possibile
l'importanza dell'autonomia. La faccio molto breve: io credo che
una riforma dello Statuto debba avere come base il coinvolgimento
di tutto il mondo valdostano.
A mio parere, se una commissione speciale va fatta, il modello è
quello che hanno scelto i trentini, i quali dicono di sfruttare
questo momento per tornare a comprendere e apprezzare l'autonomia,
perché senza il coinvolgimento di tutta la popolazione avrebbero
fallito. Prevedono che a presiedere questa loro commissione
speciale, che elaborerà la proposta statutaria, sia un professore
di diritto amministrativo e che la composizione comprenda il più
possibile tutte le figure rappresentative dell'intera società
civile. Devo dire, a onor del vero, che Bolzano ha fatto un'altra
scelta, quella di coinvolgere la rappresentanza a livello di
Provincia di Bolzano. Se la Valle d'Aosta non vuole fare un tipo di
scelta come quella dei trentini, di coinvolgere il più possibile
istituzioni, personalità, gente che ha lavorato e che è a
conoscenza di quello che significa la difesa dell'autonomia, se
l'intenzione è quella di perseguire il modello di Bolzano, a mio
parere non ha alcun senso costituire una commissione speciale.
Basterebbe investire la I Commissione e avremmo più o meno la
stessa rappresentanza, più o meno lo stesso rapporto
maggioranza/minoranza e, se non altro, risparmieremmo dei compensi
per presidenti di commissione.
Se si intende proseguire su questa strada, sono un po'
dell'avviso del collega Bertin: lo vedo più come un problema di
equilibri all'interno della maggioranza, di necessità di
distribuire posti e gettoni in una maggioranza allargata. Se questo
è il risultato della nostra autonomia, partiamo veramente male!
Questa è la mia personale chiave di lettura, ma non solo mia,
perché è la chiave di lettura che c'è in genere: è un po' il
cercare ove possibile di tenere la linea retta, accontentando più o
meno gli appetiti. Se non c'è la volontà di seguire il modello del
Trentino, io sono dell'idea che sia sufficiente coinvolgere e dare
questa competenza alla I Commissione: risparmieremmo e faremmo
bella figura in questo momento.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Anch'io mi associo a quanto detto dai
colleghi e aggiungo ancora una riflessione. Credo che andare a
toccare il nostro Statuto sia un'operazione estremamente delicata e
farlo con l'idea che state cercando di portare avanti, non penso
che sia la cosa migliore.
Il nostro Statuto fino ad oggi ci ha permesso di crescere in un
certo modo. È vero che ci sono delle cose da cambiare, da
aggiornare, da sistemare e da migliorare, però guarda caso lo
facciamo sempre attraverso un
input
esterno: adesso siamo
costretti a farlo, ma non siamo stati in grado in qualche modo di
auto migliorare la nostra situazione. Ora siamo costretti a farlo,
ma siamo in ritardo da una parte e in anticipo dall'altra:
riusciamo sempre a fare le cose così alla "come vengono". Quindi
penso che, per come la state impostando, è probabile che anche le
proposte che verranno fuori, saranno un po' alla "come
vengono".
Invece, il suggerimento dato dal collega Gerandin, a cui mi
associo, magari poteva dare un aiuto in più rispetto a chi deve
prendere le decisioni: avere un supporto tecnico probabilmente
poteva essere un aiuto e una possibilità che ci avrebbe permesso o
ci permetterà di fare qualcosa di meglio. Sono suggerimenti che
chiaramente non vengono presi in considerazione, perché la
maggioranza ha sempre l'arroganza di dire che sa tutto, fa tutto
bene e non ha mai problemi; quando però si specchia all'interno
dello Statuto, che è una cosa che coinvolge tutti i cittadini e
tutta la vita politica e amministrativa della nostra regione,
questo diventa effettivamente molto pericoloso. Per questo io credo
che non sia un'operazione che stiate facendo nel migliore dei modi:
metterla in capo alla I Commissione sarebbe stato molto più
semplice, oppure ragionare su una soluzione diversa e sicuramente
più performante.
D'altronde, rispondete sicuramente a equilibri diversi creando
questa commissione: ha ragione il collega Bertin, ma l'avevamo già
detto anche noi, per tutto ciò che era successo nell'ultimo
Consiglio prima della pausa estiva. Noi come movimento aspettiamo
l'esito del referendum per poi dire la nostra su cosa accadrà
all'interno di questa commissione.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Direi che come sempre si tende a fare un
processo alle intenzioni. L'illustrazione breve, ma efficace, del
collega Farcoz ha chiarito bene che il cuore della risoluzione sta
al comma 1, nella misura in cui si vuole provare - in una fase che
è incerta sotto il profilo politico, come ha giustamente
sottolineato il collega Bertin, ma che è comunque importante per
quanto avviene fuori e dentro la nostra regione - a fare un
percorso che parta dal cuore della Valle d'Aosta e dalla sua
istituzione principale, per poi crescere e allargarsi verso
l'esterno. Non ci sono limitazioni a questo progetto di commissione
speciale e questa prima fase è completamente dedicata a capire
quale sarà lo strumento migliore per coinvolgere tutti gli attori e
soprattutto le persone che possono portare un contributo importante
a una fase di discussione. È vero che sarà limitata in riferimento
al risultato del voto sul referendum - poi bisognerà anche vedere
quando verrà decisa questa data - però una discussione politica
sull'attualità del nostro Statuto e sullo sviluppo dello stesso,
prima o poi bisognerà cominciare a farla e nessuno dei gruppi di
maggioranza ha intenzione di racchiuderla all'interno di una
commissione speciale. L'obiettivo, anzi - l'ho detto e lo ribadisco
- è quello di cominciare da qui un percorso che potrà crescere e
vedrà, per quello che ci riguarda, la massima alleanza con tutti
coloro che potranno dare un contributo attivo e interessante a
questa fase. Se al voto vincerà il no, non ci sarà una proposta
immediata; se ci sarà il sì, bisogna muoversi e perdere del tempo
sarebbe un peccato.
Mi permetto una sottolineatura sul fatto che si voglia portare
avanti le proprie posizioni. Mi scuserà il collega Fabbri, il quale
è notoriamente in cerca di poltrone, visto che farà parte per il
gruppo UVP di questa commissione speciale! Io credo che sia un po'
l'ora di smetterla con questo atteggiamento di squalificarci l'un
l'altro. Può essere un'idea migliorabile, però sempre squalificarla
dall'origine non fa bene a nessuno.
Soprattutto, è particolare che a luglio ci fosse la
disponibilità della minoranza e oggi non ci sia più. La risoluzione
è esattamente la stessa, però l'assenza oggi si fa sentire. Qual
era il problema di allora per noi e qual è il problema oggi per
voi? Quali sono le condizioni che sono cambiate per non essere
presenti in questa commissione? A un dibattito serio ci stiamo
tutti, a squalificare l'immagine degli altri ci mettiamo tutti
poco, se andiamo avanti così. L'intenzione è di fare un percorso
serio, di aprirsi tutti e di fare un lavoro che speriamo porti a
qualche cosa di utile. Se non ci si crede, non per questo bisogna
dire che chi ha voglia di farlo intenda perdere del tempo.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Molto velocemente per spiegare un
passaggio e per specificare in maniera più precisa quanto detto dal
collega Bertschy. Noi già a luglio non eravamo d'accordo. Giusto
per essere precisi fino in fondo, perché se no "tutta la
minoranza": in realtà noi già a luglio avevamo la stessa posizione
di oggi.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Credo che il collega Farcoz abbia
presentato bene le ragioni che sono alla base della proposta della
costituzione della commissione speciale. Quello che stiamo vivendo
è sicuramente un momento estremamente importante per la Valle
d'Aosta, perché si tratti di prevedere un'attualizzazione della
carta statutaria. Uno Statuto che, oltre a disciplinare la nostra
autonomia, regola i rapporti con lo Stato che sono imprescindibili
per poter dare sviluppo e continuità alla nostra regione.
Credo che si tratti di un'operazione estremamente delicata e che
quindi occorra cominciare a lavorare, possibilmente con la massima
partecipazione di tutte le forze politiche attorno a un tavolo,
così come fu fatto nel 1947, quando la Regione anticipò lo Stato,
attraverso un ragionamento e un progetto di Statuto che impegnò le
discussioni del Consiglio regionale in tutto quell'anno. Credo che
oggi ci sia la necessità di fare il medesimo ragionamento, che può
essere sicuramente esteso anche a tutte le energie e le risorse che
abbiamo sul territorio, perché non ci sono limitazioni di mandato
alla commissione, quindi la stessa potrà avvalersi delle competenze
che si riterrà possano contribuire utilmente allo sviluppo di una
proposta. Quindi credo che in questo momento il tergiversare e
l'attendere non costituisca un valore aggiunto.
A nostro avviso, occorre lavorare e iniziare a riflettere
sull'argomento, anche se non sappiamo ancora quale sarà l'esito del
referendum che si terrà tra pochi mesi. Quindi ben venga la
costituzione di questa commissione e io mi auguro che ci possa
essere ancora un ripensamento, per garantire la massima
partecipazione ai lavori che riteniamo corretto e giusto
intraprendere.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Per essere chiari, anche perché il
collega Bertschy cerca di rendere le cose un po' confuse. Noi non
siamo contrari a rivedere lo Statuto e se il referendum passerà,
bisognerà farlo. Il problema è perché farlo adesso.
Nel mese di luglio avevate improvvisato una mozione su questo
argomento e noi, anche se poco convinti, non ci eravamo opposti. In
quel momento non siete riusciti a istituirla questa commissione e
adesso vi chiedo perché bisogna farla subito, quando oramai il
referendum è imminente. È una questione di buon senso! Nessuno qui
vuole fare dei ragionamenti diversi: posticipiamo a quando il
quadro sarà chiaro e lavoriamo da quel momento lì. Iniziare adesso
è inutile, è ovvio!
Poi, qua si vuole sempre forzare, ma evidentemente quando si
continuano a forzare le situazioni, ci si chiede anche perché, caro
collega Bertschy. È inevitabile che ce lo chiediamo. Non capisco
perché a questo punto, in piena campagna referendaria, dobbiamo
istituire una commissione speciale. Rimandiamo tutto di due mesi e
poi riflettiamo su cosa fare. La disponibilità c'è da questo punto
di vista, ma deve esserci anche da parte vostra quel minimo di buon
senso per capire la situazione. Andare a istituire oggi una
commissione speciale in piena campagna referendaria, ha una serie
di elementi di debolezza evidenti: potrebbe essere usata anche
strumentalmente in campagna elettorale per avere una tribuna. Credo
che il buon senso imponga di aspettare due mesi. A questo punto,
come sottolineavo prima, siamo già in ritardo di tantissimo e due
mesi in più non cambiano niente.
La questione è che, primo, ci troviamo in piena campagna
referendaria e, secondo, il quadro è tutt'altro che chiaro in
questo momento. Nel momento in cui si avrà un quadro chiaro dal
punto di vista istituzionale, si potranno fare tutti i ragionamenti
che si vorrà, a iniziare dall'istituire una commissione, di che
tipo e con quali modalità. Ma nel momento in cui ci sarà una
chiarezza del quadro costituzionale nel quale ci muoveremo.
Siamo ormai in piena campagna referendaria: che senso ha voler
forzare la situazione oggi, volendo istituire questa commissione?
Credo che la posizione della minoranza sia assolutamente di buon
senso: si tratta di posticipare di due mesi e poi decidere insieme
cosa fare. Se volete forzare, come al solito - l'abbiamo visto in
tutte le occasioni - avete i numeri ma credo che questa
legislatura, di per sé già pessima, se continuate a utilizzarla in
questo modo, francamente diventa una vergogna. C'è un rapporto
maggioranza/opposizione che viene continuamente forzato e credo che
ognuno poi debba prendersi le proprie responsabilità. Quella che
facciamo è una proposta di buon senso e chiediamo di avere un
atteggiamento giusto da parte di tutti. Non si può pretendere la
collaborazione, quando poi si ha un atteggiamento di questo
genere.
Presidente -
Ha chiesto la parola il consigliere La
Torre, ne ha facoltà.
La Torre (UV) -
Collega Bertin, io intervengo,
rivolgendomi a lei e ai suoi colleghi, per invitarla a riflettere.
Lei ha esordito dicendo che l'autonomia è una cosa seria - io su
questo sono perfettamente d'accordo con lei e condivido - ma
proprio per questa serietà che lei richiama, io non posso non
intervenire sulle sue ultime parole, perché dire che oggi siamo in
campagna referendaria e a luglio non lo eravamo, è un po'
pretestuoso. A luglio eravamo già in piena campagna referendaria: è
argomento da quattro mesi ormai, su cui si confronta tutta la
politica italiana. Quindi venire a dire che a luglio non eravamo in
campagna referendaria e adesso lo siamo, è un argomento che
svilisce la serietà che lei richiama.
La riflessione che io le faccio è un'altra. Non è non entrando
in un confronto che si fermano i cambiamenti, ma è il contrario: è
proprio partecipando a un confronto che, all'interno di quello
stesso confronto e dibattito, si possono condizionare questi
cambiamenti. Quando noi diciamo che l'autonomia è una cosa seria,
il primo concetto è l'autonomia decisionale, è quello di decidere
per sé stessi. Ecco che allora io non accetto proprio idealmente il
concetto che il referendum sia condizionante per noi. Certo che di
fatto lo sarà, ma idealmente non può essere un concetto che ci
limita nella nostra autonomia, perché se partiamo da questo
presupposto che i referendum nazionali sono quelli che determinano
le nostre scelte, noi abbiamo già perso la nostra autonomia. Ecco
perché questa commissione deve nascere e deve essere sganciata da
qualunque concetto referendario, che poi inciderà e avrà il suo
peso, ma deve essere sganciata idealmente, perché se no partiamo
con uno zaino sulle spalle che già limita qualunque scelta o
indicazione che noi potremo dare per il nostro futuro, all'interno
di uno Statuto che va riletto e aggiornato, che resta il baluardo
che difende la nostra autonomia.
La minoranza forse può giustamente fare una politica di tirarsi
indietro, ma non fa una politica nell'interesse complessivo della
regione. Piuttosto - ve lo dico io che sono un combattivo - venite
all'interno della commissione, puntate i piedi, dite quello che
dovete dire, fatte le battaglie che dovete fare, ma non è
sottraendosi che fate un lavoro utile a un ragionamento complessivo
per il bene della Valle d'Aosta. Poi, certamente, dipenderà da come
verrà gestita la commissione. Quello che diceva il collega
Gerandin, sulla necessità di avere apporti preparati e
intelligenti, non dipenderà da me, però penso che sia logico il suo
richiamo ad avere sicuramente dei contributi di alto livello. Ma
questo non c'entra niente con il fatto di partecipare, che io
ritengo addirittura sia un dovere. Mi dispiace dirvelo: non è una
scelta, è un dovere partecipare! Poi voi vi potete anche sottrarre,
però a mio avviso facendo così, venite meno a un dovere preciso: un
dibattito sull'autonomia deve vedere presenti tutti, io direi anche
il Movimento Cinque Stelle. Non entro nel merito, però posso dire
la mia, Cognetta? Non voglio mica vincolarla. Però il ragionamento
è questo, per cui lo dico molto pacatamente: rifletteteci, perché è
un dovere. Poi non dite che gli altri non fanno, perché se non fate
voi, poi anche gli altri a volte...!
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il collega Bertin, quando si
parla di tematiche che riguardano le riforme istituzionali, è
sempre molto appassionato e ha usato il termine "vergogna" perché
con questa commissione speciale noi vorremmo fare campagna
elettorale. Io credo che il collega Bertin non abbia mai sentito da
parte nostra un accenno in quest'aula riguardante il referendum.
Noi non abbiamo mai usato quest'aula per fare campagna elettorale,
perché correttamente siamo all'interno di una maggioranza, vi sono
dei confronti e vi sono delle posizioni che si vanno delineando.
Noi non l'abbiamo mai fatto, mentre altri - io l'ho sentito già da
luglio e da giugno - hanno usato quest'aula per fare campagna
elettorale e per dichiarare quali sono gli indirizzi.
L'utilizzo dell'aula per fare campagna elettorale viene rigirato
su chi oggi chiede di costituire una commissione speciale, che è lo
è perché l'argomento è tale. L'argomento della manutenzione, della
variazione e dell'eventuale cambio di Statuto speciale le altre
Regioni autonome lo hanno già affrontato, lo stanno affrontando, è
un dibattito che da mesi si sta sviluppando e non è solo il
referendum che spinge a intraprendere questa strada. Certo, il
referendum e il suo esito potrà indirizzare i lavori della
commissione in direzione diversa, perché, come sappiamo, le
modifiche della Costituzione parlano del principio dell'intesa.
Qualora il referendum dovesse avere un esito diverso, bisognerà
affrontare la questione del principio dell'intesa probabilmente
fuori dagli schemi costituzionali.
Il referendum costituzionale fissa delle situazioni a favore o a
sfavore, a seconda dei punti di vista, rispetto ai poteri regionali
e ai poteri locali. L'esito del referendum, rispetto ai ruoli che
avranno le due Camere, dovrà essere oggetto probabilmente di
analisi, ma continuare a rinviare con la scusa che i lavori della
commissione speciale potranno incidere su una campagna
referendaria, che francamente chi ne avrebbe interesse, non ha
utilizzato l'aula per farla, mi sembra una questione pretestuosa.
Mi sembra, anzi, un modo per fare campagna elettorale al contrario,
per utilizzare l'aula, che è l'istituzione che dovrebbe essere
rappresentativa della Valle d'Aosta, la più grande istituzione, per
fare campagna elettorale. Quindi fatevi campagna elettorale, ma
senza scaricare su di noi, che oggi siamo qua responsabilmente a
cercare non di accelerare un percorso, ma di intraprenderlo.
Quando chiediamo di intraprendere un percorso, non lo facciamo
per chiuderci nelle segrete stanze. Abbiamo detto che la
commissione dovrà essere rappresentativa di tutte le istanze e il
collega La Torre ha anche cercato di dire che non sarà una
commissione esclusiva che si chiude nella stanza a modificare lo
Statuto. La modifica dello Statuto non può essere fatta d'imperio
da una maggioranza, perché sono questioni che avranno poi delle
ricadute sicuramente delicate su tutto lo spettro istituzionale e
sulla popolazione. Quindi la nostra intenzione non è di fare o
studiare delle modifiche statutarie, ma di aprire un dibattito, di
accelerare magari anche le audizioni con persone che possano
portare dei contributi, ma che non siano necessariamente di parte.
Nel momento in cui si rinuncia a entrare in una commissione, non si
può poi dire: avete audito persone che vi sono affini rispetto a
chissà quali indirizzi. Peraltro, io credo che nessuno di voi abbia
oggi una cognizione chiara rispetto ai posizionamenti dei gruppi
all'interno del Consiglio regionale. Quindi come facciamo a dire
che oggi siamo qua pretestuosamente a mettere in piedi una
commissione speciale per fare chissà che cosa?
Il PD sin dall'inizio è convinto che rispetto a un tema delicato
come quello delle modifiche statutarie, sia necessario aprire prima
possibile un dibattito, prima possibile le audizioni. Rinunciate
anche voi, per esempio, dall'interno della commissione di proporre
delle audizioni? Sono tre anni e mezzo che io lavoro in commissione
e mi sembra che non ci sia mai stato rifiuto da parte di nessuno,
né di audire persone che possono avere delle idee diverse rispetto
alle mie, né di audire persone, quando ero all'opposizione, che
avevano le mie idee. Una commissione serve per quello.
Riguardo poi alla questione dei gettoni, collega Gerandin - non
so se è lei che ha tirato fuori questa storia dei gettoni - dica
chiaramente alle persone che ci ascoltano che chi partecipa alle
commissioni lo fa nell'ambito del proprio ruolo istituzionale. Noi
non prendiamo nessun gettone. Faremo sicuramente delle riunioni in
più e chi partecipa alle commissioni lo fa nell'ambito del proprio
ruolo istituzionale: non vedo perché bisogna parlare di poltrone.
Quale poltrona può essere una commissione speciale? Io sarò in
questa commissione, così come sono in V Commissione, così come sono
in I Commissione, così come sono in Capigruppo: cosa cambia? Non è
che il mio stipendio è aumentato o chissà che cosa! Però i messaggi
che si lanciano rispetto alle poltrone o rispetto ai gettoni, sono
in questo caso quantomeno inappropriati. Per quello che ci
riguarda, noi parteciperemo a questi lavori, come sempre abbiamo
fatto: se non ci sarò io, ci sarà la collega. Spesso e volentieri
abbiamo partecipato entrambi ai lavori di tutte le commissioni,
anche quelle di cui non siamo membri: che messaggi vogliamo
lanciare?
Concludo rispetto alla questione del Movimento Cinque Stelle, il
quale ha tutta la legittimità di partecipare ai lavori della
commissione, tant'è che si è riservato la possibilità,
successivamente a un eventuale esito - non so, io non ho capito la
situazione - di poter partecipare ai lavori della commissione
stessa. Ben accetti tutti! Io credo che chiunque possa lavorare e
abbia voglia di farlo, all'interno di una commissione che parla di
riforme istituzionali, è ben accetto. Gli equilibri tra maggioranza
e minoranza in questo caso, a mio parere - lo dico da capogruppo
del PD Sinistra VDA - sono in questo caso sostanzialmente
irrilevanti: non è che il pensare quattro a tre, cinque a due, sei
a quattro possa cambiare sostanzialmente la questione. Nel momento
in cui si apportano delle modifiche, io credo che, soprattutto se
si tocca lo Statuto, queste debbano essere il più condivise
possibile all'interno dell'aula, ma soprattutto con la società.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
Non avrei voluto intervenire nel
dibattito, soprattutto perché il collega Bertin che mi ha preceduto
ha ben inquadrato il problema molto meglio di quanto non possa fare
io. Però ho riflettuto e, avendo sentito parlare di massimi sistemi
o chiamare in causa altissimi principi fino ai padri costituenti,
non me la sento di non dire nulla e vorrei fare un paio di
osservazioni. Da un lato, è evidente che noi partiamo in ritardo
rispetto ad altre Regioni, in un quadro di assoluta incertezza
rispetto a quello che sarà l'esito del referendum, ma vorrei
ricordare che a luglio questa risoluzione era già stata portata in
fretta e furia in Consiglio dalla maggioranza e che allora non per
colpa della minoranza non venne votata. Mi sembra che si fosse
aperto un dibattito enorme all'interno della maggioranza per la
questione della presidenza della commissione, che è la questione
cardine, collega Guichardaz, perché tutti i consiglieri che
partecipano alle commissioni non vengono pagati, ma il presidente
sì! A questo punto, siccome a pensar male si fa peccato ma spesso
si azzecca, a noi risulta che anche questo presidente di
commissione sarà pagato in più rispetto al normale. Forse se fosse
stata scritta nero su bianco la rinuncia da parte del presidente
dell'eventuale commissione a qualunque gettone, magari sareste
stati un po' più credibili, ma mi sembra che questo non
succeda.
A luglio la maggioranza non fu in grado di esprimere un
presidente, perché mi sembra ci fossero altri assestamenti da
sistemare, dall'ufficio di Presidenza fino ad arrivare alla I
Commissione. Ricordo che come compito, come assegnazione scritta
nero su bianco, la I Commissione si occupa di autonomia, di Statuto
e di riforme istituzionali. Quindi in questo momento nulla vieta,
se bisogna trovare il metodo per arrivare a parlare di riforma
dello Statuto, che fino a prova contraria è ancora la legge più
importante che ha Valle d'Aosta, nulla vieta di incardinare in
quella commissione la discussione. Perché non farlo?
Sono state portate motivazioni che chiamano in causa altissimi
principi, per i quali qualcuno forse si sta già rigirando nella
tomba, ma mi sembra che il problema sia più di sistemare delle
caselle vuote e mi suona più, fino a prova contraria, come una
presa in giro per i consiglieri che sono qua, ma soprattutto per i
valdostani.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Solo per fare chiarezza, perché
probabilmente in qualche mio passaggio mi sono espresso male o sono
stato male interpretato, cosa di cui chiedo scusa. Nel mio
intervento mi pare di essere stato molto chiaro: io le premesse di
questa risoluzione le condivido tutte e sul fatto che comunque, al
di là dell'esito referendario, si debba mettere mano allo Statuto
della Valle d'Aosta, io non ho alcun dubbio. Mi pare di essere
stato chiaro e ho detto che a mio parere ci sono due percorsi: uno
come quello che ha scelto la Provincia di Trento, che ha fatto una
commissione allargata in cui ci sono rappresentati istituzionali,
operatori e quant'altro, chiaramente con anche una rappresentanza
politica; oppure si sceglie una via diversa, che è quella che avete
proposto. Ma se il percorso è quello che proponete, sono
assolutamente in linea con quanto ha detto il collega Roscio prima:
perché non inserirlo all'interno della I Commissione, che tra
l'altro è rappresentativa di tutte le forze politiche, per cui
tutti sono rappresentati? Dove sarebbe il problema? Tra l'altro, è
nei compiti della I Commissione quello di esaminare proposte di
legge di carattere costituzionale o elettorale.
Se invece il problema è un altro, è giusto che si dica tutto! E
qua vengo a quello che probabilmente è stato il malinteso. È ovvio
che all'interno delle commissioni nessuno dei consiglieri - così
almeno facciamo chiarezza una volta per tutte - percepisce alcun
tipo di gettone, ma ricordo che i presidenti di commissione hanno
un'indennità. Ricordo anche che - mi rivolgo a lei, ma chiaramente
a tutti coloro che hanno condiviso un percorso con noi all'inizio -
una delle nostre battaglie quando eravamo in minoranza, è stata la
richiesta di eliminare le indennità dei presidenti di commissione:
l'ha sottoscritto lei, il suo partito e l'UVP, quando eravamo
ancora minoranza. Ora si viene a difendere scelte di questo genere,
quando ci si è dimenticati di un percorso che abbiamo condiviso e
che per me rimane valido. Io penso che, con quello che percepiamo
di compensi, chiunque di noi possa fare il presidente di
commissione senza percepire alcun tipo di indennità aggiuntiva. Ma
ci siamo dimenticati di queste cose! Sarebbe opportuno e corretto
che in questo momento non solo per la commissione speciale, ma
anche per tutte le altre commissioni, qualcuno si alzasse e
schiacciasse il pulsante per dire che questa maggioranza, tra le
grandi novità che ha portato, ha quella di eliminare le indennità
dei presidenti di commissione. Però il silenzio è assoluto su
questo!
(Voci fuori microfono)
Presidente -
Non attivate un colloquio, per cortesia!
Gerandin (GM) -
Lo può fare benissimo!
Io dico
solo che qualcuno si è dimenticato di queste cose!
Torno anche alla riflessione che faceva il collega La Torre: ma
riflettete voi sul perché non andate a incarnare nella I
Commissione quello che è già nei suoi compiti! E le dico di più:
perché non avete dimostrato lo stesso coraggio e non avete
istituito una commissione speciale per il casinò, per vedere dove
hanno messo i 100 milioni di euro di investimento? Quella l'avete
negata in quest'aula! Quella era utile, non una commissione
doppione per riequilibrare correnti interne. Non mi interessa
proprio, perché di questo sono veramente stufo di parlarne!
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Naturalmente siamo stati tutti molto
attenti alla discussione su questo argomento; ognuno ha le sue
buone ragioni, ognuno le ha espresse correttamente e bisogna dire
che, effettivamente, i vari aspetti considerati hanno un loro
motivo di essere. Però io vorrei riprendere quello che ha detto il
collega La Torre e dire che, a al di là di tutti i buoni motivi che
ognuno ha espresso, bisogna entrare nel cuore del problema: non si
deve rifiutare questa occasione, secondo me estremamente
importante, per cominciare ad affrontare questo argomento. La
tempistica - forse può avere ragione il collega Bertin - è un po'
fuori luogo, ci possono essere dei momenti più adatti per
cominciare, però, visto e considerato che questa commissione è in
pista, non partecipare vuol dire non intervenire al cuore del
problema: la modifica dello Statuto.
Oltretutto, mi dispiace che proprio il collega Bertin non voglia
partecipare, perché è uno dei massimi esperti nel settore, quindi
la sua presenza sarebbe stata di grande importanza. Vorrei
ricondurre il problema alla partecipazione a questa commissione:
nonostante tutti i difetti che possa avere e le magagne che possa
presentare, è un momento estremamente importante. Dire di no,
rifiutare di partecipare a questa commissione, nonostante i dubbi
che sono stati espressi, per me è un errore fondamentale.
Presidente -
Ha chiesto la parola il collega La Torre, ne
ha facoltà.
La Torre (UV) -
Dico solo che ogni scusa è buona per
evitare il confronto: o perché c'è il dibattito sul referendum, o
perché c'è il gettone...!
Pensavo che l'autonomia, comunque, come diceva qualcun altro,
avesse un valore un po' più alto. Poi, fareste meglio a dire che
non partecipate, perché politicamente non volete partecipare. Però
sentir dire queste fesserie! Guardi Gerandin, potrei aprire
questioni sui gettoni, sull'indennità, sugli accumuli di pensioni,
quando magari uno era nelle Unités e le voleva le cose. Ce n'è per
tutti. Quando parliamo di una cosa seria - come ha detto Bertin -
che è l'autonomia, almeno, onestamente, tra di noi diciamo che non
partecipiamo perché politicamente non vogliamo farlo, altrimenti
diventa un dibattito veramente ridicolo. Se uno vi dice le cose in
maniera pacata, cercate almeno di restare nel limite
dell'accettabile, perché sennò poi apriamo e ci divertiamo: stiamo
qui e ce n'è per tutti, io ve lo dico.
Presidente -
Ha chiesto la parola la consigliera Certan,
ne ha facoltà.
Certan (ALPE) -
Credo che, da un punto di vista
sostanziale, i miei colleghi del gruppo ALPE che sono intervenuti,
anche Elso Gerandin e il collega Cognetta, abbiano già evidenziato
bene la questione.
È importante sottolineare e ribadire quanto sia interessante, in
quest'aula, sentire alcune affermazioni, alcuni
slogan
, e
soprattutto prendere lezioni sul valore dell'autonomia da certi
colleghi! È interessante, perché c'è sempre da imparare. Al peggio
non c'è davvero limite. Devo dire che sentire il collega La Torre
che ci viene a spiegare e che viene a dare alla minoranza lezioni
su temi e su principi quali l'autonomia fa davvero sorridere.
Collega La Torre, in parte ha ragione, io condivido quando lei
dice che spesso non partecipare significa rinunciare in qualche
modo a migliorare, a portare un apporto, e quindi posso anche
tenerlo in considerazione. Ma sentirci dire da lei che la minoranza
non ha rispetto per le istituzioni, quando sappiamo benissimo che
la maggioranza ha cercato d'intervenire anche sulla nomina della
minoranza nell'Ufficio di Presidenza per far valere i propri nomi;
quando la maggioranza non ha avuto rispetto dell'Ufficio di
Presidenza e quando la maggioranza in questo momento si sta...
Presidente -
Per cortesia, un po' di serietà! Grazie.
Certan (ALPE) -
Il collega La Torre andrà a sentirsi di
nuovo il mio intervento: stavo parlando a lei ma lei parlava ad
altri, quindi le chiedo scusa se l'ho disturbata!
Però, sentir parlare di rispetto delle istituzioni da chi ha
cercato in tutti i modi di infilarsi nell'Ufficio di Presidenza in
un ruolo istituzionale che era sancito! A sentir parlare di
rispetto delle istituzioni, rispondo che la maggioranza, e
innanzitutto lei, dovrebbe avere rispetto delle istituzioni!
L'Ufficio di Presidenza in questo momento è composto solo dalla
maggioranza, e sappiamo tutti il perché, quindi credo che la stessa
cosa valga adesso per questa commissione.
Noi abbiamo rispetto delle istituzioni. C'è una I Commissione -
l'ha detto benissimo il collega Roscio - che ha queste funzioni e
può benissimo portarle avanti lei, tant'è che era una delle opzioni
che avevate preso in considerazione anche voi. Quindi era
possibile. Poi però sappiamo che per una questione di equilibri
interni e di faide interne, avete dovuto "riequilibrare". Va bene
tutto, però credo che ormai anche i cittadini valdostani abbiano
capito che quest'aula sta facendo teatrino, farse e sta discutendo
solo di slogan o di cose inutili. Quindi per favore, le lezioni
tutti le prendiamo e umilmente stiamo anche ogni tanto zitti, però
poi tutto ha un limite.
Presidente -
Ha chiesto la parola il collega Marco
Viérin, ne ha facoltà.
Viérin M. (SA) -
Onestamente a noi dispiace che si parli
più di questioni diverse rispetto ai contenuti o a quello che si
dovrebbe cercare di fare. Credo che altri abbiano già detto che
Regioni come il Trentino-Alto Adige ed altre ancora abbiano già
iniziato un lavoro in questo senso. Credo anche che non sia solo un
rapporto con lo Stato che dobbiamo riprendere o rivedere, ma sia
anche una questione rivolta ai rapporti con l'Europa, che sono
sempre più dirompenti sulle attività di questo Consiglio e della
nostra comunità.
Quindi credo e spero che nel prossimo futuro, se non già oggi,
tutti lavoriamo insieme a favore dei valdostani. Questa è la nostra
speranza: che si possa avverare se non oggi, perlomeno da qui a
qualche tempo.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola il
Presidente della Regione Rollandin, ne ha facoltà.
Rollandin (UV) -
La proposta avanzata ha lo scopo ben
preciso di compiere un'analisi seria su quello che lo Statuto può e
deve rappresentare per il futuro, che va oltre all'esame che
sovente facciamo in quest'aula delle norme di attuazione che in
qualche modo lo integrano, sapendo, nei suoi settant'anni di vita,
che cosa lo Statuto abbia rappresentato, che cosa abbia voluto dire
avere uno Statuto speciale e come esso possa essere in qualche modo
riconsiderato anche nell'ambito delle nuove competenze e delle
nuove possibilità di sviluppo che potranno sorgere. Per questo è
stata prevista una commissione speciale che non può essere
sovrapposta alla I Commissione, anche se quest'ultima ha delle
competenze legate allo stesso tema, in quanto, correttamente, al
suo interno vengono analizzati settori come quello delle norme di
attuazione. La gestione oculata di una commissione speciale ha
questo significato preciso: esaminare le novità avvenute nel
contempo, anche a livello normativo, e che sicuramente sono
previste anche dalla riforma costituzionale.
La riforma costituzionale è all'attenzione già dal mese di
luglio. Le altre Regioni - il Trentino, Bolzano e anche il Friuli,
che stanno lavorando su questo tema - hanno fatto il possibile per
creare i presupposti affinché ci fosse un'attenzione specifica, un
core business
legato al tema specifico dello Statuto.
Ci viene detto che arriviamo tardi, la scelta era stata fatta
già a luglio, prima delle vacanze, ma durante l'estate non ci
sarebbe stato un lavoro della commissione. Quindi arriviamo adesso,
al primo Consiglio di settembre, con la proposta di riprendere il
tema e andare avanti per cercare di lavorare in questa direzione,
con questa logica e con queste determinazioni. Se qualcuno ci
rimprovera di arrivare tardi, rispondo che è semplicemente passata
l'estate, periodo in cui comunque le commissioni non lavorano, e
che pertanto veniamo alla prima seduta del Consiglio regionale per
proporre giustamente questo punto, il quale era stato esaminato
nell'ultimo Consiglio di luglio, con la soddisfazione di tutti,
voglio ricordarlo.
Francamente non voglio nemmeno entrare nel merito delle altre
discussioni, perché discutere di una commissione per lo Statuto e
perderci in quegli ammennicoli non fa onore nemmeno a quest'aula. E
mi fermo lì!
Sul resto, vorrei dire in modo chiaro che una commissione
speciale - chi ha avuto modo di parteciparvi in passato sa come
lavorano le commissioni di questo tipo - può fruire del supporto di
esperti, avere la possibilità di audire, portare a conoscenza e
lavorare con le varie associazioni o con tutti i soggetti che sono
interessati a creare i presupposti per dare un suggerimento, che
poi viene discusso e portato all'attenzione della commissione
stessa. Questo è il suo compito: dov'è, allora, la difficoltà di
immaginare un percorso, indipendentemente dall'attuale questione
referendaria?
La questione referendaria ha l'obiettivo di modificare la
Costituzione. Nell'ambito di questa riforma c'è un aspetto
importante per la nostra regione, voglio sottolinearlo, perché se
non ci fosse stato il discorso sull'intesa, probabilmente anche le
altre Regioni non si sarebbero mosse con tale spirito, perché tutte
si sono date da fare sostanzialmente in funzione anche di questo.
Lo dico perché è giusto così e con correttezza qualcuno lo ha anche
ricordato. Teniamo però conto che la revisione dello Statuto, ci
tengo a evidenziarlo, è stata oggetto nel tempo del lavoro di
commissioni, che hanno lasciato anche alcune risoluzioni importanti
le quali, a mio avviso, sono da riconsiderare, tenuto conto che
nell'intertempo sono accadute, anche a livello legislativo, una
serie di questioni. Sono cambiati alcuni rapporti, anche per ciò
che concerne il federalismo annunciato, che non c'è più, perché la
legge del 2001 non è passata e quindi quei concetti sono stati
messi in discussione.
Il Friuli in questo momento sta facendo delle iniziative legate
al modo con cui presentare le Regioni a Statuto speciale, facendo
capire che gli statuti di autonomia non vanno a ledere gli
interessi delle altre Regioni: anzi, queste ultime hanno tutto da
guadagnare se riescono ad avere più autonomia, cosa che noi
auspichiamo. Avere autonomia vuol dire anche avere responsabilità,
vuol dire anche avere la possibilità di gestire in modo adeguato e
rendere giustamente conto di come si amministra le proprie
competenze. Noi abbiamo tutte le competenze, anche su questioni su
cui chiaramente le altre Regioni non le esercitano. Ebbene,
vogliamo fare una rilettura di questo, vedere in che termini e come
possiamo migliorare, riportando questo tema in un modo
adeguato?
La commissione non è a termine, ma ha avuto una spinta legata
anche a questo appuntamento referendario. Se questa riforma
costituzionale passa, ci sarà un obbligo e ci dovrà essere una
accelerata, perché dovranno essere portate avanti quelle riforme
prima che entri in vigore, ai sensi dell'articolo 39, la novellata
Costituzione. Ma indipendentemente da questo, si tratta di
concentrarci sullo Statuto anche con la logica di far capire alla
gente cosa è significato avere uno Statuto speciale. Questo è un
altro impegno importante che noi condividiamo! Tale è il senso di
questa commissione e su questo noi crediamo sia giusto impegnarsi
seriamente, per avere un tavolo di confronto aperto, attraverso cui
conseguire il risultato di far capire come noi immaginiamo lo
Statuto per i prossimi anni, non solo ed unicamente sotto il
profilo fiscale ed economico, ma anche sotto quello delle
competenze, che devono essere riviste ai sensi di normative che
sono cambiate.
Questo è il senso del nostro ragionamento. Sul resto,
permettetemi di dire che non sono questioni collegate con questo
argomento. Questo è un tema alto! Un tema che molte volte è stato
sollecitato, correttamente, non solo da noi: fermiamoci a questo!
Noi oggi crediamo di dover votare l'istituzione di questa
commissione. Se poi qualcuno riterrà di voler entrare
successivamente, la commissione sarà disponibile ad accettare in
qualsiasi momento chi ritenga di farne parte: com'è giusto, noi
abbiamo previsto che nella commissione ci sia la partecipazione di
tutti. Oggi noi iniziamo questo lavoro e auspichiamo che tutti
partecipino. Se per caso qualcuno vorrà posticipare, sarà una
scelta individuale sulla quale io non entrerò nel merito, ma
proprio perché ci viene detto che siamo già in ritardo, noi
riteniamo di partire subito e di farlo con il piede giusto,
augurandoci che questa commissione possa avere il buon senso di
lavorare con lo spirito che qui è stato ricordato. In questi
termini noi siamo sicuri di fare un buon lavoro, di prepararci
comunque all'evenienza di una non approvazione, che in ogni caso
porterà ad avere un lavoro preparatorio importante sul nostro
Statuto.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Presidente Rollandin, lei ha colto la
questione: tutto gira intorno al tema dell'intesa. Il problema
politico dell'intesa cambierà in funzione del risultato elettorale
e questa stessa commissione speciale cambierà le sue
caratteristiche in funzione di questo, anche perché se il
referendum passa, ci sarà questo meccanismo dell'intesa, altrimenti
non ci sarà. Il quadro complessivo comunque cambierebbe, anche
perché il Titolo V verrebbe modificato. La stessa natura della
commissione speciale cambia in un caso o nell'altro, e l'elemento
fondamentale è quello dell'intesa. Giustamente lei sottolineava che
in passato sono state fatte delle commissioni, ma poi non hanno
prodotto niente, perché non vi era questo meccanismo dell'intesa.
Pertanto la natura stessa della commissione sarà condizionata dal
risultato referendario: questo è ovvio e, in effetti, tutte le
altre Regioni si sono mosse proprio con questo spirito.
È questo l'elemento per il quale, a mio avviso, l'istituzione
della commissione va rimandata di due mesi. Siamo in ritardo, ma a
questo punto almeno aspettiamo di avere un quadro chiaro per poi
muoverci nella direzione giusta. Invece si vuole anticipare una
cosa in piena campagna referendaria, che non ha senso. Per il
resto, le considerazioni come quelle del collega La Torre lasciano
il tempo che trovano e non hanno neanche il valore di essere prese
in considerazione. La questione è che la natura della commissione
cambia in funzione del risultato referendario.
A questo punto, la I Commissione potrebbe svolgere un ruolo
preparatorio fino al referendum e poi istituire eventualmente una
commissione speciale. Qual è il problema, per cui la I Commissione
non può occuparsi fino a novembre di questi aspetti? Tra l'altro,
come diceva lei, la commissione speciale è identica a una
commissione permanente; ma allora, vale il contrario e anche la I
Commissione può svolgere questo ruolo preparatorio, finché il
quadro istituzionale e costituzionale non sarà definito.
È una questione che francamente non si capisce, se non per
rapporti ed equilibri interni alla maggioranza. E questo
francamente sarebbe un modo strumentale di utilizzare le
istituzioni, che mi parrebbe non corretto. Per il resto, da parte
nostra c'è assolutamente la disponibilità di affrontare la
questione, ma nel momento in cui sappiamo di cosa discutiamo, nel
momento in cui abbiamo un quadro preciso. A novembre avremo un
quadro preciso e in quel momento decideremo cosa fare. Mi pare
inopportuno istituire una commissione in questo momento.
Concludo con una precisazione. Il collega Guichardaz non ha
capito bene, perché mi riferivo alle continue forzature della
maggioranza che sono vergognose e che non creano un clima corretto
per affrontare questa questione. Non parlavo di quello che riguarda
la campagna elettorale, che è un rischio evidente, per cui il
collega non ha capito bene a cosa mi riferivo. Comunque, a parte
questo, tutte le altre discussioni mi paiono piuttosto ininfluenti.
La questione è che dopo il 26 novembre, quando si voterà il
referendum, tutto cambierà in un senso o nell'altro. Fino ad allora
è più positivo che se ne occupi la I Commissione e in seguito si
decida come e cosa istituire, eventualmente una commissione
speciale.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Mi dispiace che non si voglia capire
qual è il senso della commissione speciale, che ho cercato di
riassumere. Se si arriverà a un esito positivo del referendum, è
chiaro che ci sarà un'accelerata, perché ci sarà un obbligo in più,
ma questo non inficia il fatto che la commissione speciale su
questi temi può e deve lavorare, per mettersi nella condizione di
capire come poter attuare le modifiche dello Statuto, che sono
possibili comunque. Quindi prepararsi a questo è un obbligo anche
nostro e questo noi contiamo di farlo con la commissione
speciale.
Presidente -
La Conferenza dei Capigruppo di ieri propone
per l'istituenda commissione speciale i consiglieri Restano,
Fabbri, Guichardaz, Marco Viérin e Follien, quali componenti della
maggioranza. Sempre in seguito alla discussione di ieri in riunione
dei capigruppo, i gruppi di opposizione hanno espresso la volontà
di entrare in questa commissione successivamente al responso del
referendum. Quindi si propone la votazione con voto palese per la
composizione della commissione e successivamente di procedere alla
nomina del Presidente della stessa. Ovviamente votiamo soltanto i
membri di maggioranza e rinviamo la scelta dei componenti
dell'opposizione a quando riterranno opportuno di dover far parte
di questa commissione.
Dichiaro aperta la votazione.
Esito della votazione:
Presenti: 32
Votanti           
: 26
Favorevoli: 26
Astenuti: 6 (Bertin, Certan, Chatrian, Gerandin, Morelli,
Roscio)
Il Consiglio approva.
Possiamo proseguire ora con la nomina del Presidente della
Commissione speciale per le riforme istituzionali.
Ha chiesto la parola il consigliere Farcoz, ne ha facoltà.
Farcoz (UV) -
A nome della maggioranza, proponiamo il
collega Restano.
Presidente -
Chiedo di consegnare le schede per il voto e
di procedere con la votazione.
(
Seguono le operazioni di votazione
)
Chiedo ai colleghi scrutatori, Nogara, Morelli e Péaquin (in
sostituzione di Restano, visto che è candidato) di procedere allo
scrutinio.
(
Seguono le operazioni di scrutinio
)
Comunico l'esito della votazione:
Presenti: 26
Votanti           
: 26
Schede valide: 24
Schede nulle: 2
Hanno riportato voti:
Consigliere Restano: 24
Dichiaro pertanto nominato Presidente della Commissione speciale
per le riforme istituzionali il consigliere Restano.
Ha chiesto la parola il consigliere Restano, ne ha facoltà.
Restano (UV) -
Solamente per ringraziare chi mi ha
proposto alla presidenza di questa commissione, per ringraziare il
collega Farcoz per come ha presentato l'argomento, il Presidente
della Giunta, tutti coloro che mi hanno votato e anche coloro che
non hanno partecipato alla votazione, ma hanno preso parte alla
discussione. Io do la mia piena disponibilità, tutto il mio impegno
e chiedo anche al Presidente del Consiglio la collaborazione per
portare avanti questa importante commissione.
