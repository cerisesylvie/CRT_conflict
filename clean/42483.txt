Classificazione
TRASPORTI E VIABILITÀ
Aeroporti



Oggetto del Consiglio n. 57 del 5 novembre 2020 - Resoconto
OGGETTO N. 57/XVI - Approvazione di mozione: "Impegno al
potenziamento della stazione aeroportuale attraverso la creazione
di un centro di manutenzione tecnica per aeromobili".
Bertin (Presidente) -
A questo punto possiamo passare al
successivo punto dell'ordine del giorno. Volevo chiedere ai
proponenti delle due mozioni che rimangono da discutere se vogliono
iniziare oggi la discussione sapendo che alle ore 20:00 dobbiamo
comunque chiudere il Consiglio o se valutano di scegliere un'altra
possibilità. Allora intanto passiamo al punto n. 36 dell'ordine del
giorno.
Per l'illustrazione, il Consigliere Aggravi ne ha facoltà.
Aggravi (LEGA VDA) -
Cercherò di essere sintetico a
beneficio di una soluzione pratica della mozione.
Una brevissima introduzione prima di andare sull'oggetto
dell'impegnativa: la mozione concentra la sua attenzione su quello
che può essere uno sviluppo, un'integrazione dell'attuale
conformazione della struttura aeroportuale di Saint-Christophe.
Citiamo tra le premesse l'avvenuta definizione dell'annoso
contenzioso che esisteva tra la Regione e l'azionista privato della
società di gestione dell'aeroporto regionale, trattativa che fu
avviata dal Governo Spelgatti, poi fu lasciata in eredità a chi
venne dopo, ma che ha permesso finalmente di chiudere un
contenzioso che esisteva da tempo e che in gran parte impediva la
possibilità di andare poi a una riprogrammazione, o comunque di
andare a rendere ancora più fattiva la gestione dell'aeroporto
regionale.
L'aeroporto ha sicuramente anche una valenza importante per
quanto riguarda la gestione del servizio di elisoccorso, nonché le
attività di protezione civile, nonché attività turistiche e
sportive.
Si sa, tra l'altro - ed è già stato occasione di discussione
nella legislatura precedente -, che c'è un
masterplan
che
deve trovare una sua definizione e ci saranno sicuramente dei
passaggi che andranno fatti per comprendere in maniera definita
quello che sarà il futuro dell'aerostazione.
A fronte di questo, l'impegnativa si concentra su che cosa?
Sulla possibilità e l'attenzione da parte di soggetti privati che
possano andare a sviluppare all'interno dell'area aeroportuale un
centro di manutenzione tecnica per aeromobili, cosa che potrebbe,
tra l'altro, generare anche delle ricadute importanti sulla
stazione, non soltanto dal punto di vista del traffico ma
soprattutto di addetti che possono essere occupati, quindi generare
nuova occupazione, che è qualcosa che non fa assolutamente male
soprattutto in un momento e in una congiuntura di grande difficoltà
e - perché no? - ovviamente valutare ulteriori ricadute sul
territorio, che potrebbero anche essere quelle di sviluppare una
filiera di formazione tecnica o comunque che possa anche integrarsi
a quelle che nei vari programmi amministrativi che ognuno di noi ha
presentato... possono essere delle formazioni avanzate di natura
tecnica di cui, tra l'altro, il mercato è particolarmente
interessato soprattutto dal punto di vista delle tecnologie e
dell'elettronica.
Per questo, a fronte dell'attenzione particolare che sta avendo
da parte soprattutto di un soggetto privato, ma comunque di
soggetti che possono trovare collocazione e soprattutto si può
trovare tra la società di gestione e questi soggetti la possibilità
di sviluppare un centro di questo tipo, si impegna il Governo
regionale a "porre in essere ogni iniziativa utile, nonché
collaborare fattivamente con la società di gestione aeroportuale -
che è in maggioranza privata -, i partner privati già in contatto
con quest'ultima e ogni altro ente necessariamente coinvolto al
fine di poter potenziare la stazione aeroportuale creandovi al suo
interno un centro di manutenzione tecnica".
Accenno già a tutti - e poi sicuramente lo dirà anche
l'Assessore competente - che c'è già stato comunque un
pourparler
per andare a migliorare sia l'impegnativa, sia
quota parte della mozione, l'obiettivo che ha questa mozione è
ovviamente dare una possibilità, ancorché ovviamente in una fase di
valutazione di definizione e di messa a terra della possibilità,
quella che può essere io direi un'integrazione dell'offerta che
oggi dà l'aeroporto e - perché no? - anche un'integrazione di
quello che quella struttura e quella realtà fornisce al proprio
territorio e a tutta la comunità, perché, lo ripeto, per il
sottoscritto, per i firmatari e penso per tutti il fatto di poter
creare dei posti di lavoro e delle potenziali ricadute con il
coinvolgimento di soggetti che mettono anche delle risorse che sono
al di fuori delle disponibilità dell'Ente pubblico, ovviamente
secondo la regolamentazione, è qualcosa di notevolmente
positivo.
Presidente -
Qualcun altro intende intervenire nella
discussione generale? Ha chiesto la parola l'assessore Minelli, ne
ha facoltà.
Minelli (PCP) -
Grazie Presidente e grazie al collega
Aggravi e ai colleghi Sammaritani e Distort che hanno presentato
questa mozione.
In premessa vorrei anzitutto osservare che nelle aree di
proprietà regionale all'interno dello scalo la maggior parte degli
spazi sono attualmente utilizzati per le istituzioni, vigili del
fuoco, la Protezione civile, l'elisoccorso e poi per il volo
sportivo amatoriale e che quindi, a prescindere da quelle che
saranno le scelte future sull'aeroporto è ragionevole pensare che
insediare un centro di manutenzione per gli aeromobili in generale,
quali essi siano, si dovrà probabilmente ricorrere però non a delle
aree interne ma ad aree adiacenti allo scalo proprio perché molto
dello spazio è occupato da questi utenti soggetti che ho
evidenziato. Risultano comunque esserci delle aree libere adiacenti
all'aeroporto che potrebbero prestarsi ad un'attività come quella
proposta nella mozione.
In termini più generali la Regione non può che essere favorevole
a qualsiasi iniziativa che favorisca un incremento dell'occupazione
e dello sviluppo sul nostro territorio regionale e in questo senso
sicuramente si può fornire, però nei limiti di quello che è
consentito dalle norme in materia di concorrenza e di aiuti di
Stato, un supporto ad AVDA e ai soggetti privati interessati alla
realizzazione di un centro di manutenzione per aeromobili, sia
tramite l'Assessorato dello sviluppo economico, formazione e
lavoro, sia per quanto attiene agli aspetti legati per i rapporti
con AVDA con un impegno diretto dell'Assessorato dell'ambiente,
trasporti e mobilità sostenibile.
Come dicevo, il Governo regionale può quindi nei limiti sopra
indicati impegnarsi a collaborare con AVDA e ad assumere delle
iniziative che possano promuovere l'insediamento di questo centro
in un'area adiacente all'aerostazione.
L'ufficio competente dell'Assessorato ha sentito per le vie
brevi AVDA e ha appreso che in effetti alcuni soggetti privati
hanno avviato dei contatti con il gestore aeroportuale e mostrato
un possibile interesse per le aree non edificate in località
Maladière adiacenti appunto all'aeroporto.
La proposta della mozione è quindi in sé condivisibile, un
lavoro di ideazione del centro di manutenzione può essere avviato
sulla base della situazione esistente ma va rilevato - e credo che
sia noto a tutti - che è al momento in corso l'aggiornamento del
masterplan
dell'aeroporto che risale al 2004, piano che il
Consiglio regionale con una risoluzione del 9 aprile 2015 ha
chiesto di rivedere individuando i nuovi obiettivi strategici per
l'aeroporto. Sono quindi in corso attualmente degli studi e degli
approfondimenti. Non appena questi saranno conclusi, verranno
portati all'esame della competente Commissione consiliare e poi del
Consiglio stesso affinché si possa fare una scelta di fondo.
È evidente che la strategia e il modello di riferimento che
saranno individuati per il futuro dello scalo avranno un'incidenza
anche rispetto a questo ipotizzato centro di manutenzione come su
altre attività aeroportuali, quindi siamo in presenza di un punto
interrogativo ovviamente ma, pur in presenza di questo
interrogativo, si può procedere a una valutazione di questo centro
di manutenzione collaborando con i soggetti che ne sono
interessati.
Si propone però di fare due correzioni che ho fatto pervenire al
collega Aggravi, in particolare nel terzo comma della mozione che
abbiamo interpretato come un po' farraginoso, si propone di
sostituire con questa formulazione: "tenuto conto del fatto che nel
tempo il mercato aereo si è evoluto in maniera tale da rendere
necessaria una ridefinizione strategica per la quale sono in corso
gli studi e gli approfondimenti necessari". Nella parte
deliberativa all'ultima riga "si impegna a potenziare la stazione
aeroportuale creandovi al suo interno un centro di manutenzione",
la proposta è di aggiungere dopo "al suo interno" le parole: "o in
adiacenza". Se queste correzioni sono accettate, la nostra
intenzione è di appoggiare e di votare questa mozione.
Presidente -
Ha chiesto la parola il collega Aggravi, ne
ha facoltà.
Aggravi (LEGA VDA) -
Ringraziando l'Assessore per le
ulteriori anche informazioni che ha fornito all'Aula, accettiamo le
modifiche sia nel paragrafo tenuto conto che sicuramente sono
migliorative e rendono più fluido il testo e sulla parte
dell'adiacenza. Ovviamente voi avete più informazioni e quindi
accettiamo tutte e due le modifiche.
Presidente -
Chiudiamo la discussione generale. Vi sono
dichiarazioni di voto? Non vedo prenotazioni, pertanto potremmo
passare alla votazione includendo ovviamente quanto è stato
proposto dall'Assessore Minelli. Apro la votazione. Invito il
collega Segretario a collegarsi con i Consiglieri presenti via
zoom.
Appello nominale dei Consiglieri presenti in remoto sulla
piattaforma zoom.
Carrel (PA) -
Favorable.
Padovani (PCP) -
Favorevole.
Restano (VdA Unie) -
Favorable.
La votazione è chiusa.
Presenti, votanti e favorevoli: 34
La mozione è approvata all'unanimità.
