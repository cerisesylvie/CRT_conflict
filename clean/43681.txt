Classificazione
CONSIGLIO REGIONALE
Attività consiliare d'aula



Oggetto del Consiglio n. 890 del 6 ottobre 2021 - Resoconto
OBJET N° 890/XVI - Communications du Président du
Conseil.
Bertin (Presidente) -
Alla presenza di 34 Consiglieri
possiamo dare avvio ai lavori del Consiglio. Punto n. 1 all'ordine
del giorno.
La Conferenza dei Capigruppo ha concordato di iscrivere al punto
n. 3.01 in via d'urgenza all'ordine del giorno di questo Consiglio
il disegno di legge che contiene le disposizioni in materia di
operazioni societarie della compagnia CVA su cui la IV Commissione
ha espresso il parere favorevole nel pomeriggio di ieri.
Venerdì 1° ottobre ho partecipato in videoconferenza ai lavori
del Coordinamento dei Presidenti delle Assemblee legislative delle
Regioni a statuto speciale e delle Province autonome. Dalla
riunione è emersa la necessità, non più rinviabile, di una modifica
della legge del 1979, che norma l'elezione dei membri del
Parlamento europeo spettanti all'Italia, tema che peraltro avevo
già sottoposto all'attenzione della ministra Gelmini. In questo
senso sarebbe utile garantire ai cittadini di tutte le Regioni
almeno un rappresentante al Parlamento europeo, una necessità
sentita ancor di più dai territori ad autonomia speciale. Abbiamo
quindi deciso di costituire un gruppo di lavoro tecnico che si
occuperà di elaborare una prima bozza di modifica alla legge in
questione. Inoltre si è anche discusso della vicenda che ha
coinvolto l'ex presidente della Catalogna Puigdemont, sottolineando
che le controversie di natura politica che non trovano una
soluzione istituzionale, ma vengono affidate al giudizio del
Tribunale, rappresentano una sconfitta per tutti. Ricordo peraltro
che dal referendum consultivo organizzato il 1° ottobre del 2019 in
Catalogna hanno preso avvio tutte queste vicende giudiziarie, che
hanno coinvolto poco meno di 4 mila persone oltre al sopracitato
Puigdemont.
Nel febbraio scorso l'Ufficio di Presidenza ha accettato la
donazione da parte di Enrico Marcoz della macchina da scrivere
Remington appartenuta a Federico Chabod, primo Presidente del
Consiglio Valle. Il donatore ha chiesto che il bene fosse
valorizzato. Abbiamo quindi deciso di realizzare una teca con
pannello esplicativo che abbiamo posizionato nel
foyer
del
Consiglio regionale e che da oggi potete vedere. Nel rendere
omaggio a Federico Chabod si può anche ricordare la storia di
questo Consiglio Valle ed esercitare la memoria storica della
nostra comunità.
Lunedì 4 ottobre il gruppo Progetto Civico Progressista ha
comunicato di aver designato i consiglieri Paolo Cretier e Andrea
Padovani rispettivamente capo e vice capogruppo.
Infine ci tengo a comunicare al Consiglio che ho appreso dai
giornali che ci sarebbe un procedimento nei miei confronti.
Tuttavia, non avendo ricevuto alcunché dall'Autorità giudiziaria,
non posso fare altro che ribadire quanto già detto, ossia che il
Consiglio regionale non ha competenza e che l'Ufficio di Presidenza
non ha assunto nessuna deliberazione riguardo alla campagna
vaccinale. Chi dice il contrario si sbaglia. Sono fiducioso che
l'Autorità giudiziaria farà chiarezza in tempi brevi sulla
questione.
Ottobre è il mese rosa, la Lega italiana per la lotta contro i
tumori, in collaborazione con la Regione, ha promosso la campagna
"Nastro Rosa 2021" per la prevenzione e la diagnosi precoce dei
tumori. Vi chiedo di indossare il nastro rosa che avete trovato sui
vostri banchi in segno di adesione a questa importante iniziativa.
Ha chiesto la parola il consigliere Aggravi, ne ha facoltà.
Aggravi (LEGA VDA) -
Prendo spunto dalle sue
comunicazioni, in particolare sull'annuncio che ha fatto riguardo
alle evoluzioni del vostro gruppo politico, del Progetto Civico
Progressista per rammentare le sue parole, Presidente, quando fu
eletto. Ovvero nel ringraziamento lei disse che avrebbe rivestito
un delicato ruolo: "da oggi mi è stato affidato un ruolo di garante
dell'assemblea che qui voglio e devo rappresentare unitariamente".
Io mi chiedo come possa un garante far parte o, meglio,
sottoscrivere una dichiarazione che riguarda l'attività del
Consiglio e soprattutto che lo mette in una posizione non certo di
garante ma di partigiano, so che le piacerà la definizione di una
scelta rispetto al proprio gruppo: dico questo perché, ripeto, lei
parlò anche di necessità per il Consiglio Valle di sapersi
rinnovare nelle modalità di rapporto con l'esterno sempre più
trasparente e aperto verso i cittadini.
Visto quindi che non è la prima volta che succede, perché già le
avevamo chiesto gentilmente con una mozione di impegnarsi a essere
rappresentante di tutti, va beh, fino a quando lo si è contro
l'opposizione... le ricordo che lei è stato tanto in opposizione e
tanto ci ha insegnato e sicuramente ci sta anche insegnando con
queste vicende, ma quello che voglio dire è che bisogna essere
garanti anche quando si è dall'altra parte, a maggior ragione con i
componenti del proprio gruppo, anche se la definizione di gruppo
per voi è molto, molto particolare. In ultimo una battuta - e la
ringrazio da parte di molti per aver fatto un pochettino più di
chiarezza sulle vicende che la riguardano -, vorrei ricordarle
sempre le sue parole, quelle del marzo 2019, e parafrasandole le
dico: non so, valuti lei se è opportuno che chi in vari modi è
coinvolto in una serie di vicende poco chiare occupi un posto come
quello in questo caso di Presidente del Consiglio Valle, che ha
comunque una valenza istituzionale di rappresentanza del Consiglio
regionale tutto, ovvero di tutti quanti, come garante e come
ruolo.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ho appreso ieri nella Conferenza
dei Capigruppo della designazione da parte di cinque componenti del
mio gruppo di un nuovo Capogruppo e vice, designazione che ad oggi
non ho ancora ricevuto che nasce da una riunione illegittima in
quanto convocata in contrasto con le regole democratiche generali e
con gli impegni sottoscritti dai Consiglieri al momento della
candidatura. È stata una Conferenza dei Capigruppo farsa dove sono
state convocate credo due persone per lo stesso gruppo o forse il
consigliere Cretier non ha nemmeno ricevuto la convocazione e si è
presentato. Insomma, forzature e nuove prassi fatte con l'avvallo
di un Presidente che dovrebbe essere un garante, ma gli aspetti
tecnici poco mi entusiasmano visto che sappiamo che si può dire
tutto e il contrario di tutto e interpretare a proprio piacimento.
Quello che voglio evidenziare è l'aspetto politico, chi si oppone a
PCP lo considera un fardello insopportabile, lo ritiene un oggetto
sconosciuto, vuole agire liberamente in Consiglio senza dover
rendere conto a nessuno, non rispetta le regole e gli impegni
presi, chi non si confronta con gli organismi dirigenti e non
convoca e non coordina tavoli di lavoro oggi vorrebbe rappresentare
questo progetto. Questo mi sembra un paradosso folle e insensato
come se io domani volessi diventare la Presidente di CasaPound.
Al fine di far chiarezza riguardo alla situazione venutasi a
creare, sottolineo quindi che la mia nomina a Capogruppo nasce a
seguito delle trattative tenute dai soggetti promotori di PCP
accompagnati da una delegazione di Consiglieri eletta ed è stata
poi oggetto di discussione all'interno dell'Assemblea di PCP, dove
si riteneva ci dovesse essere un ruolo maggiore di rappresentanza
di donne nelle cariche apicali e infine suggellata nella riunione
del gruppo regionale allargato, organismo costituito subito dopo le
elezioni e deputato ad assumere le posizioni da tenere in
Consiglio. Ricordo che PCP è un progetto nato da poco che vuole
mettere insieme forze progressiste, ecologiste, autonomiste e
indipendenti. La lista presentata alle regionali ha raccolto
moltissimi voti anche senza indicazione di preferenza proprio
perché è stato premiato soprattutto il programma e il gruppo che
vedeva una maggioranza di donne fra i suoi candidati. Le divisioni
nel gruppo ci sono, ci sono alcuni esponenti del gruppo che, pur di
salvaguardare l'alleanza con gli autonomisti, sono disposti ad
accettare tutto, anche provvedimenti e leggi in contrasto sia con
il programma di PCP, sia con il programma di legislatura, vedasi
l'atteggiamento rispetto all'Ospedale, alla questione discariche,
all'inconcepibile legge sull'idrogeno e si tratta solo di alcuni
esempi solo per approfondire e articolare. Altri, mentre io cercavo
mediazioni, davano corso al programma autonomista in contraddizione
con le nostre idee e assicuravano i loro cinque voti.
Si è parlato di provocazioni nei confronti degli alleati che ci
siamo scelti e questo è emblematico di un atteggiamento mentale che
non posso condividere. La maggioranza nata a ottobre si basava su
un programma frutto di un lungo lavoro di mediazione e, nel momento
in cui tale programma non si applica, è evidente che viene meno il
collante. Sarebbe tradire gli elettori di PCP, votare provvedimenti
e leggi in contrasto sia con il nostro programma, sia con quello
concordato con gli alleati un anno fa. Con la collega Minelli
quindi non ho mai portato avanti posizioni personali, ma ho sempre
avuto come punti di riferimento i ragionamenti fatti negli
organismi dirigenti di PCP. Sono i cinque Consiglieri che portano
avanti posizioni senza confrontarsi con le forze che ci hanno
permesso di candidarci e con la base che ha reso possibile la
nostra elezione. Staccarsi dalla base e dai soggetti promotori di
riferimento quella sì che è una scelta personale devastante.
Esprimo quindi il mio disappunto per l'azione divisiva messa in
atto in contrasto con il grande sforzo unitario fatto per costruire
PCP, che nello scorso autunno è stato premiato dagli elettori.
Anche nelle recenti elezioni amministrative in Italia il campo
progressista ha ottenuto risultati positivi dove si sono unite le
forze.
Tutto ciò premesso, posso dire di sentirmi profondamente onorata
di rappresentare l'intero progetto di PCP, come ribadito nella nota
emanata ieri dal Tavolo di coordinamento, e di essere, insieme a
Chiara, l'unica a rispettare gli accordi firmati al momento della
candidatura. Credo quindi che le dovute conclusioni dovrebbero
trarle coloro che sono venuti meno a tutto ciò.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Non aggiungo molto a quanto detto dalla
collega Guichardaz, condivido ovviamente la sua esposizione e le
considerazioni che ha fatto. Progetto Civico Progressista non è
certo una realtà che si esprime e si esaurisce, come qualcuno
vorrebbe, nel gruppo consiliare regionale. PCP è un importante
progetto che purtroppo c'è chi sta cercando, ha cercato e sta
ancora cercando di usare e di stravolgere, di svuotare del suo
significato. Fin dal febbraio del 2020, dopo lo scioglimento
anticipato del Consiglio regionale, molti di noi che oggi portano
avanti PCP si sono impegnati per creare un progetto di unità dei
Progressisti basato
in primis
sulla solidità programmatica.
Personalmente e in stretta sinergia con il mio gruppo di
provenienza politica, Rete Civica, ho lavorato con grande impegno
alla creazione del programma prima e della lista poi in maniera
direi molto, molto impegnata fino all'ultimo giorno prima della
presentazione della lista. E chi era presente lo ricorda
sicuramente molto bene, perché ero convinta che fosse necessaria
un'aggregazione ampia che raggruppasse appunto le forze
progressiste della Regione Valle d'Aosta e che si proponesse come
formazione di cambiamento e come forza di Governo e continuo a
pensare che quel progetto sia la strada da percorrere, da
continuare ad aprire, ad ampliare. Purtroppo fra i sette eletti di
PCP ce ne sono cinque che fin da subito non hanno agito secondo lo
spirito e le linee che sono alla base di questo progetto e ciò ha
portato alle divisioni che oggi ci hanno condotto a questo passo,
ma io e la collega Guichardaz siamo certe di aver lavorato e
operato in questi mesi e continueremo a farlo - eccome se
continueremo a farlo! - seguendo il programma che abbiamo
contribuito a scrivere, onorando gli impegni assunti all'atto
dell'accettazione della candidatura, compresi quelli di natura
economica, seguendo le indicazioni dell'Assemblea e del Tavolo di
coordinamento di PCP, che sono gli organismi deputati. Chi non
segue questa strada, chi non si riconosce in PCP, come ha affermato
più volte, e nella sua struttura e nei suoi organismi, ebbene, chi
non si riconosce in tutto questo, dovrebbe semplicemente cercarsi
un'altra casa.
Presidente -
Ha chiesto la parola il consigliere
Padovani, ne ha facoltà.
Padovani (PCP) -
Il Capogruppo di un gruppo del Consiglio
regionale è un organo del Consiglio stesso e alle sue regole è
chiamato. Penso più in generale che un Capogruppo sia
quell'ingranaggio che tiene insieme tutti gli altri ingranaggi che
fanno funzionare una macchina: la macchina del gruppo e, quando
questa macchina comincia a non funzionare più, allora forse è
giusto cambiare l'ingranaggio. È questo che abbiamo pensato quando
abbiamo fatto questa scelta; è vero, all'inizio di questa
esperienza le scelte sono state altre e in qualche modo le abbiamo
accettate, è stato richiamato anche qui in aula negli interventi
precedenti, il Capogruppo è stato scelto a seguito di logiche
spartitorie all'interno dei fondatori di PCP e questo lo abbiamo
accettato.
È evidente a tutti noi che questa scelta non è stata vincente, è
stata una sconfitta di tutti, anche mia, e in qualche modo
bisognava cambiare, perché il funzionamento della macchina del
gruppo è una priorità rispetto agli equilibri tra i partiti, questa
è stata la logica che ci ha portato a questa scelta. Di tutto il
resto non parlerò perché ritengo che delle nostre miserie, perché
di questo si tratta, quest'Aula debba essere tenuta fuori e credo
non le interessi neanche, perché penso che in quest'aula si debba
discutere di quello che vogliamo della Valle d'Aosta e non delle
miserie che, purtroppo, funestano il campo progressista da diversi
anni.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Non voglio entrare nella
querelle
interna tutta al PCP, anche perché sono questioni che riguardano un
altro raggruppamento di movimenti, però credo che quanto prima una
riflessione vada assolutamente fatta.
Voglio tornare invece sulla questione dei vaccini inoculati ai
Consiglieri regionali e la ringrazio di aver dato questa
informativa, è vero che abbiamo letto di procedimenti che
potrebbero avviarsi, abbiamo letto anche di archiviazioni e
probabilmente se questo argomento fosse stato discusso prima,
quando più volte avevo sollecitato di approfondire la questione,
anche perché all'esterno c'era la necessità di capire e di
sapere... avevo chiesto anche un dibattito in Commissione sui
vaccini, ma ovviamente l'allora Presidente della Commissione ha
ritenuto opportuno non convocare un approfondimento di questo
tipo.
Quando a fine marzo è iniziata la polemica sui
media
e
sui
social
relativamente a questo argomento, lei,
Presidente, ha invocato la
privacy
nei suoi comunicati e
nelle sue interviste delegando a noi Consiglieri regionali o
Assessori l'opportunità o meno di dichiararsi, uno scaricabarile
che fin da subito mi aveva preoccupato ed ero ovviamente ignaro di
quanto succedeva. Per questo il 17 aprile io scrissi un
post
su
Facebook
dicendo: "ho effettuato la seconda inoculazione"
e ho dovuto rispondere alle tante sollecitazioni che mi arrivavano
per chiarire cosa stava succedendo, ovvero che mi ero iscritto alla
piattaforma e che era stato chiamato senza che da parte mia sia
stata fatta alcuna azione di sollecitazione o individuazione di
corsie preferenziali per me e per i miei familiari: questo è quello
che ho scritto ovviamente sul post. C'è poi stata ovviamente la
conferenza stampa del dottor Pescarmona insieme all'Assessore che
hanno dato tutta una serie di chiarimenti e che in qualche modo
hanno tranquillizzato un percorso che comunque si stava avviando
del quale ero assolutamente ignaro. Vengo ai fatti, quello che
personalmente ritengo il fattaccio, perché le sue interviste, i
suoi comunicati stampa a un certo punto mi hanno insospettito e mi
hanno indirizzato a cercare informazioni qua e là.
Noi, come Pour l'Autonomie, non siamo presenti nell'Ufficio di
Presidenza del Consiglio regionale, quindi a noi e a me nessuna
comunicazione era mai pervenuta sul fatto che se ne parlasse di
questo argomento e che non si era trovata o si era trovata una
quadra. Rispetto alle sue dichiarazioni alla stampa, presidente
Bertin: "per quanto riguarda noi, non si è fatto nulla", questa era
la sua dichiarazione che parevano tranquillizzare e quindi, sulla
base delle norme che erano in atto, credevo che la mia inoculazione
forse assolutamente - è lo è - tranquilla fatta secondo il rispetto
delle norme.
Quando cominciava a montare la polemica mediatica rispetto a un
gruppo di vaccinati, mi sono preoccupato e ho voluto fare degli
approfondimenti. Ho letto la delibera n. 400 che parlava delle
raccomandazioni
ad interim
sui gruppi
target
della
vaccinazione anti-Sars 19, un documento presentato in Conferenza
unitaria delle Regioni l'11 marzo, che nelle priorità alla
categoria 3 prevedeva appunto le persone di età compresa tra i 60 e
i 69 anni, quindi c'era da parte mia la tranquillità - e anche
credo dei colleghi - di essere nella fascia indicata, perché
ovviamente c'era già stata la consapevolezza che tutto andava nella
direzione della correttezza. Si scopre poi che ci sono delle
indagini in corso, vengo a parlare con lei e ovviamente ci
confrontiamo nella saletta a fianco, lei dice che avrebbe chiarito
tutto alla Procura della Repubblica, nel frattempo chiedo
attraverso un 335 se ero indagato, mi rispondono che non ero
indagato, dopo la sua audizione con la Procura della Repubblica
risulto indagato. Questo mi ha veramente infastidito e credo che ci
siano davvero delle situazioni difficili. Purtroppo non ho il tempo
di andare oltre e di chiarire quali sono stati i sentimenti legati
anche ad altre questioni di aver passato un'estate infame rispetto
a questa cosa, però lei con il suo comportamento ha sicuramente
messo nei guai il sottoscritto e ho anche dovuto attivare il mio
avvocato per valutare azioni eventuali di difesa. Lei sa come
stanno le cose, lei sa quello che ha fatto, lei sa quello che ha
detto, si comporti di conseguenza.
Presidente -
Ha chiesto la parola l'assessore Caveri.
Caveri (VdA Unie) -
Nel mese di giugno ho chiesto di
incontrare i Pubblici Ministeri che seguivano la vicenda vaccini.
Da settimane, per quanto io non avessi ricevuto nessuna
comunicazione ufficiale, girava voce che fosse in corso un'indagine
da parte dei NAS che mi vedeva in qualche maniera coinvolto.
Durante l'interrogatorio abbiamo appreso, assieme al mio avvocato,
delle dichiarazioni del Presidente del Consiglio per la semplice
ragione che i magistrati avevano espressamente contestato alcune
sue dichiarazioni in contrasto con quanto noi invece stavamo
provando. Il resto è noto e non è il caso di dilungarsi poiché,
com'è noto, se ne stanno occupando altri soggetti.
Presidente -
Altri? Non vedo altre richieste. Per quanto
riguarda l'organizzazione dei gruppi, ovviamente ognuno deve essere
iscritto a un gruppo e agisce all'interno di quel gruppo e ciò non
ha rilevanza sulla rappresentanza del Consiglio regionale... ma è
un fatto che rimane all'interno del gruppo. Per quello che concerne
le questioni riguardanti i vaccini, posso ripetere quanto ho già
detto, che l'Ufficio di Presidenza non ha preso nessuna
deliberazione in merito e questo l'ho riferito all'Autorità
giudiziaria e, come potrà anche chiedere il consigliere Aggravi, ai
suoi rappresentanti nell'Ufficio di Presidenza.
Punto n. 2 all'ordine del giorno... iscriviamo prima l'ordine
del giorno... ha chiesto la parola il consigliere Marguerettaz ne
ha facoltà.
Marguerettaz (UV) -
Sono al punto primo dell'ordine del
giorno. Semplicemente non per entrare nelle questioni del PCP, però
credo che una domanda sorga spontanea: le colleghe Guichardaz e
Minelli dove si collocano? In maggioranza o in minoranza? La
questione non è di poco conto perché anche ieri, nella riunione dei
Capigruppo, ma in modo più dettagliato nella riunione della
Commissione per il Regolamento, abbiamo verificato che la collega
Minelli non sta adempiendo a un obbligo del nostro Regolamento,
ovvero non è inserita all'interno di una Commissione. Abbiamo
cambiato il Regolamento e in Regolamento è previsto che
obbligatoriamente ogni Consigliere debba far parte almeno di una
Commissione. Allora, al di là dell'obbligatorietà che in questo
modo non è definita, anche perché non ci sono sanzioni, evidenzio,
e devo evidenziare anche nei confronti di chi ci segue, che se le
colleghe si considerano in maggioranza, all'interno delle
Commissioni c'è un
vulnus
perché per tutta una serie di
argomenti, lo hanno detto, le posizioni delle colleghe Guichardaz e
Minelli si collocano al di fuori del perimetro della maggioranza.
Cosa vuol dire quindi? Vuol dire che se andiamo in Commissione, le
proposte della maggioranza che hanno una composizione 4 a 3 hanno
delle forze che sono completamente ribaltate. Allora normalmente
nelle maggioranze c'è una discussione, nelle maggioranze c'è un
dibattito, ma, nel momento in cui la maggioranza prende una
decisione, normalmente ci si adegua. Abbiamo visto nel tempo che
così non è, allora io chiederei di fare chiarezza, le colleghe se
si collocano in maggioranza spero che rispettino le regole
democratiche di una maggioranza e quindi in teoria, qualora la loro
posizione sia minoritaria, si adeguino, oppure si collochino in
minoranza.
Presidente -
La parola alla consigliera Minelli
brevemente.
Minelli (PCP) -
Credo di non dover ricordare al collega
Marguerettaz, ma anche a tutti i colleghi di maggioranza che fin
dal mese di giugno Progetto Civico Progressista ha presentato ai
gruppi autonomisti, con cui a ottobre dell'anno scorso aveva
stretto quest'alleanza programmatica, un documento con una serie di
punti da discutere sulla base dei quali confrontarsi e capire qual
era ancora, se c'era, l'alleanza programmatica che era stata
costituita. A quel documento non è stata data nessuna risposta, se
non risposte trasversali sia attraverso degli atti che andavano in
contraddizione, sia attraverso comunicati stampa. Un confronto non
c'è mai stato, noi abbiamo detto più volte che si doveva fare
questa verifica di maggioranza per capire qual era la struttura,
qual era la base su cui questa maggioranza si fondava e quindi, nel
momento in cui questa verifica si vorrà farla, si capirà che cosa
si pensa e quali sono i presupposti su cui fondare
quest'alleanza.
Parlo a nome di PCP, perché quel documento è stato consegnato da
tutti i Consiglieri e dalle forze politiche che fanno parte del
Progetto Civico Progressista. Siamo quindi rimasti lì e ricordo che
all'ultimo Consiglio di luglio lo stesso collega Marguerettaz
invocava questa verifica. Sono passati mesi e non è stato fatto
nessun cenno nemmeno di attenzione alla richiesta, cosa su cui,
anche da un punto di vista della correttezza istituzionale e
politica, mi sembra ci sia molto da recriminare.
Per quanto riguarda la questione delle Commissioni,
effettivamente è un problema, io ho chiesto già questa estate di
sapere che cosa avrei potuto fare, ma è ovvio che essa è collegata
a questa questione. Per noi quindi il discorso è sempre quello ed è
rimasto aperto, il perimetro della maggioranza, come ha detto il
Presidente nello scorso Consiglio rispondendo a un'interpellanza
della collega Spelgatti, è da definire, ma è da definire sulla base
dei programmi e di ciò che era stato concordato. Io quindi aspetto
veramente, come tutti gli altri, di poter adempiere al mio dovere
ma credo di non essermi mai sottratta al mio dovere in questo
Consiglio.
Presidente -
Consigliere Aggravi, anche lei è già
intervenuto, la invito a essere breve, grazie.
Aggravi (LEGA VDA) -
Sarò brevissimo, Presidente. Come ho
detto prima, lei ci insegna e ci insegnerà ancora tanto, io non le
parlavo di vaccini, quindi posso parlare quanto voglio con i nostri
rappresentanti nell'Ufficio di Presidenza, ma io parlavo del suo
ruolo. Non distolga quindi l'attenzione del pubblico dal vero
oggetto del contendere, ovvero il fatto che lei oggi, da oggi,
abbiamo la certezza, non è un vero garante di quest'Aula.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
È da quando che si è insediato
questo Governo a ottobre dell'anno scorso che andiamo avanti con
queste scene e noi dell'opposizione e i Valdostani - noi ci
mettiamo sullo stesso piano visto che noi dall'opposizione non
abbiamo armi per fare nulla sostanzialmente - osserviamo questo
teatrino che si porta avanti nell'immobilismo più totale, nella
incapacità totale di prendere una sola decisione che sia una con
botte da orbi che vi date da soli da un parte, dall'altra, liti,
comunicati stampa, mozioni che vi presentate l'uno contro l'altro
per impegnare voi stessi e quant'altro, è tutta una situazione che
ci portiamo avanti da quando siete stati eletti, crisi di
maggioranza già a dicembre-gennaio, poi un'altra crisi di
maggioranza e la Valle d'Aosta piange, è tutto immobile. Mentre voi
fate tutto questo, adesso abbiamo le crisi all'interno, ve le
suonate, se le suonano all'interno della Sinistra, poi le posizioni
Caveri-Bertin sulla questione vaccini...
In tutto questo, attenzione, praticamente ormai ci avviamo verso
i sei mesi in cui siamo senza un Assessore, capisco che per lei,
Presidente, non sia un problema, evidentemente lei ha delle
capacità incredibili di saper adempiere al suo lavoro da Presidente
della Regione in maniera eccelsa e quindi non ha nessuna difficoltà
a fare contemporaneamente anche l'Assessore all'ambiente e
trasporti, visto e considerato che sono cose così poco importanti
forse o così importanti per lei che ha le capacità magiche in grado
di fare tutto, ma di fatto anche se lei è eccezionale, sei mesi
senza un Assessore in un momento di questo tipo mi chiedo veramente
quando è che vi decidete a risolvere questa questione, a decidere e
a dire a noi Valdostani che è un anno che aspettiamo quando è che
iniziate a lavorare prima di tutto e soprattutto qual è la squadra
di Governo, perché non lo sappiamo noi dell'opposizione, non lo
sanno i Valdostani, ma la cosa più grave è che non lo sapete
voi.
