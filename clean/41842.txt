Classificazione
INDUSTRIA



Oggetto del Consiglio n. 865 del 25 luglio 2019 - Resoconto
OGGETTO N. 865/XV - Interrogazione: "Esito delle procedure
per la creazione di un polo per la ricerca scientifica e
tecnologica nell'area Zincocelere in Comune di
Pont-Saint-Martin".
Rini (Presidente) -
Punto 13 all'ordine del giorno. Per
la risposta, la parola all'assessore Certan.
Certan (AV)
- Come anticipato già nella risposta a
un'interpellanza discussa in Consiglio regionale il 4 aprile
scorso, sono stati presi contatti con il direttore generale del
Politecnico di Torino, che hanno condotto a un incontro con i
dirigenti regionali competenti tenutosi il 20 maggio ad Aosta, nel
corso del quale è stata esaminata la bozza di convenzione per la
prosecuzione dei rapporti tra Regione e Politecnico e la tipologia
di contratto da stipulare per l'insediamento dell'attività di
ricerca del polo presso l'edificio ex Zincocelere di
Pont-Saint-Martin. Successivamente, in data 22 luglio, abbiamo
avuto il secondo incontro con il rettore del Politecnico.
Riassumo le questioni discusse con i relativi interlocutori, per
dare un quadro più generale. In primo luogo è stato verificato se i
fondi a suo tempo impegnati, a valere sugli esercizi 2019 e 2020
per la convenzione vigente, in particolare riferiti alle spese a
carico dell'Assessorato istruzione e politiche giovanili, possano
essere disimpegnati, destinandoli poi ai finanziamenti degli oneri
derivanti dalla nuova convenzione. Li avete trovati nella
variazione di bilancio e li abbiamo ridestinati. Nella riunione del
20 maggio, i costi sono stati provvisoriamente stimati in circa 90
mila euro, che saranno poi impegnati con la deliberazione di Giunta
che approverà la convenzione. L'entità esatta dei risparmi non è
ancora quantificabile e dipenderà anche dalle determinazioni che
assumerà il comitato tecnico paritetico istituito con la
convenzione Regione-Politecnico di Torino-Università della Valle
d'Aosta. Il dirigente della Struttura ricerca innovazioni
internalizzazione e qualità ha inviato il 24 maggio integrazioni e
commenti rispetto ai contenuti della bozza di convenzione.
Le questioni dibattute concernono la presenza di un animatore di
sede, la fissazione di obiettivi indicatori di efficacia delle
attività di ricerca e trasferimento tecnologico, le relazioni con i
corsi di alta formazione professionalizzante, di cui le avevo
parlato nella scorsa interpellanza, i legami con l'Università della
Valle d'Aosta e l'eventuale costituzione di un dipartimento intra
ateneo con l'Università della Valle d'Aosta. Nell'incontro del 22
luglio con il rettore del Politecnico - eravamo presenti la
sottoscritta e il Presidente della Regione - sono stati rivisti
alcuni aspetti che formeranno ancora oggetto di negoziato con
l'ateneo, sui quali non c'è ancora una totale sintonia, ma sono
aspetti sui quali stiamo lavorando: ad esempio, la misurazione
degli esiti dell'attività, gli indicatori, eccetera. Si sono anche
avuti approfondimenti, aspetti, potenzialità, direi che possono
essere elementi di novità e di innovazione per il futuro rispetto
all'altro incontro.
Per l'insediamento nell'edificio ex Zincocelere era stato
ipotizzato un contratto di locazione tra Politecnico e Vallée
d'Aoste Structure, proprietaria dell'immobile. Il Politecnico
preferirebbe, invece, stipulare un contratto di servizi che
comprenda anche tutti i costi di gestione. VdA Structure ritiene
non attuabile l'ipotesi del contratto di servizi, in relazione ai
vincoli posti dalla normativa fiscale e dal testo unico delle
società partecipate. La problematica potrebbe essere superata
associando anche VdA Structure, oltre a Regione, Università della
Valle d'Aosta VDA e Politecnico di Torino, alla stipula della
convenzione. Si ritiene che i costi ipotizzati il 20 maggio possano
considerarsi tutti ammissibili, a eccezione dei consumi elettrici
in quanto non rivendibili e quelli per la sostituzione dei filtri
UTA in quanto afferenti alla responsabilità del datore di lavoro,
che se ne deve fare carico direttamente. Siamo ancora in attesa di
ricevere dall'Università i commenti alla bozza inviata il 22 maggio
al rettore, al direttore generale e al componente del comitato
tecnico paritetico, ma su questo avremo anche degli incontri la
prossima settimana, per cui probabilmente qualche passaggio in più
con l'Università della Valle d'Aosta ce l'avremo.
Sono state discusse con il dipartimento regionale delle
politiche del lavoro, con il collega Bertschy, le interazioni con i
corsi di istruzione tecnica superiore, l'ITS, con le attività di
istruzione e formazione professionale in corso in Valle. A tal
proposito è stato richiesto al rettore del Politecnico la
disponibilità a incontrarci nuovamente, anche con il dipartimento
delle politiche del lavoro. A seguito del colloquio, l'assessore
Bertschy ha evidenziato gli impatti rilevanti che la bozza di
convenzione avrebbe sulle attività in corso. Tra l'altro è stato
evidenziato un importante passo avanti già fatto dal dipartimento,
di concerto con la sovrintendenza agli studi, con l'approvazione di
un protocollo d'intesa, mi pare di due o tre mesi fa, con il
Piemonte, per i percorsi di istruzione tecnica superiore, gli ITS
che noi in Valle non abbiamo, mentre in Piemonte mi pare siano
sette. È comunque necessaria una maggiore e più precisa
esplicitazione dei percorsi di ITS e quale ruolo svolgeranno in
Valle, un più esplicito coinvolgimento nella convenzione delle
fondazioni che attivano i percorsi e l'esplicito riferimento al
protocollo e agli atti di sua approvazione, tra la Regione Piemonte
e la Valle d'Aosta, per gli ITS che intendiamo mettere in
convenzione.
Nell'incontro del 22 luglio questi aspetti sono stati sottoposti
al rettore e ne abbiamo parlato con lui, il quale ha espresso
comunque a riguardo il suo consenso. Sebbene non sussistano
difficoltà sotto il profilo della gestione del patrimonio a
lasciare in uso al Politecnico di Torino, come richiesto dal
direttore generale, un locale presso l'edificio ex Brambilla di
Verrès, non ci sembra opportuno il mantenimento dell'ufficio e
quindi questa previsione dovrà essere stralciata della convenzione.
Piuttosto sarà magari opportuno, se ci saranno dei rapporti più
stretti con l'Università della Valle d'Aosta, eventualmente
verificare e valutare con loro. Eventualmente si provvederà anche a
reindirizzare le figure professionali che lavorano sul nostro
territorio in accordo con il Politecnico e un primo passaggio lo
abbiamo già fatto nella riunione del 22 luglio.
Le deliberazioni che approveranno il nuovo testo dovranno
contestualmente revocare anche gli atti adottati per l'approvazione
dell'
addendum
alla convenzione vigente, sul quale a suo
tempo avevamo concordato, ma che il Politecnico in realtà non aveva
mai sottoscritto, quindi diciamo che avremo un incontro più o meno
a metà agosto per poi forse definire il tutto i primi di settembre
e arrivare all'inizio dell'anno accademico, che è il 1° di
novembre, con un qualcosa di più definito. Quello che naturalmente
rimane ancora abbastanza certo è che ci sarà un anno di
transizione, perché come già avevamo ragionato con il rettore del
Politecnico di Torino, i ragazzi che frequentano il primo anno
della laurea professionalizzante, rimarrebbero a Torino dal secondo
anno. Quindi partendo in questo anno accademico 2019-2020 ci
sarebbe probabilmente un primo anno di passaggio, dico di vuoto, in
cui probabilmente si dovranno ancora valutare quali potrebbero
essere le attività che vengono svolte. Questa attività
laboratoriale è già abbastanza definita e vi è concerto, mentre su
altre questioni dobbiamo ancora fare delle valutazioni. Poi
eventualmente l'aggiorneremo e le faremo sapere dopo la riunione di
metà agosto quali saranno le determinazioni.
Dalle ore 10:47 assume la presidenza il vicepresidente
Farcoz
.
Farcoz (Président) -
La parole au collègue Aggravi.
Aggravi (LEGA VDA)
- La ringrazio, Assessore, per aver
descritto lo stato di avanzamento rispetto all'iniziativa di aprile
2019. Effettivamente l'interrogazione era anche conseguente, o
meglio, coordinata con l'esame del prospetto di dettaglio della
variazione di bilancio, dove effettivamente abbiamo visto lo
stanziamento sul 2020 e sul 2021. Comprendiamo tra l'altro che ci
siano delle difficoltà, perché il soggetto Politecnico è comunque
ostico dal punto di vista del riuscire a trovare un accordo,
soprattutto nel momento in cui si definisce una transizione e un
passaggio da una sede all'altra e soprattutto una trasformazione
dell'offerta formativa - chiamiamola così - più verso un polo di
ricerca.
Sono anche contento che si prosegua con il discorso degli ITS,
in collaborazione con le politiche del lavoro, perché - sicuramente
il Presidente potrà confermarglielo e anche gli altri colleghi che
erano presenti all'assemblea di Confindustria - quello che le
aziende dell'area chiedono sempre più è di avere la possibilità di
trovare soggetti professionalizzati e soprattutto che vogliano
rimanere in quella zona. Penso che possiamo condividere il fatto
che, al di là di una istruzione standard o standardizzata che si
può trovare a cento chilometri, trovare e definire una realtà
professionalizzante
in loco
o comunque vicina, con gli
accordi che ci possono essere con il Piemonte, è sicuramente molto
meglio, perché chi magari è più al termine di un percorso di
ricerca o di studio si voglia fermare e insediare nelle aziende
della Basse Valle.
La ringrazio anche per la disponibilità a tenerci informati. Noi
comunque seguiremo il dossier e spero effettivamente che questo
anno accademico venturo possa essere di transizione. Il che vuol
dire che comunque già si è definito qualcosa e si può aprire a una
nuova fase per l'insediamento del Politecnico nell'area.
