Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1073 del 11 marzo 2015 - Resoconto
OGGETTO N. 1073/XIV - Interpellanza: "Interventi per un
utilizzo razionale dei reparti dell'Ospedale Beauregard".
Presidente -
Per l'illustrazione, ha chiesto la parola la
Consigliera Fontana, ne ha facoltà.
Fontana (PD-SIN.VDA) -
Grazie Presidente.
Venuti a conoscenza che presso il Reparto di Ostetricia e
Ginecologia dell'Ospedale Beauregard sono stati ricoverati fuori
reparto nove pazienti anziani, alcuni dei quali malati di polmonite
ed altri in stato terminale; preso atto della sensazione di disagio
manifestata dai parenti dei degenti terminali nel vedere spegnersi
i propri cari di fronte a neo-mamme che vanno e vengono con i loro
bimbi nei corridoi; appreso che la Direzione strategica dell'USL ha
spiegato che il problema si è verificato a causa del picco di
ricoveri acuti del Pronto soccorso, tipici della stagione
invernale, che ha saturato i posti della Geriatria e quindi la
scelta del ricovero dei pazienti anziani con patologie
prevalentemente a carico dell'apparato respiratorio in Ostetricia e
Ginecologia è stata dettata dalla necessità di dare agli stessi
malati un'assistenza appropriata; ritenuto che non sia dignitosa
per tali degenti anziani molto malati una sistemazione che non
assicuri loro la tranquillità e il riserbo che la loro grave
situazione di salute richiede; avuto notizia, peraltro, che nello
stesso Ospedale è situato un altro reparto, prima ospitante il
servizio di Gastroenterologia, trasferitosi presso l'Ospedale
Parini, attualmente vuoto e composto da oltre dieci camere chiuse
ed inutilizzate; ricordato ancora una volta come l'Assessore alla
sanità abbia più volte garantito che il taglio alla spesa sanitaria
regionale non avrebbe inciso sulla quantità e sulla qualità dei
servizi erogati all'utenza, volevamo sapere: se è vero che esiste
presso l'Ospedale Beauregard un reparto con diverse camere chiuse
ed inutilizzate, e in caso affermativo per quali motivi non si
siano utilizzate tali camere per il ricovero dei degenti anziani
con gravi patologie, invece che ricoverare gli stessi in Ostetricia
e Ginecologia; se non ritenga necessaria una programmazione che
tenga conto dei picchi di ricoveri causati dalle influenze
stagionali e che eviti in ogni caso di lasciare reparti ospedalieri
vuoti ed inutilizzati per lungo tempo. Grazie.
Presidente -
Per la risposta, ha chiesto la parola
l'Assessore Fosson, ne ha facoltà.
Fosson (UV) -
Sì, grazie Presidente.
Quando ho visto questi articoli sul giornale, pensavo già ad
un'interpellanza. Sono contento di poterne ragionare con lei per
cercare di spiegare quello che è successo in un momento, è chiaro,
di gravi restrizioni economiche e di risorse. Intanto la
programmazione c'è, attraverso la figura operativa del
bed
management
, che fa seguito ad un incarico della Direzione
sanitaria dell'ospedale. Ogni giorno si ha una ricognizione dei
posti letto liberi, però c'è stata un'emergenza, per fortuna
un'emergenza molto ristretta nel tempo, in Ginecologia e Ostetricia
ma adesso non c'è più nessun malato di altri reparti ricoverato. È
stato un picco influenzale molto grave, più grave che negli altri
anni sia perché il ceppo influenzale era un ceppo più cattivo, più
maligno, sia a causa della riduzione importante del numero delle
vaccinazioni e sia perché i servizi territoriali non sono ancora
pronti a risolvere alcuni problemi. Ad esempio, l'anziano che
arriva con una polmonite bisogna ricoverarlo, non si può mandarlo a
casa, e questo lei lo sa, stiamo lavorando molto sui servizi
territoriali e, purtroppo, non abbiamo ancora una normativa, per il
Patto della salute, che prevede tutto un cambiamento di tali
servizi e i medici di famiglia non hanno ancora firmato il
contratto definitivo, per cui non possiamo arrivare in questa nuova
fase organizzativa, che auspichiamo anche dal punto di vista
culturale. Ripeto che l'emergenza è stata un'emergenza acuta, non
prevedibile per quantità di persone coinvolte. In Piemonte si è
potuto vedere come si è manifestato il picco: 20-30 letti bis nei
Pronto soccorso, barelle triplicate nei Pronto soccorso a seguito
del montaggio di nuovi letti in alcune camere. In particolare, di
fronte a questo picco, è risultato che c'erano dieci posti vuoti
addirittura in Ginecologia e Ostetricia, perché c'è una
programmazione valida del lavoro e si è pensato di utilizzare
questi posti per un'emergenza, per un periodo molto breve. Io sono
stato al Beauregard a rendermi consto personalmente e se mi
permette, non era proprio così drammatico, nel senso che già
l'Ostetricia e la Ginecologia sono due reparti non divisi, nel
senso che ci sono neonati con le mamme, ma anche le pazienti con
patologie operate ad esempio di isterectomia. Nello stesso reparto
c'è sempre naturalmente una commistione tra malati chirurgici e
non. C'è un reparto vuoto perché la Gastroenterologia è stata
trasferita al Parini per l'apertura di un nuovo reparto con
l'endoscopia nuova anche perché avevamo dei reparti che erano al 60
percento dell'occupazione e questo non può più essere previsto.
Le dico tra parentesi, ma mi interessa informare anche il
Consiglio di questo, che, oltre ai bilanci che voi tutti sapete
essere ristretti, mercoledì, scendendo a Roma, ho appreso che
questo fondo straordinario per i farmaci innovativi per l'epatite
C, che doveva già finanziare questi farmaci, che prevede 500
milioni per tutto il territorio nazionale, ad una domanda,
dell'Assessore dell'Alto Adige e mia, abbiamo scoperto che 400 di
questi 500 milioni saranno solo destinati alle Regioni a statuto
ordinario, quindi noi avremo una spesa nel 2015 di 2 milioni per
questi farmaci innovativi, senza una certezza della copertura
economica.
Rispetto al reparto vuoto. Un reparto non si attiva in un
momento e ci vogliono 12 infermiere, che si dovrebbero spostare da
altri reparti e ciò non era possibile perché sono già in difficoltà
anche loro e per il fatto che avremmo avuto una spesa. Concordo
quindi dicendo che è stata una soluzione di emergenza, temporanea,
non così grave com'era stato descritto dai giornali. Se queste
emergenze dureranno di più nel tempo, è chiaro che allora si
penserà di riattivare quel reparto, su cui abbiamo già delle
ipotesi. L'emergenza quindi adesso è finita, le confermo che in
questo momento nessun anziano polmonitico è lassù, la situazione
non era così grave, sono andato a vedere, con l'Ufficio
infermieristico e l'Ostetrica si è pensato di risolvere in questo
modo un'emergenza piuttosto che aprire dei letti bis, o mettere
delle barelle in Pronto soccorso. Certo non è una soluzione ideale,
ma in momenti di grave difficoltà anche certe soluzioni così non
ottimali bisogna accettarle. Grazie.
Presidente
- Per la replica? La parola alla Consigliera
Fontana, ne ha facoltà.
Fontana (PD-SIN.VDA) -
L'ho ascoltata con molta
attenzione, Assessore, non condivido molto la sua giustificazione e
le spiego perché. Capisco che, piuttosto che tenerli nelle barelle
del Pronto soccorso o fuori nei corridoi, questa è una
sistemazione, l'avrei capito se non avevamo spazi a disposizione,
ma ci sono...aspetti che le dico con precisione...ci sono dieci
camere con venti letti liberi a disposizione, qui viene data una
spiegazione..."i letti sono rimasti vuoti e con le camere chiuse -
ha spiegato il Direttore della struttura di medicina, Giulio Doveri
- perché manca il personale per gestire: è questo il nocciolo del
problema"; Doveri ha posto l'accento sui tagli e le carenze
amministrative che impongono anche al settore sanitario scelte
importanti. Dice anche, quanto al futuro, all'ormai ex Reparto di
Gastroenterologia del Beauregard, che, entro aprile, le sale di
endoscopia riapriranno per ospitare gli ambulatori di terapia
antalgica. Allora io mi chiedo: abbiamo un reparto chiuso con venti
letti, abbiamo speso una marea di soldi per ristrutturarlo, tutto
arredato, io sfido...magari la prossima volta chiederò quant'è
costato...noi lo teniamo chiuso, mettiamo tutte quelle persone
morenti insieme a queste neo mamme, ma sia per loro, ma anche per
la dignità anche di quei parenti che sono lì, che hanno anche
magari questo problema, che in questo momento hanno i parenti che
sono in fin di vita, non mi sembra veramente una cosa...cioè ma un
briciolo di cervello, da dire: "non vanno messe lì", se noi non
avessimo avuto il posto, avrei capito...
Poi cosa facciamo? Apriamo i reparti...abbiamo dei reparti
meravigliosi, adesso è venuta questa mania di accorpare, sta
venendo fuori un minestrone, perché non sta funzionando bene,
diciamocelo, i problemi li sta provocando. Qual è il problema?
Manca personale? Cerchiamo di capire che cosa possiamo fare, cioè
abbiamo tutti questi ospedali e li abbiamo attrezzati, abbiamo una
marea di...e poi non li possiamo utilizzare perché ci manca il
personale, la materia prima. Io non lo so se questa è una risposta
che si può dare alle persone! Io veramente sono esterrefatta,
perché - ripeto ancora una volta - se non avessimo avuto posti,
l'avrei capito, ma con un reparto chiuso...sfido chiunque ad andare
a vedere che reparto è, è vuoto...e noi che cosa facciamo? La
spiegazione è: "non li lasciamo nei corridoi, li sistemiamo lì, ma
siamo migliori degli altri...", ma pensiamoci bene a quello che
stiamo facendo, qui manca veramente una riorganizzazione! Prima di
fare queste scelte bisogna pensarci! Sono esseri umani, ma poi in
momenti difficili della loro vita...cioè io davvero non ho parole
Assessore!
Presidente -
Grazie. Prima di proseguire con i lavori,
comunico che sono pervenute tre risoluzioni che chiederei di
distribuire e di metterne in votazione l'iscrizione. Nell'attesa
della distribuzione e della valutazione delle tre risoluzioni,
proseguirei con i lavori, col punto 24: con la nomina dei
Commissari della Corte dei Conti.
