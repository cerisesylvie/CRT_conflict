Classificazione
AMBIENTE



Oggetto del Consiglio n. 581 del 4 aprile 2019 - Resoconto
OGGETTO N. 581/XV - Reiezione di mozione: "Elaborazione di
una proposta di piano Clima-Valle d'Aosta Energia 2040".
Rini (Presidente)
- Punto n. 47 dell'ordine del giorno.
Per l'illustrazione, la parola alla collega Minelli.
Minelli (RC-AC)
- Riteniamo che questa sia una mozione di
attualità, riguarda la situazione di cui abbiamo spesso parlato in
questo Consiglio e di cui si sente parlare anche in molti ambiti. I
cambiamenti climatici che sono in corso a livello mondiale sono un
grave problema che è sempre più all'attenzione degli scienziati,
dell'opinione pubblica e anche della politica. È stata importante
nelle settimane scorse la partecipazione dei giovani al
Three
Free days
for your
future
, tantissimi giovani che
abbiamo visto anche davanti a Palazzo regionale. Questa
manifestazione aveva e ha tra i suoi obiettivi quello di indurre i
decisori politici ad assumere delle iniziative concrete, incisive
che riducano le emissioni inquinanti e che siano tese a impedire il
progressivo riscaldamento della terra. Anche gli studenti
valdostani hanno manifestato e scioperato unendosi alla
mobilitazione di milioni di persone in tutto il mondo. È
necessario, secondo noi, che anche in Valle d'Aosta si assumano
decisioni, si programmino azioni, alcune importanti sono già state
prese, programmate, altre ancora per fare della nostra Regione un
territorio che offra un contributo concreto ma anche esemplare alla
lotta contro le emissioni nell'atmosfera, il gas a effetto serra in
particolare attraverso un cambiamento radicale dei consumi
energetici perché è solo in questo modo che si può incidere
veramente.
Noi crediamo che, alla luce anche di dati che ci sono stati
forniti nei mesi scorsi, occorra intervenire perché attualmente i
consumi energetici nella nostra regione sono coperti ancora al 70%
da combustibili fossili sia pure con una piccola diminuzione
rispetto al passato. Bisogna mettere in campo delle azioni
rilevanti di risparmio, di utilizzo razionale di combustibile e di
riqualificazione dell'energia e nell'ottica anche di un ampliamento
delle fonti rinnovabili. Nel dicembre scorso, il 18 dicembre del
2018, il nostro Consiglio ha approvato un ordine del giorno e ha
individuato per la Valle d'Aosta un obiettivo ambizioso,
impegnativo: quello del
fossil fuel free
entro il 2040.
Noi con questa mozione chiediamo una cosa importante: chiediamo
alla Giunta di cominciare a pensare di elaborare una proposta per
un piano clima Valle d'Aosta energia 2040, un piano che traduca in
pratica l'impegno preso da questo Consiglio con l'approvazione
dell'ordine del giorno che ho citato, un piano che individui le
modalità, le politiche da adottare settore per settore, quindi per
quanto riguarda la climatizzazione domestica, i trasporti pubblici
e privati su cui già stiamo ragionando, gli impianti a fune, le
industrie, i servizi, l'agricoltura, moltissimi settori in cui è
importante dare delle indicazioni. Sono le tappe fondamentali per
il raggiungimento dell'autonomia energetica regionale e per
l'abbandono dei combustibili fossili. L'altra cosa che chiediamo
con questa mozione è di esporre entro 60 giorni alla commissione
consiliare competente le caratteristiche di tale piano clima e la
tempistica per la redazione dello stesso.
Présidente
- On ouvre la discussion générale. Est-ce
qu'il y a des requêtes d'intervention? La collègue Pulz a demandé
la parole.
Pulz (ADU VDA)
- "Ci state rubando il futuro" è
l'accorata e lucida sintesi di quanto sta sottolineando Greta, la
giovanissima attivista per l'ambiente. Ricordava la collega nelle
premesse della mozione che questo appello è stato raccolto da
migliaia di giovani a livello internazionale e anche in Valle
d'Aosta finalmente abbiamo visto una manifestazione degna di questo
nome: oltre 500 ragazze e ragazzi che si sono organizzati
autonomamente per darci anche un esempio di come devono essere
affrontati i problemi, cioè con un'energia nuova, rinnovata. In
questo contesto, anche se l'ora è tarda, vorrei leggervi - o,
meglio, rileggere, perché credo che lo conosciate - un testo breve
ma significativo: la lettera degli scienziati e degli studiosi del
clima e dell'ambiente rivolta a questi giovani perché quella
lettera ci interpella, interpella innanzitutto i politici, e quindi
ci coinvolge molto da vicino. A scriverla è il Comitato La scienza
al voto, che dice così: "
cari studenti che state scioperando per
il clima, noi scienziati e studiosi dei cambiamenti climatici e
dell'ambiente vi offriamo tutto il nostro sostegno. Ci unisce il
desiderio di studiare la realtà e una delle realtà che oggi
purtroppo emerge è la difficoltà per gli esseri umani a rimettersi
in discussione: così si spiegano gli attacchi contro di voi e le
accuse ingiuste, come quella di aver sporcato una piazza che invece
avete lasciato pulitissima o di essere pupazzi nelle mani di adulti
che vi userebbero. Sono accuse che servono a chi le inventa per
evitare di prendere coscienza della crisi climatica in cui
troviamo. È un riflesso fin troppo umano, a nessuno fa piacere
sapere che il nostro pianeta rischia di diventare inospitale, con
un drammatico calo delle risorse a nostra disposizione, ma non è
moralmente accettabile che si neghi pubblicamente il dato
scientifico come invece ci è capitato di leggere. Possiamo
affermare con certezza che se leggete di qualcuno che nega che i
cambiamenti climatici dipendano dall'uomo, oppure che nega siano un
grave pericolo, non sta parlando della realtà ma della sua
difficoltà ad accettarla. E il vostro e il nostro compito è di
aiutare a diffondere questa importante consapevolezza perché sul
clima non esistono nemici ma solo interlocutori da persuadere alla
realtà.
Vi chiediamo allora di tentare assieme di persuadere la
classe politica, di andare insieme a incontrarla -
cosa che
peraltro è successa anche qui -
prima delle elezioni del 2018 ci
siamo uniti nel Comitato La scienza al voto per convincere tutte le
forze politiche a fare del contesto ambientale in pericolo il
centro di ogni altra politica. Abbiamo proposto un accordo
trasversale, ritenendo che molte azioni siano importanti e urgenti
qualunque sia l'appartenenza a partiti o movimenti: abbiamo in
effetti incontrato alcune disponibilità ma manca ancora una
consapevolezza diffusa e di conseguenza un'azione adeguata. I
politici non ci devono temere, la politica è l'arte di organizzare
la vita sociale e ai politici spetta il grandioso, storico compito
di organizzare la transizione ecologica. A noi spetta di ricordare
loro che ci sono però due elementi basilari da rispettare...
",
e qui c'è il richiamo agli accordi di Parigi che credo conosciate e
non penso sia necessario riprenderli. Mi sembra importante anche
sottolineare la conclusione di questa bellissima lettera: "
i
politici potranno naturalmente essere stimolati da un'opinione
pubblica consapevole della crisi climatica e delle sue soluzioni e
potranno a loro volta stimolare i cittadini a raggiungere questa
consapevolezza, sostenuti da coloro che formano le coscienze e il
pensiero collettivo, cioè gli insegnanti e i giornalisti, cui
spetta uno speciale dovere di raggiungere una consapevolezza in
materia di manomissione del clima e di possibili soluzioni alla
crisi
".
Io credo che, con questo stesso spirito e questa stessa energia
degli studenti e insieme degli scienziati, il Consiglio regionale
debba dare il suo contributo, sentiremo sicuramente l'importante
apporto dell'Assessore per tentare di affrontare e proporre
soluzioni a questa urgenza-emergenza del cambiamento climatico,
almeno per la parte che compete al Consiglio.
Approfitto dell'occasione per dire che l'11 aprile ci sarà una
serata su questa tematica di strettissima attualità e verrà ad
Aosta questo studioso, Mario Agostinelli, che peraltro avevamo
anche proposto tra le persone da essere audite nella Commissione
speciale CVA. Lo stesso Agostinelli in una recente intervista ha
detto: "
preso atto di ciò, si deve constatare che l'incombente
crisi climatica sta andando oltre le nostre capacità di controllo,
necessita quindi di un cambiamento di rotta urgente
". Mi sembra
interessante ancora riportarvi queste parole: "
ad oggi manca
quella consapevolezza espressa con lucidità nella Laudato Sì e cioè
che un vero approccio ecologico diventa sempre anche un approccio
sociale
". Questa citazione, che sono certa il collega Distort
apprezzerà
in primis
, è stata riportata nell'ultimo numero
del "Granello di sabbia", una pubblicazione che merita di essere
presa in considerazione, già solo per il bellissimo titolo.
Tutto ciò premesso, noi chiaramente votiamo a favore di questa
mozione, anzi ci complimentiamo per averla presentata e crediamo
anche che se viene istituita una commissione che deve individuare
le azioni da mettere in campo, dovrebbero essere invitate a portare
il loro contributo le associazioni che anche in Valle d'Aosta da
molto tempo si occupano di questi problemi.
Presidente
- Ci sono altre richieste? Possiamo chiudere
la discussione generale. In replica la parola all'Assessore
Chatrian.
Chatrian (AV)
- Ringrazio i colleghi che hanno voluto
presentare la mozione. Partirei subito cercando di mettere in
evidenza i punti salienti, i punti più importanti perché, come
ribadito nello scorso Consiglio, quando il Governo regionale ha
incontrato una delegazione dei ragazzi, ha percepito le loro paure,
il fatto di mettere in evidenza comunque le criticità... abbiamo
capito che il loro
souci
è il nostro e quindi mai come in
questo momento questo Consiglio regionale, questo Governo cercherà
nei fatti di dare rilievo a quello che è comunque un problema a
livello mondiale. Anche se nel nostro piccolo possiamo fare la
differenza, con le nostre azioni, con le nostre misure, sapendo
perfettamente che sarà un percorso comunque a tempo, con degli
obiettivi da raggiungere, a livello anche culturale, proprio per
addivenire a raggiungere un obiettivo fondamentale
bipartisan
a cui crediamo, a cui noi stiamo lavorando come
Governo insieme principalmente al collega Testolin.
Entro nel merito delle questioni, di cosa stiamo facendo. La
mozione vuole impegnare la Giunta regionale a elaborare una
proposta per la redazione di un piano clima, "Energia 2040", che
dovrebbe individuare le modalità, le politiche da adottare in ogni
settore di consumo, climatizzazione domestica, trasporti, impianti
a fune, industria, e le tappe fondamentali per il raggiungimento
dell'autonomia energetica regionale e l'abbandono dei combustibili
fossili, traducendo praticamente l'impegno preso in Consiglio il 18
dicembre. Questo Consiglio all'unanimità ha preso un impegno forte.
Salterei certi passaggi più di natura amministrativa e burocratica.
Cosa abbiamo fatto questa settimana con il collega Testolin? Le
nostre strutture si sono confrontate parecchio, i vari dirigenti, i
vari funzionari utilizzando, sfruttando nel senso buono del termine
l'Arpa e solo pochi giorni fa abbiamo approvato la delibera che
costituisce il gruppo di lavoro per individuare le azioni
necessarie per addivenire agli obiettivi
carbon free
e
fossil free
per la Valle d'Aosta che il Consiglio regionale
ha approvato il 18 dicembre 2018. In seguito a tale approvazione da
parte dell'Assemblea, il 29 marzo abbiamo approvato con una
delibera di Giunta, quindi con un atto amministrativo, la
costituzione di un gruppo di lavoro con il compito di mettere a
punto un documento da presentare entro la fine del 2019 che
definisca le azioni necessarie, i costi correlati e gli impatti
sulla società regionale relativi alla certificazione
carbon
free
, che è il primo passaggio fondamentale e i vari elaborati
e la
Road Map
per addivenire all'obiettivo
fossil
free
entro il 2040.
Come dicevo, saranno numerose le azioni, le misure, la nuova
programmazione 2020-2026, dovremo avere una regia e predisporre una
strategia. La delibera di Giunta prevede una fase di raccordo tra i
piani e programmi già approvati che potrà avere luogo
successivamente alla definizione di questa prima relazione, che è
fondamentale, fermo restando che i responsabili dei piani e dei
programmi attinenti in fase di stesura devono tener conto degli
obiettivi
carbon free
e
fossil free
, quindi
all'interno di un perimetro, all'interno dell'ordine del giorno che
abbiamo approvato... la delibera che abbiamo approvato pochi giorni
fa dà i primi strumenti, le prime scadenze, le prime azioni da
mettere subito in campo soprattutto in vista della programmazione
2020-2026. L'impegno preso, che contiene i riferimenti precisi a
documenti e tempistiche correlate, si è quindi già tradotto in
azioni concretamente avviate. Devo citare il fatto che la Pubblica
Amministrazione parla per atti, in questo momento io penso che
superi un po' la vostra mozione ma che ci aiuta a stimolare, che ci
pungola a essere più rapidi, a mettere in campo più azioni, a
mettere in campo anche più atti che vadano in quella direzione. A
livello europeo, con un regolamento del Parlamento europeo e del
Consiglio sulla
governance
dell'Unione sull'energia, è stato
richiesto agli Stati membri di predisporre dei piani nazionali
integrati per l'energia e il clima entro il 31 dicembre 2019. La
nostra approvazione quindi è allineata con quella a livello
nazionale perché, come dicevo poc'anzi,
o
le nostre azioni
sono rivolte soprattutto all'interno di un perimetro, altrimenti
servirebbero a poco. Il piano deve essere strutturato secondo
cinque dimensioni principali: la decarbonizzazione, l'efficienza
energetica, che quindi dovremo o integrare, o modificare, o creare
altre condizioni per la parte antropizzata, che è quella oltretutto
che ha più emissioni, la sicurezza energetica, il mercato interno
dell'energia, la ricerca, l'innovazione e la competitività. A
livello nazionale il Ministero dello sviluppo economico ha inviato
a Bruxelles una proposta di piano che attualmente è oggetto di
confronto con le Regioni e che contestualmente è in consultazione
pubblica fino al 5 maggio e successivamente sarà sottoposto a
procedura di VAS, la cui conclusione è prevista entro fine anno,
quindi un altro tassello con scadenza 31 dicembre 2019. La nostra
Regione, attraverso le strutture regionali competenti in materia di
ambiente e di energia, sta non solo monitorando tale attività ma ha
partecipato ai coordinamenti tecnici interregionali che coinvolgono
le Regioni. Il piano nazionale integrato per l'energia e il clima
diventerà quindi il documento di riferimento al quale dovranno
adeguarsi le strategie regionali. Si ritiene quindi necessario
evidenziare che ad oggi la Regione ha già a disposizione diversi e
numerosi strumenti di pianificazione che hanno finalità affini al
piano proposto. Ne cito qualcheduno, poi il collega entrerà più nel
dettaglio: il piano energetico ambientale regionale; il PEAR, che è
in scadenza al 2020; il piano regionale per il risanamento e il
miglioramento e il mantenimento della qualità dell'aria per il
novennio 2016-2024.
L'Amministrazione regionale ha inoltre avviato un percorso volto
alla definizione delle strategie regionali di sviluppo sostenibile
e di adattamento al cambiamento climatico che traguardano le future
azioni da intraprendere in tema di tutela della qualità della vita
e sviluppo sostenibile di corretta gestione degli effetti del
cambiamento climatico, altro tema che non stiamo sottovalutando, ma
stiamo cercando, insieme ad ARPA, di mettere in campo delle azioni
utili e soprattutto indispensabili in questo momento anche dal
punto di vista turistico e non solo a fare delle scelte di
campo.
Tutto ciò premesso, riteniamo che l'individuazione delle azioni
e delle politiche relative al tema del clima e dell'energia da voi
richiesta sia da ritenersi inclusa nella delibera che abbiamo
approvato solo pochi giorni fa perché ha già rilanciato
ulteriormente l'ordine del giorno che abbiamo approvato a dicembre
2018. I contenuti del documento prodotto dal gruppo di lavoro e la
successiva stesura della strategia
carbon free
, e
soprattutto la
Road Map
entro il 2040, dovranno essere
confrontati con la versione definitiva del piano nazionale
integrato e l'energia e il clima, quello che dicevo, scadenza
sempre 31 dicembre 2019.
Termino dicendo che la delibera che abbiamo approvato la scorsa
settimana è il primo atto utile che ha dato corso all'ordine del
giorno che abbiamo approvato in Aula. Saranno i tecnici e sarà
l'ARPA, saranno comunque ulteriori professionalità che ci
aiuteranno a mettere in campo quelle misure-azioni di
programmazione ma nello stesso tempo ricordandoci che dobbiamo
anche volare alto, da una parte, e, dall'altra, essere capaci a
mettere sul campo delle azioni vere in modo che si possa ridurre,
da una parte, le emissioni; dall'altra, creare le condizioni -
perché no? - anche di posti di lavoro; mettere in campo anche delle
azioni legate alle nostre aziende piccole, medie e anche grandi,
artigiani e non solo, che utilizzino questi strumenti per formarsi,
per investire, per innovarsi, vuol dire posti di lavoro, vuol dire
formazione, vuol dire comunque far funzionare la macchina non
quella pubblica ma l'altra, quella privata, in modo da raggiungere
quel traguardo che è molto ambizioso: 2040, ma se oggi non mettiamo
le basi e primi mattoni, non potremo mai raggiungere questi
ambiziosi traguardi e obiettivi che ci siamo prefissati solo a
dicembre 2018.
Presidente
- Sempre in replica, la parola all'Assessore
Testolin.
Testolin (UV)
- Solo per integrare con due semplici
ragionamenti quello che è già stato approfondito in maniera
abbastanza puntuale dal collega Chatrian. Penso che l'iniziativa
che ci ha visti protagonisti anche in Valle d'Aosta il 15 marzo sia
un'iniziativa che corrisponde a un percorso che la Regione autonoma
ha sempre voluto sostenere, un percorso di attenzione verso
l'ambiente, un percorso che da sempre ci ha caratterizzati come un
popolo molto attento al proprio territorio e a quello che sul
territorio si andava a creare, sia da un punto di vista della
salvaguardia delle peculiarità del nostro ambiente montano, della
sua fragilità e che ci hanno portato e hanno portato chi ha
amministrato questa Regione nel tempo a fare delle scelte, a mio
avviso, lungimiranti. Penso che il momento che si è avuto di
confronto con questi ragazzi il 15 di marzo sia stato anche un
momento interessante per trasmettere quello che a livello di
programmazione e di valorizzazione nel tempo si era cercato di
mettere in campo a partire dall'attenzione verso quel territorio
che così fragile doveva essere protetto tramite delle zone e dei
perimetri che ne garantissero un utilizzo di un certo tipo. Questo
risale agli anni Venti del 1900, quando nacque anche sul territorio
valdostano il primo parco nazionale nel 1922. Credo che questo sia
uno degli esempi poi seguito dall'introduzione di altre zone
protette, da un parco regionale: quello del Mont Avic, e da
un'attenzione al territorio che si è sempre concretizzata anche
nell'attenzione di quello che è stato lo sviluppo antropico sulle
nostre montagne e sui nostri pendii. Un tipo di attenzione che si
manifesta giornalmente anche da parte di chi lavora sul nostro
territorio, al mantenimento... e con l'attenzione citata anche oggi
dal collega Viérin, con la possibilità di continuare a lavorare
sulle nostre montagne praticando ancora la transumanza, quella che
ci consente ancora oggi di garantire l'utilizzo di pascoli in alta
montagna e che fa parte di una valorizzazione dell'ecosistema in
generale.
Credo quindi che tutti questi aspetti, affiancati poi ad altri
aspetti molto più tecnici, quali l'efficientamento energetico, che
oggi vede delle risorse messe a disposizione della popolazione
valdostana per il miglioramento dei processi di modernizzazione
dell'impiantistica da riscaldamento, così come la valorizzazione e
la produzione dell'energia elettrica, un'energia rinnovabile della
quale tanto si sta discutendo ma che rappresenta per la Valle
d'Aosta... penso unico Paese in Italia sicuramente ma penso anche
in Europa unica Regione a produrre di più probabilmente delle sue
necessità.
Si tratta di un'attenzione che si manifesterà a breve anche
attraverso le iniziative di mobilità sostenibile, ma tutto questo,
se scollegato dal resto del mondo, penso che non possa dare quei
risultati che ci attendiamo e che abbiamo condiviso con la
sottoscrizione di quella mozione di dicembre alla quale abbiamo
dato corso. Questi processi vanno inquadrati all'interno di un
percorso, a mio avviso, più ampio che vede proprio in quei
documenti che sono stati citati dal collega, quindi dalle direttive
europee e da delle
Road Map
e delle indicazioni che a
livello nazionale devono essere condivise trasversalmente da tutte
le amministrazioni... Il nostro lavoro sarà un lavoro di
coordinamento delle indicazioni che verranno elaborate all'interno
di quel gruppo di lavoro che è stato citato poc'anzi e che fa parte
della delibera assunta alla fine del mese di marzo per istituire un
gruppo di lavoro che, assieme agli Assessorati competenti, potrà
vedere la partecipazione del COA, dell'ARPA e di tutta una serie di
professionalità che potranno aiutarci e dirigerci a meglio fare
ancora di quello che fino a oggi i risultati ci indicano. Questa
quindi non vuole essere una mancanza di attenzione nel non voler
ulteriormente sviluppare dei processi ma vuol dire solo darci il
tempo in base a quanto abbiamo già comunemente deciso di poter
lavorare non fuori dagli schemi tracciati a livello europeo ma con
l'incongruenza con quelle che saranno le indicazioni generali,
uniche indicazioni che potranno coinvolgere trasversalmente tutta
la comunità, e in questo caso la comunità mondiale, perché i
risultati devono derivare da uno sforzo comune. Il nostro impegno
quindi sarà assolutamente di seguire con attenzione gli sviluppi
tant'è vero che nella delibera abbiamo impostato che ci dovrà
essere una rendicontazione trimestrale delle attività che il gruppo
di lavoro dovrà mettere in piedi da qua all'approvazione delle
linee guida tracciate entro la fine dell'anno e trimestralmente
dovrà rendersi conto e sarà nostra premura condividere queste
indicazioni per vedere se ci sarà l'opportunità e la necessità di
ampliare le direttive già affidate con questa delibera. Per questo
noi oggi chiediamo di ritirare questa mozione se l'impegno che
abbiamo fino qua portato avanti lo ritenete sufficiente e
condividete questo aspetto di più ampia partecipazione e
envergure
che dovrà caratterizzare il lavoro da qua in
avanti, altrimenti il nostro voto sarà un voto di astensione.
Presidente
- La parola alla collega Minelli.
Minelli (RC-AC)
- Mi dispiace moltissimo che questa
mozione sia arrivata al termine di queste due giornate che sono
state lunghe e intense e che non riceva, da parte della maggioranza
delle persone che sono qui, la dovuta attenzione, perché credo che
questo sia un argomento molto importante e lo dimostra anche il
fatto che siano stati elencati una serie di interventi che sono
senza dubbio importanti. Abbiamo presentato questa mozione il 22
marzo scorso, due mesi dopo l'approvazione di quell'ordine del
giorno che abbiamo votato convintamente anche un po', se vogliamo,
per una riflessione che era relativa al tempo intercorso senza
qualche azione significativa neanche da parte nostra che non ci
eravamo impegnati a predisporre qualche cosa di un po' più
consistente. La mozione che abbiamo presentato però va un po' al di
là di quello che ci avete spiegato. Con la delibera del 29 marzo e
che abbiamo letto viene costituito questo gruppo di lavoro, che ha
un ruolo sicuramente importante per la definizione di indirizzi
generali e anche più dettagliati.
La nostra proposta è qualche cosa di diverso, si chiede di
elaborare un piano clima energia per la Valle d'Aosta simile a
quello che hanno altre Regioni. Il piano clima dell'Alto Adige ha
l'obiettivo del
fossil fuel free
fissato al 2050, quindi 10
anni dopo di noi e già questo, secondo me, la dice abbastanza lunga
sul fatto che sono più consapevoli forse di quanto siamo noi della
difficoltà, dell'ambiziosità di questo progetto e di come sia
assolutamente importante mettere in campo delle azioni che siano il
più possibile organiche. Quando abbiamo fatto riferimento ai vari
settori che devono essere interessati e a una definizione delle
singole politiche strategiche da adottare settore per settore,
volevamo proprio dire questo. Vi faccio presente che il piano clima
energia dell'Alto Adige che ha fissato l'obiettivo del
fossil
fuel free
per il 2050 è partito nel 2011, parliamo di otto anni
fa. Abbiamo chiesto, mentre facevamo l'audizione del dottor
Ruffini, che è un Dirigente della Provincia di Bolzano che si è
occupato del piano clima, delle delucidazioni anche su questo
importante documento e abbiamo visto che ci hanno veramente messo
tanto a cercare di realizzare tutta una serie di interventi ma c'è
stata una programmazione che fin dal 2011 ha inteso investire tutti
questi settori.
Noi siamo convinti che con le buone intenzioni si fa già tanto
ma non è sufficiente per un obiettivo così ambizioso un gruppo di
lavoro che, entro la fine di questo anno, debba definire una serie
di linee. La nostra proposta non va assolutamente in contraddizione
con l'impegno che ha preso nei giorni scorsi la maggioranza con
questa mozione ma è un progetto più articolato, più organico, che,
a nostro avviso, è necessario se davvero vogliamo che
quest'obiettivo non solo del
carbon free
ma del
fossil
fuel free
, che è assai più complicato, sia perseguito.
L'obiettivo deve essere assunto, la metodologia per arrivarci deve
essere pianificata ma con un piano che da oggi deve partire, dai
prossimi giorni, non possiamo pensare di arrivare alla fine
dell'anno e di avere delle linee generali e poi partire dopo. È una
prospettiva diversa, che è sicuramente più lungimirante, più
metodica se vogliamo.
L'Assessore Testolin diceva: "la nostra Regione ha fatto dei
passi avanti in questo senso riguardo alla sostenibilità", ha
citato il parco, le aree protette. È vero, sono stati fatti dei
passi avanti, con delle grandi difficoltà e, a mio avviso, anche
con dei grandi ritardi rispetto ad altre Regioni. Per fortuna,
adesso le cose sono cambiate o stanno cambiando. Io ricordo di
essere stata in tribuna ad assistere a una seduta di questo
Consiglio diversi anni fa quando doveva essere istituita la Riserva
naturale del Mont Mars di Fontainemore e in quest'Aula siamo stati
accusati di ambientopoli perché si voleva creare una riserva
naturale. Per fortuna, i tempi sono cambiati, si sta lavorando. Il
nostro obiettivo con questa mozione era quello di dare un
contributo in più e soprattutto di operare in maniera più
sistematica. Non penso che le due cose siano in contraddizione, il
gruppo di lavoro è un aspetto, quello che proponiamo noi è un'altra
cosa, che può e deve andare avanti di pari passo. Per questo motivo
non vedo proprio davvero l'opportunità di ritirare questa mozione,
che invece, secondo me, non è solo rafforzativa ma in qualche modo
amplia quello che ci avete spiegato e che ci avete detto con una
visione più organica e lungimirante e, come ho detto, più
metodologica. Io quindi non ritiro la mozione, credo che il collega
Vesan, che era firmatario ma che è andato via, fosse d'accordo con
me e vi chiedo di metterla invece in votazione.
Presidente
- Possiamo procedere quindi alla votazione. La
votazione è aperta. La votazione è chiusa.
Presenti: 31
Votanti: 15
Favorevoli: 15
Astenuti: 16 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Morelli, Nogara, Restano,
Rini, Testolin, Viérin)
Il Consiglio non approva.
