Classificazione
BENI CULTURALI



Oggetto del Consiglio n. 2446 del 11 maggio 2023 - Resoconto
OGGETTO N. 2446/XVI - Interrogazione: "Notizie in merito
all'indizione di una Conferenza dei servizi rispetto al progetto
del palazzo di piazza Arco d'Augusto".
Bertin (Presidente) -
Punto n. 27. Risponde l'assessore
Sapinet.
Sapinet (UV) -
Ricordo che, come già dichiarato per la
vicenda del condominio del Breuil, "The Stone", nelle risposte ai
quesiti posti in Consiglio regionale, in occasione dell'audizione
dedicata in III Commissione consiliare, l'applicazione della legge
regionale 24/2009 avviene attraverso il rilascio di un titolo
abilitativo, SCIA, per la destinazione d'uso di abitazione
permanente, permesso di costruire negli altri casi.
Pertanto vorrei sottolineare ancora una volta che la procedura
del rilascio del titolo abilitativo è sempre in capo al Comune,
come è previsto sia a livello statale sia nella nostra normativa
regionale, la quale agisce nell'ambito dell'attività amministrativa
degli uffici tecnici comunali, ed eventualmente per tramite dello
sportello unico degli Enti locali nei soli casi previsti dalla
legge.
In particolare il procedimento per il rilascio del permesso di
costruire è definito in Valle d'Aosta dall'articolo 60bis della
legge regionale 11/1998.
Per tale ragione, considerati i diversi livelli di competenza,
non si ritiene possibile dare risposte in materia di urbanistica e
di edilizia a quesiti specifici che riguardano la valutazione nel
dettaglio di un intervento di riqualificazione edilizia di un
fabbricato di proprietà privata, attualmente in fase di valutazione
da parte degli uffici comunali, al fine appunto del rilascio del
titolo abilitativo.
Pertanto si risponderà ai quesiti di quest'interrogazione
limitatamente alle parti generali riguardanti l'applicazione della
legge regionale 24/2009 sulla base dei contenuti della legge stessa
e della sua disciplina attuativa.
Primo quesito: "Se rispetto al progetto del Palazzo di Piazza
dell'Arco d'Augusto è stata indetta una conferenza dei servizi, in
che data e con quali esiti".
Conseguentemente a quanto detto in premessa, il ricorso alla
conferenza dei servizi è parte del procedimento di rilascio del
permesso di costruire e, in quanto tale, è in capo al responsabile
del procedimento, individuato a livelli comunali, ai sensi
dell'articolo 60bis della legge regionale 11/98 o delle norme che
regolano il funzionamento dello sportello unico, qualora la pratica
sia tra quelle che devono essere espletate appunto dallo sportello
unico.
I quesiti che riguardano il procedimento di rilascio del titolo
abilitativo dovrebbero trovare risposta presso il Comune o lo
sportello unico.
Gli uffici della struttura regionale competente in materia di
urbanistica non hanno titolo per partecipare alle conferenze dei
servizi relativi al rilascio del permesso di costruire di cui al
citato articolo 66bis.
Riguardo al secondo quesito: "Quali sono i presupposti
urbanistici che possono giustificare - nei casi di demolizione e
ricostruzione di edifici ubicati all'interno dei centri storici
consolidati delle sottozone di tipo A - la possibilità da parte del
Comune di optare per una deroga rispetto al progetto di edifici che
presentano una tipologia architettonica che contrasta con le
finalità delle disposizioni in materia di obbligo di costruzione
del manto di copertura in lose di pietra, anche in riferimento a
possibili pareri negativi espressi su tali progetti da parte della
Commissione edilizia, ove nominata", in termini generali la legge
regionale 24/2009, e in particolare l'articolo 3, precisa che gli
interventi di totale demolizione e ricostruzione con ampliamento
volumetrico fino al 35 percento, sono consentiti in deroga agli
strumenti urbanistici generali e ai regolamenti edilizi.
Tale argomento è ulteriormente precisato nella disciplina
attuativa della legge 24/2009 con la delibera di Giunta 514/2012 e
le sue successive modificazioni o integrazioni.
La Legge Casa non deroga alle norme di legge, anche nel caso in
cui queste siano riportate nelle norme dei piani regolatori o nei
regolamenti edilizi.
Nel caso d'obbligo di manto di coperture in lose di pietra, la
materia è disciplinata dalla legge regionale 13/2007, nel caso la
stessa norma fosse riportata anche nei regolamenti edilizi
comunali.
Ciò si configurerebbe solamente come il richiamo di una norma di
legge, dunque non derogabile dalla legge regionale 24/2009.
La legge regionale che dispone l'obbligo di manto di copertura
in lose di pietra contiene al suo interno alcune possibilità di
deroga che non derivano dall'applicazione della Legge Casa.
A tal proposito, il proponente, nell'ambito di applicazione
dell'articolo 5 (le deroghe della legge 13/2007), può presentare al
Comune soluzioni diversi dall'uso delle lose che saranno valutate
nell'ambito del procedimento del rilascio del titolo
abilitativo.
Il terzo quesito: "Se anche nel caso di progetti correlati
dall'applicazione della 24/2009 nell'ambito dell'iter del rilascio
del permesso di costruire il responsabile del procedimento deve
sempre richiedere il parere della Commissione edilizia ove
costituita", sempre richiamando le premesse, si ribadisce che il
permesso di costruire richiesto per gli interventi edilizi, in
applicazione della legge regionale 24/2009, non prevede - nella
procedura - alcuna differenza rispetto agli iter ordinari, cioè
quelli che ammettono interventi in coerenza con gli strumenti
urbanistici comunali, dunque, come indicato dall'articolo 60bis
della legge 11/98 al comma 9, è prevista l'acquisizione del parere
della Commissione edilizia ove costituita.
L'attività e la composizione della Commissione edilizia sono
d'altronde definite dall'articolo 55 della legge regionale
dell'urbanistica che, in particolare al primo comma, ne definisce i
compiti. Ogni Comune può istituire in forma singola o associata,
attraverso le forme di collaborazione di cui alla parte quarta
Titolo I capo IV della legge regionale 54/1998, una Commissione
edilizia per l'espressione di pareri preventivi obbligatori non
vincolanti, sulle proposte di Pud d'iniziativa privata, di
programma d'intese, di concertazione attuative del piano regolatore
e delle relative varianti, nonché sulle istanze per il rilascio del
permesso di costruire e delle relative varianti.
Tali argomenti sono riportati e ulteriormente sviluppati nel
regolamento edilizio dei Comuni che si sono dotati appunto di una
Commissione edilizia.
In conclusione, nei procedimenti di rilascio del permesso di
costruire che riguardino interventi edilizi in applicazione della
legge 24/2009, è richiesto un parere obbligatorio ma non vincolante
alla Commissione edilizia, qualora istituita.
Il responsabile del procedimento, nella valutazione conclusiva
dell'intervento, potrà recepire il contributo della Commissione
edilizia oppure discostarsene con adeguate motivazioni.
Il quarto quesito: "Se su immobili o porzioni di immobili con
destinazione d'uso di esercizio di somministrazione di alimenti,
bevande o turistico ricettive alberghiere, verificata al momento
della presentazione di un intervento di ristrutturazione edilizia
possono essere applicati i benefici volumetrici della 24/2009
nell'ambito dello stesso intervento qualora l'attività sia
cessata", la legge 24/2009 all'articolo 1 elenca le destinazioni
d'uso su cui sono ammessi gli interventi di ampliamento
volumetrico, richiamando le categorie di destinazione d'uso come
elencate e individuate all'articolo 73 della legge 11/98.
Per le attività di somministrazione di alimenti e bevande e per
le strutture ricettive alberghiere, la norma esclude i casi in cui
sussistano i requisiti per l'applicazione dell'articolo 90bis della
legge regionale 11/98, non considerando ammissibile sommare i due
diversi bonus volumetrici.
A tal proposito la disciplina attuativa della legge casa, in
coda al capitolo 5, precisa ulteriormente i numerosi casi di
esclusione dell'applicazione della legge 24/2009 per gli usi in
esame, a cui si rimanda in quanto la specifica elencazione
richiederebbe un tempo eccessivo.
Presidente -
Consigliera Erika Guichardaz per la
replica.
Guichardaz E. (PCP) -
Mi confortano le notizie che mi ha
dato oggi, che erano un po' quelle che davano anche i tecnici a cui
avevo fatto riferimento.
Mi dispiace che non ci ha detto se sono state convocate le
strutture rispetto a questo progetto, perché nell'adunanza dello
scorso Consiglio invece aveva proprio chiaramente esplicitato il
fatto che le strutture spesso vengano chiamate in conferenza dei
servizi, questo lo sappiamo anche da amministratori, e quindi dirci
almeno se erano state convocate e dirci in che data, poteva essere
utile, ma, come evidenziato dal consigliere Malacrinò, abbiamo
anche dei Consiglieri in Comune ad Aosta, porremo le stesse domande
all'interno di quell'assise.
Bene anche la sua risposta rispetto alle deroghe della copertura
dei tetti in lose, perché questo condominio vista mare copertura in
tetti in lose non ne ha, mentre sappiamo bene che anche l'Arco
d'Augusto ne ha, e in questi giorni, mentre passeggiavo nel centro,
spesso mi è stato chiesto: "Ma se lì si può non fare il tetto in
lose, anche a casa mia faccio un ampliamento e ci metto un bel
solarium son piscina".
Dalla sua esposizione ci viene detto chiaramente che le deroghe
alle altre leggi, e quindi alla legge 13/2007, non possono
avvenire, salvo i casi di deroga previsti nell'articolo 5.
A questo punto io mi chiedo, leggendo tutte le lettere
dell'articolo 5, se in questo caso la deroga sia arrivata per altri
casi specifici, cioè su proposta del Comune, sentita la struttura
regionale competente.
Questo sarà poi oggetto di un'altra indagine da parte del nostro
gruppo.
Anche rispetto alla questione della Commissione edilizia, ha
confermato il fatto che il responsabile del procedimento debba
tenere assolutamente conto di quanto dice la Commissione edilizia e
motivare, nel caso in cui manderà avanti il progetto, il perché non
segua quanto detto dalla Commissione edilizia.
Rispetto all'applicazione della legge Casa, anche qui ci ha dato
soddisfazione la sua risposta, ed era anche un po' evidenziato
nella nota al quesito datoci rispetto al "The Stone", dove le sue
strutture dicevano, proprio rispetto all'applicazione della legge
Casa, il cambio di destinazione d'uso, che, nel caso di demolizione
e costruzione, si può prevedere contestualmente il mutamento della
destinazione d'uso da ricettivo a residenziale, da assentire con
procedimento autorizzativo ordinario con l'applicazione della Legge
Casa, ma si precisava che il mutamento della destinazione d'uso non
beneficia delle deroghe agli strumenti urbanistici comunali
previsti invece per la legge Casa.
Ecco quindi che, rispetto a questo, credo che la scheda e le
norme tecniche di attuazione contenute nel Piano regolatore del
Comune di Aosta siano fatte molto bene, quindi sotto questo punto
di vista, giustamente passiamo la palla al Comune di Aosta, c'è
un'altra interrogazione scritta che va a puntualizzare altri
aspetti rispetto all'applicazione di questa normativa su quel
condominio, quindi grazie della sua risposta.
