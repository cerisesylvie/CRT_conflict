Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2688 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2688/X Strategie per fronteggiare l'emorragia di
presenze turistiche in Courmayeur e nella Valdigne.
(Interpellanza)
Interpellanza Essendo a conoscenza per informazione diretta
assunta presso gli operatori economici e turistici di Courmayeur e
della Valdigne del notevole calo di prenotazioni per la stagione
estiva;
Preoccupato per il riflesso economico ed occupazionale, nonché
per l'eventuale caduta di presenze per la futura stagione
invernale;
Rilevando la notevole influenza della Regione Autonoma Valle
d'Aosta per i finanziamenti fatti a favore di società, sia per
impianti a fune che per l'esercizio delle piste sciabili;
il sottoscritto Consigliere regionale
Interpella
gli Assessori competenti per conoscere:
a) quali strategie generali intende mettere in atto affinché si
possa parzialmente tamponare l'emorragia di presenze turistiche in
Courmayeur e nella Valdigne;
b) quali sono i programmi al fine di riattivare la funivia di
Dolonne, tenuto conto anche del grave fatto che ha privato della
pista di rientro il Domaine Skiable della Val Veny.
F.to: Rocchio
Presidente Ha chiesto la parola il Consigliere Rocchio.
Rocchio (Aut) Qui non si vuole fare né demagogia, né tantomeno
accusare gli uni e gli altri di una situazione che purtroppo è
legata vuoi a problemi economici italiani, vuoi a problemi
economici locali, però non posso non affrontare un problema che
coinvolge tutta la Valdigne, in particolare Courmayeur, riguardo al
calo di presenze turistiche, che hanno poi un risvolto negativo a
livello occupazionale.
Voglio qui elencare alcuni punti e chiedo una risposta a questi
da parte degli Assessori competenti.
Il primo fra tutti è la chiusura della telecabina di Dolonne,
non c'è alcun progetto di ricostruzione o di ristrutturazione, i
nuovi proprietari sembrano non avere intenzioni propositive; prova
ne è la chiusura per l'estate della telecabina Zerotta in Val Veny,
che costituiva comunque una delle attrazioni di Courmayeur.
Chiusura della piscina a quota duemila, Curba Zeleunna, è
crollata la spalletta di sostegno, ma non è certo crollato il
Paese; mi sembra che il dopo pavanne sia peggio del durante
pavanne.
Chiusura dello sci estivo e qui rivolgo un appello all'Assessore
Riccarand: è vero che il Ministero dell'ambiente francese ha dato
parere definitivo contrario alla rinascita dello sci estivo? È vero
che è in fase di approvazione il cambio di destinazione d'uso
dell'immobile, dove sono contenuti il Cinema Monte Bianco, l'unico
rimasto a Courmayeur, e la discoteca Abat-Jour, l'unica rimasta a
Courmayeur? Come sono lontani i tempi in cui Courmayeur poteva
contare su ben sei locali notturni! Nuove leggi, sindaci
insensibili o addirittura contrari alla vita notturna, eccessiva
pressione fiscale, hanno drasticamente ridotto il numero dei locali
e le possibilità di crearne di nuovi. Ma almeno vogliamo mantenere
quello che c'è? E poi, è proprio legittimo questo cambio di
destinazione d'uso a civile abitazione?
Per quanto riguarda l'autostrada finalmente lancia un concorso
di idee, o meglio la Società italiana Traforo Monte Bianco che poi
ne è una costola, ma si doveva aspettare il ?97 per farlo? Per
quanto tempo ci hanno preso in giro con la balla dell'elicoidale
per poi dirci che non era possibile fare?
E sempre di autostrada parlo: è vero che è stato ancora una
volta bloccato il concorso per la sospirata tratta che aggira
Dolonne? Ed è questa, mi chiedo ancora, che ha provocato
l'abbandono del megaprogetto di imbottigliamento delle acque
minerali del Monte Bianco a Morgex, ossia l'acqua si è spaventata
nel vedere il progetto dell'autostrada a tal punto da cambiare
direzione?
Al di là di queste preoccupazioni mi chiedo se non è il caso di
intervenire noi tutti a far sì che ci possa essere un controllo
maggiore sia da parte delle società estere e non, sia da parte
degli enti locali e degli enti preposti per far sì che i locali già
esistenti non debbano lasciare spazio a civili abitazioni.
Si dà atto che, dalle ore 12,07, presiede il Vicepresidente
Aloisi.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Chiedo che mi sia concesso di esprimere alcune
considerazioni in generale sul settore turistico, prima di entrare
nel particolare delle questioni poste dall'interpellante.
È fuori di dubbio che il settore turistico stia attraversando un
momento piuttosto delicato non solo in Valle - per fortuna - anzi
direi che, in base ad alcuni dati ancora ufficiosi che abbiamo
ricevuto, la situazione nella nostra Regione appare leggermente
migliore che altrove. Ma è di questi giorni la notizia, che è stata
ripresa da più organi di stampa nazionali, giornali radio eccetera,
che quest'anno al Brennero non ci sono stati intasamenti, non
esistono più le solite lunghe code dei vacanzieri.
Si ipotizza globalmente in Italia - sono dati che ci sono stati
indicati dall'ENIT - un meno 6 percento di stranieri con un meno
2,5 percento di italiani, compreso mare, montagna, città d'arte,
quindi globalmente nel settore turistico.
Esistono più fattori che purtroppo concorrono a questi
risultati: la congiuntura economica innanzitutto, che esiste in
tutta Italia, ma anche in Europa e che penalizza in primo luogo
questo settore. Le proposte che ci sono e che stanno prendendo uno
spazio molto importante da parte di agenzie di viaggio un po' in
tutta Europa sono per viaggi e vacanze nei paesi esotici a prezzi
ridotti. Questo è un elemento che toglie utenza agli alberghi.
Il fenomeno dei camper è cresciuto in questi ultimi anni e
toglie clienti potenziali agli alberghi in generale. Questo è un
fenomeno che esiste, che va gestito in modo intelligente e non deve
essere emarginato, ma utilizzato al meglio.
Esistono poi fenomeni concorrenziali, alcuni legati a paesi a
noi vicini, come ad esempio nei Balcani, dove le condizioni attuali
consentono di usufruire di prezzi competitivi con luoghi nuovi da
visitare.
Sicuramente il turismo è un'attività economica che consuma in
fretta la propria materia prima, il proprio prodotto; esistono
infatti molti fattori che entrano in gioco, non ultimo la voglia
della novità, il senso dell'avventura, della scoperta, della
ricerca di emozioni. La vacanza per molti è anche questo, quindi è
anche su questo che dobbiamo lavorare.
Quest'introduzione con cui ho dato, seppure sinteticamente,
alcuni spunti sulla panoramica generale, ha una valenza che va
tenuta in considerazione andando poi nel concreto a trattare i
punti che l'interpellanza pone in evidenza.
Per quanto riguarda l'accento su Courmayeur, ho voluto
evidenziare che occorre tenere conto del contesto generale e quindi
utilizzare quegli strumenti necessari per dare corso ad un rilancio
di questa località, della Valdigne in generale, che è assolutamente
necessario. Vorrei dare innanzitutto la risposta al punto a),
inerente le strategie generali che si intendono mettere in atto per
tamponare parzialmente l'emorragia di presenze turistiche in
Courmayeur e nella Valdigne. Esporrò alcune iniziative che sono già
in atto o in fase di svolgimento in questo periodo. Abbiamo la
presenza del ritiro per il campionato di una squadra importante di
calcio di serie A, qual è il Parma, che sta creando un'indubbia
immagine positiva e di comunicazione che potrà concretamente
portare i benefici negli anni a venire. Si sa che l'investimento
nella promozione, qualunque esso sia, ha una ricaduta benefica non
immediata, ma a medio termine.
La Regione ha inoltre sostenuto in questo periodo una proposta
interessante, messa in cantiere dall'Associazione Guide di
Courmayeur con l'Associazione degli Operatori Turistici, denominata
Ski Sans Frontières, presentata alla Terrazza Martini di Milano,
che prevede il rilancio su larga scala dello sci fuori pista. La
proposta infatti, si rivolge ad una larga fascia di sciatori, che
conoscono già lo sci e che sciano abbastanza bene, a cui si propone
l'accompagnamento di una guida con discese su percorsi
affascinanti, suggestivi e nuovi.
Da non dimenticare poi la presenza sostenuta dalla Regione alla
manifestazione internazionale Giochi Senza Frontiere: proprio in
questo periodo estivo - con il rilancio quindi dell'immagine estiva
della località - il 9 agosto, in occasione della trasmissione della
puntata registrata a Budapest, alla quale ha partecipato
Courmayeur, è prevista una diretta in eurovisione di circa un'ora
dalla località.
Credo che il Consigliere Rocchio, abitando a Courmayeur, sia
anche a conoscenza di un'iniziativa che è stata avviata
dall'Assessorato.
Per evitare dispersioni di energie sia finanziarie che in
termini di risorse umane, è stato elaborato un progetto per
predisporre una strategia di promozione del comprensorio: enti,
organismi ed operatori sono stati invitati a proporre dei piani di
intervento che saranno oggetto di analisi comune con l'Assessorato
per tradurre il tutto in una strategia coordinata di comunicazione
e marketing che coinvolga e responsabilizzi tutti gli operatori,
tanto a livello pubblico che privato, interessati a restituire a
Courmayeur quell'immagine positiva e quella posizione sul mercato
che la qualità delle infrastrutture e dei servizi turistici
dell'area ampiamente meritano. Riteniamo che, se sviluppata in modo
sufficientemente tempestivo, l'iniziativa sopra esposta possa
consentire di impostare una valida azione promopubblicitaria già in
funzione della prossima stagione invernale e di pianificare
accuratamente le iniziative da attuarsi nel corso del ?98. La
concreta e coordinata attuazione dei programmi verrà definita
nell'ambito di incontri fra rappresentanti degli operatori pubblici
e privati e l'Assessorato del turismo.
Vorrei cogliere l'occasione per ricordare che il Palazzetto
dello sport, affidato in gestione all'Associazione degli operatori
turistici, potrà diventare anch'esso uno strumento importante di
servizio e di comunicazione. E quest'occasione di incontro che
andremo a fare nel brevissimo sarà proprio un'occasione in cui
verrà elaborata una strategia perché non possono essere solo
iniziative non collegate fra di loro, dove si rischia di andare a
disperdere risorse finanziarie e di non raggiungere quegli
obiettivi che invece, concretizzando su una strategia ben definita,
si riesce ad ottenere.
Ad alcuni aspetti puntuali dell'illustrazione che ha fatto il
Consigliere Rocchio ho già risposto all'interpellanza presentata il
Consiglio scorso dal Vicepresidente Viérin Marco. Rispetto ad
altri, credo che il Consigliere Rocchio, che fino a pochi mesi fa è
stato Consigliere nel Comune di Courmayeur, sia pienamente a
conoscenza di quanto mi chiede, anzi forse più di me, perché
vivendo all'interno del Consiglio è a conoscenza in modo
approfondito di scelte che il Consiglio comunale ha fatto
indipendentemente dalla Regione.
Comunque, rifacendomi al testo dell'interpellanza, sul punto
riguardante i programmi per la funivia di Dolonne voglio dire che
la società interessata sta elaborando progetti sia per l'impianto
di risalita che per la pista di rientro. Per quest'ultima sono al
vaglio due soluzioni, che sono emerse in seguito ad approfondite
valutazioni di esperti, tenuto conto della particolarità del
terreno e delle pendenze che addirittura in alcuni punti arrivano
al 57 percento.
Queste soluzioni, frutto di un accurato lavoro di preparazione
con sondaggi per conoscere la consistenza del terreno stesso e di
incontri con i proprietari dei fondi che hanno fornito anche
suggerimenti accolti dalla società, verranno esaminate al via
all'inizio di settembre.
Per quanto concerne la funivia, si sta lavorando su un progetto
che presumibilmente a settembre verrà presentato alla Regione, al
pubblico e a tutti coloro che ne saranno interessati attraverso uno
studio sintetico, che concerne il piano quinquennale di
investimento della società.
A grandi linee il progetto da realizzare nei cinque anni è
diviso in tre fasi: la prima fase riguarda la messa in opera
dell'impianto di risalita entro il ?98-?99, la realizzazione
immediata appena ottenute le autorizzazioni necessarie della pista
di rientro e la costruzione dei parcheggi funzionali all'impianto
che presumibilmente occuperanno 2,5-3 ettari; la seconda comprende
l'ampliamento delle piste esistenti, l'individuazione delle piste
agonistiche e di quelle da destinare al grande pubblico degli
sciatori; la terza prevede la riorganizzazione delle strutture
esistenti sulle piste attualmente in funzione, ad esempio
accorpamenti di ski-lift con aumento della portata, l'ampliamento
del comprensorio tenendo come obiettivo primario la sicurezza delle
piste e l'agevole risalita sugli impianti. In conclusione, vale la
pena evidenziare quanto la Società stessa ci ha comunicato, cioè
che è nell'interesse di tutti procedere a realizzare questi
interventi nel più breve tempo possibile.
Presidente Ha chiesto la parola il Consigliere Rocchio.
Rocchio (Aut) Per quanto riguarda il discorso che le strategie
vanno coordinate, mi sta benissimo; l'importante è metterli assieme
tutti e poi far sì che queste strategie trovino una valida realtà
sul territorio.
Mi auguro che quanto lei ha detto, Assessore, riguardo alla
telecabina di Dolonne e alla pista di rientro si riferisca a quello
e non a quel megaprogetto che si voleva fare in via delle Volpi,
snaturando il territorio. Per cui prendo atto di questo e la
ringrazio.
Volevo però una risposta anche dall'Assessore Riccarand per
quanto riguarda lo sci estivo: avevo chiesto espressamente se era a
conoscenza che il Ministero dell'ambiente francese ha dato parere
definitivo contrario alla rinascita dello sci estivo.
È vero, come giustamente dice l'Assessore Agnesod, che sono
stato nell'Amministrazione comunale di Courmayeur, però non
vorremmo vedere queste strutture, l'Abat-Jour e il Cinema Monte
Bianco lasciare spazio a nuovi alloggi. Visto che sono una
struttura e un centro servizi per cui non penso ci sia...
(... interruzione dell'Assessore Agnesod, fuori
microfono...)
... però non vorrei che, nel momento in cui il progetto passerà
in Regione, non venga approvato. Tutto lì.
