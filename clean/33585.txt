Classificazione
AMBIENTE
Inquinamento



Oggetto del Consiglio n. 1698 del 23 marzo 2011 - Resoconto
OGGETTO N. 1698/XIII - Interrogazione: "Effettuazione di
controlli sul funzionamento delle caldaie da parte
dell'ARPA".
Interrogazione
Appreso che l'ARPA del Piemonte ha recentemente effettuato
dei controlli sul funzionamento delle caldaie, verificando che,
nonostante i certificati ne attestassero il buon funzionamento,
nella metà dei casi, queste non operavano correttamente;
Sottolineata l'importanza di tali controlli per la qualità
dell'aria, in particolare par la zona della Plaine;
i sottoscritti Consiglieri regionali
Interrogano
l'Assessore competente per conoscere:
1) se le verifiche in premessa sono state fatte anche nella
nostra regione e con quali risultati;
2) se sono previste altre modalità di controllo sistematico
delle caldaie.
F.to: Bertin - Chatrian - Giuseppe Cerise - Patrizia Morelli
- Louvin
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
L'interrogazione presentata fa riferimento all'attività di
controllo sugli impianti termici civili, in particolare pone
l'attenzione sul funzionamento delle caldaie essenzialmente sotto
due aspetti: quello del rendimento energetico e quello relativo al
rispetto dei valori di immissione in atmosfera. L'argomento è di
competenza di due Assessorati, quindi risponderò sia a nome
dell'Assessorato delle attività produttive, sia per quanto mi
riguarda. Ai sensi delle più recenti disposizioni, in particolare
del decreto legislativo n. 152/2006 aggiornato nel 2010 con il
decreto legislativo n. 128, il quadro delle competenze distingue
gli impianti in due categorie: quelli più ridotti in termini di
potenza, ossia sotto la soglia dei 3 megawatt, che sono
assoggettati a denuncia per le emissioni in atmosfera e sono
sottoposti a controlli generali da parte dell'autorità competente
in materia di rendimento energetico, quindi l'Assessorato delle
attività produttive; l'altra categoria di impianti è costituita da
quelli con potenza superiore a 3 megawatt, che invece sono
assoggettati ad autorizzazione alle emissioni in atmosfera e
sottoposti a controlli da parte dell'Assessorato dell'ambiente per
la verifica del rispetto dei limiti alle emissioni e poi a
controlli per il rendimento energetico da parte dell'autorità
competente in materia di rendimento energetico, ovvero
l'Assessorato delle attività produttive.
Venendo alle domande, per quanto riguarda le attività di
pertinenza dell'Assessorato delle attività produttive, gli uffici
competenti comunicano che l'Assessorato provvede ad effettuare i
controlli sul rendimento energetico degli impianti oggetto di
finanziamento regionale. Per quanto concerne le attività di
pertinenza dell'Assessorato dell'ambiente, precisiamo che sono
state rilasciate 13 autorizzazioni alle emissioni in atmosfera,
nelle quali vengono precisate le modalità di controllo da eseguire
sugli impianti; non tutti i 13 impianti sono già in esercizio,
perché le autorizzazioni sono preventive. I controlli conseguenti
alle autorizzazioni alle emissioni rilasciate sono disciplinati e
articolati distinguendo gli impianti nuovi - per "nuovi" si intende
realizzati dopo il 30 aprile 2006 - e gli impianti precedenti
all'entrata in vigore del decreto legislativo n. 152. Per i nuovi
impianti sono disposti controlli alle emissioni, realizzati dal
Corpo forestale della Valle d'Aosta, con il supporto tecnico di
ARPA, entro sei mesi dall'avvio del nuovo impianto; questo
controllo è richiesto per verificare l'efficienza dei sistemi di
abbattimento degli inquinanti. È previsto inoltre che venga
effettuata una serie di controlli per la verifica del rispetto dei
limiti alle emissioni con modalità prescritte nell'autorizzazione.
È poi stabilito che su questi impianti sia eseguito un
autocontrollo da parte del titolare delle autorizzazioni, anche qui
secondo modalità che sono prescritte nell'autorizzazione. In tale
caso i risultati degli autocontrolli vengono sistematicamente
valutati dall'Assessorato per quanto riguarda gli aspetti
amministrativi con l'ausilio del Corpo forestale, mentre per gli
aspetti tecnici si fa riferimento ad ARPA. Per gli impianti
antecedenti alla data del 30 aprile 2006, la norma prevede che
siano effettuati degli adeguamenti degli impianti affinché
rispettino i limiti normativi. La scadenza entro cui effettuare
questo adeguamento è stata spostata dal 2011 al 2013, quindi, a
partire dal 30 aprile 2013, tali impianti saranno soggetti ad
autocontrollo, che deve essere eseguito, a carico dell'impresa,
secondo le cadenze definite nell'autorizzazione; anche qui i
risultati degli autocontrolli vengono valutati dagli uffici
competenti. Gli accertamenti sono stati eseguiti come previsto
dalle autorizzazioni e dalla normativa, gli esiti degli stessi
hanno consentito di tenere sotto controllo il funzionamento degli
impianti e hanno anche permesso di intervenire laddove si sono
evidenziate necessità di messa a punto e regolazione degli impianti
stessi.
Per quanto riguarda il secondo quesito, al momento entrambi gli
Assessorati intendono proseguire l'attività di controllo secondo le
modalità fin qui seguite.
Président
- La parole au Conseiller Bertin.
Bertin (ALPE)
- Grazie Presidente.
Ringrazio l'Assessore per la risposta. Questa interrogazione
prendeva spunto da quanto si è verificato in Piemonte, nel senso
che sono andati a verificare a posteriori com'era il funzionamento
delle caldaie e hanno scoperto che tali caldaie nel 50 percento dei
casi circa non erano a norma. Implicitamente l'obiettivo di questa
interrogazione era sapere se in Valle d'Aosta si intendeva svolgere
tale controllo a posteriori; ne deduco che non è questa
l'intenzione ed è assolutamente un peccato, anche perché bisogna
ricordarsi che in una regione come la nostra, dal clima non
particolarmente caldo - a dispetto di quanto fa oggi -, gli
impianti di riscaldamento sono un fattore molto importante di
inquinamento atmosferico. La qualità dell'aria è fortemente
condizionata da questo fattore, le caldaie che funzionano male
consumando più energia ed emettendo più fumi del dovuto, in
particolare per Aosta e i Paesi della
Plaine
,
anche a
causa dell'inversione termica, sono un problema che non va
sottovalutato. Bisogna intervenire per ridurre l'inquinamento in
questa parte di territorio, che si trova in una situazione di
"crisi ambientale", su di essa si concentrano i maggiori fattori
inquinanti della regione e, come se non bastasse, adesso avete
questi progetti di gassificatore dei rifiuti, che, dal punto di
vista dell'inquinamento atmosferico, è praticamente identico ad un
inceneritore, se non peggio, e inoltre un inutile e costoso
aeroporto e ne cito solo due: quelli che hanno più incidenza sulla
salute e sul portafoglio dei cittadini... comporteranno
inevitabilmente un aggravamento della situazione. Abbiamo capito -
ma avevamo già previsto che non potesse essere diversamente, viste
le premesse - che il suo è un Assessorato inutile, ma almeno in
queste piccole cose bisognerebbe che si facesse sentire, anche
perché l'obiettivo istituzionale dovrebbe essere quello di tutelare
e migliorare le condizioni ambientali.
