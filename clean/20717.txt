Classificazione
AMBIENTE
Stoccaggio e smaltimento rifiuti



Oggetto del Consiglio n. 751 del 28 luglio 2004 - Resoconto
OGGETTO N. 751/XII - Andamento della raccolta differenziata dei
rifiuti. (Interpellanza)
Interpellanza
Ricordato che l'Assessore al territorio rispondendo, lo
scorso 22 aprile, in Consiglio ad un'interrogazione sulla raccolta
dei rifiuti, aveva indicato nel 30% di raccolta differenziata
l'obiettivo regionale per il 2004;
Visto che nel Rapporto "Sintesi del primo anno di lavoro
della Giunta regionale", alla pagina 51, vengono definiti
"deludenti" i risultati della raccolta differenziata in regione nel
primo trimestre 2004;
Evidenziato che sono ormai numerosi, soprattutto nel Nord
Italia, i Comuni che raccolgono in modo differenziato oltre il 70%
dei rifiuti e che vi sono Comuni che arrivano a superare anche
l'80%;
Ribadita la necessità di arrivare anche in Valle d'Aosta a
percentuali di raccolta differenziata notevolmente più alte di
quelle attuali;
il sottoscritto Consigliere regionale
Interpella
la Giunta regionale e l'Assessore competente per
conoscere:
1. i dati sulle percentuali di raccolta differenziata in
Valle d'Aosta nel primo semestre 2004;
2. in che modo si intende operare per raggiungere, nel 2004,
una percentuale complessiva del 30% di raccolta
differenziata;
3. quali correttivi si intendono introdurre nell'attuale
sistema di gestione dei rifiuti per accrescere sensibilmente la
raccolta differenziata e ridurre drasticamente i quantitativi di
rifiuti che vanno in discarica.
F.to: Riccarand
Président - La parole au Conseiller Riccarand.
Riccarand (Arc-VA) - Il nostro gruppo aveva presentato ad aprile
un'interrogazione per chiedere quali erano stati i miglioramenti
nel primo trimestre 2004 nella raccolta differenziata dei rifiuti e
quale obiettivo di incremento di tale raccolta si riteneva di poter
raggiungere nel corso del 2004. L'Assessore competente ci aveva
risposto in quella occasione che:
"Compte tenu des données
relatives aux années 2002 et 2003 et des variations saisonnières du
tris sélectif, il est possible de prévoir que le pourcentage total
régional atteindra à 28% à l'issue du premier semestre 2004 et 31%
au second semestre, pour une moyenne annuelle d'environ 30%"
.
Questa era stata la risposta ad aprile. Abbiamo poi visto i dati
della "Valeco S.p.A.", che gestisce il centro trattamento rifiuti
di Brissogne, relativi ai primi 4 mesi del 2004 e abbiamo
riscontrato che la percentuale dei rifiuti riciclati e riciclabili
era del 23%, mentre -ricordo - il totale dei rifiuti riciclati e
riciclabili nel 2003 era stato del 24,14%, quindi un dato in
diminuzione. Ho poi letto nella sintesi del primo anno di lavoro
della Giunta, presentata recentemente dalla Giunta, a pagina 51,
nella relazione dell'Assessore competente in materia, questa frase:
"alla luce dei deludenti risultati sulla raccolta differenziata
in regione nel primo trimestre 2004, è stata avviata una campagna
di incontri con i cittadini nelle diverse comunità montane"
,
eccetera. Ci troviamo quindi di fronte, da un lato, ad
un'enunciazione di un obiettivo di un - sia pure modesto -
incremento della raccolta differenziata, quindi l'obiettivo
perseguito del 30% sulla media annua; dall'altro, un dato che è
sensibilmente inferiore, almeno nei primi 4 mesi.
Chiediamo con questa interpellanza di sapere qual è il dato
medio complessivo del primo semestre 2004; se si riuscirà
quest'anno a raggiungere quell'obiettivo del 30%, che - ripetiamo -
ci sembra molto riduttivo, perché la legge nazionale prevedeva che
già lo scorso anno si doveva raggiungere almeno il 35%, quindi
siamo sotto la normativa anche di carattere nazionale, e
soprattutto vorremmo capire cosa si intende modificare nell'attuale
sistema, perché è evidente che le cose non funzionano. Se siamo ad
una percentuale del 23-24-25% o anche del 30%... ma siamo a dei
livelli totalmente inadeguati. È uscito recentemente il rapporto di
"Lega Ambiente" sui comuni che fanno riciclaggio in Italia: vi sono
509 comuni che nel 2003 hanno raccolto e conferito in modo
differenziato più del 50% dei rifiuti urbani, di questi neanche uno
in Valle d'Aosta. Ci sembra allora evidente che vi è qualcosa che
non funziona nel sistema, che vi è qualcosa da modificare. Con
questa interpellanza vorremmo capire la situazione reale alla fine
del primo semestre, le valutazioni che esprime la Giunta su questa
situazione, se viene confermato l'obiettivo minimo del 30% per
quest'anno e cosa si intende modificare, rispetto all'impostazione
attuale, per arrivare a dei livelli di raccolta differenziata che
siano simili a quelli di molte parti dell'Italia
settentrionale.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - I dati sulle percentuali di raccolta differenziata
nel primo semestre 2004 sono timidamente in continuo rialzo,
confermando il "trend" positivo degli ultimi anni: il dato medio su
scala regionale passa dal 24 al 25%, in 7 comuni si è raggiunto e
superata la percentuale del 30% - Avise, Chamois, Courmayeur (dal
29% al 31%), Rhemes-Notre-Dame, Saint-Pierre... -, mentre per altri
16 la percentuale è superiore a 25% - tra cui Cogne dal 23% al 27%,
Pontey dal 18% al 26%, Valgrisenche dal 17% al 25% -, mentre per 6
è inferiore al 20%: Emarèse, Jovençan, Pré-Saint-Didier,
Saint-Marcel, Saint-Vincent, Verrayes).
Per quanto riguarda gli altri due quesiti, riprendo quello che
era stato detto nel documento riassuntivo dell'anno di attività
della Giunta, si diceva infatti:
"alla luce dei deludenti
risultati della raccolta differenziata in regione nel primo
trimestre, è stata avviata una campagna di incontri con i cittadini
nelle diverse comunità montane, per illustrare il sistema di
smaltimento dei rifiuti, chiarire gli obiettivi e le esigenze di
una corretta gestione dei rifiuti e acquisire osservazioni,
critiche e suggerimenti da parte degli amministratori locali e dei
semplici cittadini sul servizio"
. Proprio perché l'andamento
della raccolta differenziata di questo trimestre non era coerente
con gli obiettivi che ci eravamo prefissati, abbiamo iniziato
questa serie di incontri con le comunità montane e con i comuni,
per cercare di evidenziare i nodi critici, interpretativi e
organizzativi del Piano regionale dei rifiuti, per fare un'attenta
analisi tecnica per individuare le modifiche eventualmente da
apportare al sistema. Tali incontri continueranno questo autunno
con le ultime 3 o 4 comunità montane e con il Comune di Aosta, in
maniera da avere il quadro definitivo. Detti incontri permettono
anche di sensibilizzare la popolazione sul tema della raccolta
differenziata e sulla gestione dei rifiuti in generale, in
particolare sulla necessità che comunque i rifiuti prodotti devono
in qualche modo essere smaltiti, minimizzando gli spazi occupati e
ampliando al massimo le quote recuperabili, a costi economicamente
accettabili e sostenibili.
I comuni sono stati poi sollecitati ad attuare le azioni per la
riorganizzazione dei sistemi di raccolta sia a livello locale, sia
a livello comprensoriale indicate nel piano. È indubbio, al di là
della lenta progressione, che la situazione sta evolvendo, per
certi versi anche con dei segnali di rapidità nel senso voluto,
sono episodici, ma vi sono questi segnali, a fronte peraltro di una
distribuzione territoriale della popolazione e di una composizione
merceologica del rifiuto che certamente non aiuta nella definizione
di un'organizzazione efficace e a costi sostenibili per l'utente. I
comuni stanno comunque attuando iniziative di riorganizzazione e
razionalizzazione del servizio con azioni specifiche; vediamo
costantemente la nascita delle cosiddette "isole ecologiche": spazi
che sono fuori dagli ambiti tradizionali dei cassonetti, sono spazi
rivolti proprio a verticalizzare la raccolta differenziata. Sono
iniziative viste con favore e, per quanto possibile, sostenute
dalla Regione, che ha compiti di pianificazione e di indirizzo, ma
non operativi. Il processo può apparire ancora lento, ma credo sia
irreversibile e denota l'indirizzo intrapreso per fronteggiare la
situazione. Detto questo, ribadisco che l'obiettivo del 30% resta
ancora un obiettivo perseguibile e noi, per quanto di competenza,
faremo il possibile affinché esso venga raggiunto.
Président - La parole au Conseiller Riccarand.
Riccarand (Arc-VA) - Dichiaro di non essere soddisfatto della
risposta data dall'Assessore, perché il dato di incremento che ci
ha indicato per il primo semestre 2004, il 25%, è insignificante,
cioè abbiamo fatto il 24,14% nel 2003, il primo semestre il 25%...
neanche un punto di incremento. Proseguendo di questo passo ci
vorranno altri 20 anni per arrivare al 35%, non è accettabile! Su
questo ci vorrebbe forse un'autocritica più forte da parte
dell'Assessore; del resto, questa inadeguatezza è stata
riconosciuta nello stesso documento presentato dalla Giunta
regionale.
Il fatto di dire: "adesso il problema verrà affrontato con una
campagna di sensibilizzazione, con riunioni, incontri" va bene, ma
il dato di fondo non è questo; le campagne di sensibilizzazione e
di informazione si possono fare solo se sono supportate da un
sistema di organizzazione della raccolta che sia adeguato, ma il
problema è proprio questo: il sistema attuale non lo è; anche il
fatto di dire: "informiamo sul Piano di raccolta dei rifiuti, sulla
sua applicazione"... il problema è che questo piano è inadeguato,
nel senso che non ha degli obiettivi temporali ben definiti e,
soprattutto, è impostato secondo un sistema ormai superato che va
rivisto e portato ad un livello diverso. Vi sono ormai degli
insegnamenti provenienti da tutte quelle realtà in cui si sono
fatti passi avanti in brevissimo tempo, nell'arco di 1 o 2 anni si
sono raddoppiate le raccolte differenziate in molti comuni italiani
e il segreto sta in 2 aspetti: il primo, non bisogna più
raccogliere i rifiuti indifferenziati nei cassonetti stradali, la
raccolta stradale va fatta solo sui rifiuti differenziati; il
secondo, il conferimento dei rifiuti indifferenziati va fatto
pagare in proporzione al suo conferimento: più uno conferisce più
uno paga. È sulla base di questi 2 semplici criteri che i comuni
sono arrivati all'80-85% di raccolta differenziata e questo, in una
realtà come la Valle d'Aosta, si può fare molto bene con molta
facilità ed è un cambiamento di ottica che non richiede grandi
investimenti o attrezzature, ma solo un sistema organizzativo
diverso. È vero che adesso vi è una serie di comuni che cominciano
a muoversi e a cercare nuove strade, il Comune di Aosta sta facendo
un appalto per cercare di cambiare il sistema, sappiamo che i
Comuni della Valle del Gran San Bernardo stanno prendendo dei
contatti per cambiarlo, ma il problema è che la Regione deve
supportare con nuove scelte di pianificazione e di legislazione
regionale questo lavorio, cambiando registro rispetto alla
situazione attuale, perché, se si continua con la legge attuale,
con il piano attuale, con i sistemi attuali, i progressi saranno
del tutto inadeguati; sì, si aumenterà quel 1 o 2% all'anno, ma se
calcoliamo che siamo al 25%, quindi 10 punti in percentuale sotto
l'obiettivo che si doveva raggiungere già lo scorso anno...
significa che non siamo andati avanti. La nostra richiesta quindi è
che vi sia un ripensamento su questo sistema di raccolta e di
smaltimento dei rifiuti e che si introducano quei correttivi molto
semplici che possono dare in breve tempo dei risultati
importanti.
