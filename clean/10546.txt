Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1539 del 8 novembre 1990 - Resoconto
OGGETTO N. 1539/IX - Iniziative per la riapertura della
caccia alla marmotta
(Interpellanza).
Presidente - Do lettura dell’interpellanza
presentata dal Consigliere Maquignaz:
INTERPELLANZA
Considerato che da alcuni anni nella nostra Regione è stato
sancito il divieto di caccia alla marmotta;
Preso atto che il numero di queste è in forte aumento in tutte
le valli laterali;
Rilevato che in alcune zone si sono scatenate epidemie mai
segnalate e che hanno provocato la moria di migliaia di
marmotte;
Evidenziata la legittima richiesta delle sezioni dei cacciatori
della Valle di Gressoney tendente alla riapertura della caccia
della marmotta;
Tenuto conto della competenza primaria della nostra Regione in
materia di caccia;
Il sottoscritto Consigliere regionale
interpella
la Giunta regionale per sapere quali iniziative intenda assumere
al fine di addivenire alla riapertura della caccia alla
marmotta.
Presidente
- Ha chiesto di illustrare
l’interpellanza il Consigliere Maquignaz, ne ha
facoltà.
Maquignaz (Ind)
- Le richieste che recentemente sono
state fatte dai cacciatori della Valle di Gressoney hanno
nuovamente posto con forza il problema che riguarda la riapertura
della caccia alla marmotta nella nostra Regione. Purtroppo questo è
un argomento che è stato sempre affrontato con difficoltà e con
delle diffidenze a causa dell’impatto che questo
argomento può creare sulla opinione pubblica e a causa anche delle
possibili strumentalizzazioni che alcune volte in questi casi
vengono fatte dalle organizzazioni dei protezionisti.
Credo però che l’argomento vada affrontato con
buon senso, con intelligenza e con razionalità, tenendo conto delle
esigenze dei cacciatori, tenendo conto anche delle giuste
considerazioni che vengono fatte sovente dalle organizzazioni dei
protezionisti, ma tenendo conto soprattutto di quelle che sono le
esigenze più generali della comunità valdostana.
Orbene su questo argomento credo che alcune cose vadano
evidenziate, innanzitutto per dire che la marmotta nella nostra
Regione è sempre stata presente in modo massiccio e nella nostra
storia la caccia a questo animale è sempre stata praticata senza
provocare dei danni di rilievo, anche perché bisogna ricordare che
questo è un animale che si riproduce molto facilmente.
In questi ultimi anni il numero di questi animali è aumentato in
modo sensibile e bisogna dire che ha provocato due fenomeni che
vanno presi nella massima considerazione e che sono i seguenti.
Innanzitutto questi animali stanno provocando dei danni di rilievo
alle colture agricole in alta montagna perché provocano dei buchi
nei prati più alti dove ci sono i
mayens
,
tant’è vero che in altre Regioni, come ad esempio in
Alto Adige questo fenomeno è estremamente diffuso al punto tale che
la Provincia di Bolzano, nonostante le difficoltà frapposte dalle
organizzazioni dei protezionisti, hanno dovuto reinserire la caccia
alla marmotta per limitare danni alle colture agricole.
Ma esiste un altro fenomeno che non va sottovalutato; in questi
ultimi anni soprattutto si sono manifestate delle epidemie in varie
zone della nostra Regione e sono delle epidemie preoccupanti perché
hanno provocato la moria di parecchi animali. Sarebbe estremamente
interessante fare una indagine approfondita per capire qual è
l’origine di queste epidemie, anche se bisogna pur
dire che la maggior parte delle persone è convinta che queste
epidemie derivano dal fatto che gli animali sono in sovrannumero in
numerose zone della nostra Regione.
Fatte queste considerazioni, desidero sapere qual è la posizione
della Giunta regionale nei confronti di questo problema; problema
che certamente non è di facile soluzione perché, come altri hanno
ricordato, esistono degli ostacoli giuridici che vanno superati.
Ricordo che tra l’altro la legge nazionale non
prevede la marmotta fra le specie cacciabili e questo è un grosso
ostacolo, però sono convinto che l’ostacolo
giuridico può essere superato a condizione che ci sia la volontà
politica di risolvere il problema.
Sono convinto che se esiste una azione della Regione in questa
direzione, sia possibile addivenire alla riapertura della caccia
alla marmotta nella nostra Regione, tenendo conto evidentemente di
quelle che possono essere le esigenze di una caccia che sia
armonica, equilibrata, e che tenga conto delle esigenze di
tutti.
Detto questo, spero di avere una risposta che sia la più chiara
possibile, che non sia la solita risposta con la quale si promette
di fare qualcosa ma poi non si fa niente.
Presidente
- Ha chiesto di parlare
l’Assessore all’Agricoltura, Foreste
e Ambiente Naturale Lanièce, ne ha facoltà.
Lanièce (DC)
- Nel confermare che la consistenza numerica
delle marmotte è in buona ripresa sul territorio regionale aperto
alla caccia, si sottolinea che non corrisponde al vero che lo stato
sanitario delle stesse desti preoccupazione.
Uno studio in tal senso, basato su studi e ricerche biennali e
che sarà pubblicato dalla "Société de la flore valdôtaine", sfata
questa preoccupazione, ovvero non c’è nessun
pericolo di epidemie allo stato attuale. Nello studio che era stato
commissionato dal comitato caccia e dalla Regione si era chiesto di
fare anche lo studio sullo stato sanitario; anche se il comitato
caccia ha detto che non era necessario, comunque è stato fatto lo
stesso e questo ci conforta perché le marmotte sono in buona
salute. Sarebbe infatti più grave, proprio per arrivare a quello a
cui penso voglia arrivare il Consigliere Maquignaz, se le marmotte
fossero ammalate: se le marmotte muoiono già per malattia, non
possiamo certamente cacciarle perché non ce ne rimangono più.
Quindi se sono sane e sono tante, ci sarebbe una ragione per
cacciarle, ma se queste sono già malate allora vuol dire che le
distruggiamo.
Allora, lo stabilire che le marmotte sono sane va nel senso,
ritengo, di andare all’apertura della caccia alla
marmotta.
Fatte queste premesse rispondo alla domanda
dell’interpellanza dicendo che, per quanto riguarda
la possibile riapertura della caccia alla marmotta, questa potrà
eventualmente avvenire con opportuna regolamentazione non appena
saranno ultimati gli studi sulla consistenza reale delle marmotte e
sulla loro distribuzione sul territorio. A livello di Assessorato
si sta esaminando di fare una regolamentazione e non di aprire la
caccia alla marmotta a tappeto, completamente.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Ind)
- Devo dire che se ho condiviso la parte
finale della risposta dell’Assessore, perché ha
dimostrato la sua sensibilità ad esaminare con attenzione questo
problema, non condivido però le premesse. Non le condivido nel modo
più assoluto perché secondo me l’Assessorato è stato
male informato.
Non vorrei che si verificasse quanto si è verificato per la
cheratocongiuntivite, perché ancora adesso gli organi competenti
sostengono che la cheratocongiuntivite non esiste nella nostra
Regione, poi dopo si è dimostrato che nelle valli del Parco la
cheratocongiuntivite esisteva.
E ne voglio dire ancora un’altra: si sostiene che
la cheratocongiuntivite non esisterebbe nell’oasi
Lagranda; ebbene quest’anno i cacciatori valdostani
hanno catturato dei camosci ammalati di cheratocongiuntivite che
sono stati consegnati alle stazioni forestali. Eppure fino a ieri
si è sempre sostenuto che questa malattia non esisteva. Ora che si
dica addirittura che non esiste la moria di marmotte la cosa è
assolutamente ridicola, perché qualsiasi persona che va in montagna
sa benissimo che in alcune zone le marmotte muoiono; faccio alcuni
esempi. Nel vallone di Vessona due anni fa sono morti secondo me
minimo 500 animali; nel vallone di Cignana otto anni fa non
c’era più un animale e quest’anno nel
vallone del Montabel non c’è più neanche una
marmotta.
Quindi quelli che sostengono queste cose non sono
informati...
Lanièce (DC)
- (fuori microfono):... non ce ne sono più
perché le cacciano...
Maquignaz (Ind)
- ... non so quale sia
l’origine di questa epidemia, però so anche che la
maggior parte delle persone informate sostengono che queste
epidemie ci sono perché gli animali sono in sovrannumero, per cui
diventano consanguinei e muoiono di epidemia. Quindi è necessario
intervenire con un po’ di buon senso.
Detto questo, mi riservo di provare quello che sto dicendo, mi
riservo anche di assumere altre iniziative consiliari per poter
chiarire questa vicenda che secondo me va chiarita, e nel contempo
colgo anche l’occasione per ringraziare
l’Assessore per la sua disponibilità e mi auguro
veramente che vengano assunte quelle iniziative che sono necessarie
al fine di addivenire con razionalità e intelligenza alla
riapertura della caccia a questo animale.
***
