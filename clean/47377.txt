Classificazione
ENERGIA
Risparmio energetico e fonti alternative



Oggetto del Consiglio n. 3652 del 22 maggio 2024 - Resoconto
OGGETTO N. 3652/XVI - Interpellanza: "Previsione di
interventi di efficientamento energetico della caserma forestale di
Pont-Saint-Martin".
Marguerettaz (Presidente) -
Punto n. 33 all'ordine del
giorno. Per la presentazione, la parola alla collega Minelli.
Minelli (PCP) -
Tre mesi fa abbiamo presentato
un'interpellanza sulle intenzioni circa i lavori di efficientamento
delle caserme forestali presenti sul territorio regionale; in
quell'occasione l'assessore Carrel ci aveva risposto che non esiste
un piano specifico dei lavori di efficientamento per i vari edifici
di proprietà regionale, quindi non c'è un ordine di priorità. Ci
aveva però informati che, in assenza attualmente di tale
programmazione, per quello che è di sua competenza, il Dipartimento
dello sviluppo economico energia aveva previsto un'azione
finalizzata a sostenere l'efficientamento energetico degli edifici
di proprietà pubblica nell'ambito del POR FESR Valle d'Aosta
2021-2027, in particolare con l'azione B1, che prevede il
finanziamento e interventi volti alla riqualificazione energetica
del patrimonio edilizio pubblico e gli interventi di natura
strutturale per una disponibilità iniziale pari a 5 milioni di euro
destinati alle
Unités
e ai Comuni valdostani. A proposito
poi del patrimonio edilizio del Corpo forestale, ci aveva detto che
è composto dalla sede del comando centrale di Saint-Christophe e da
quattordici caserme forestali che ospitano gli uffici dei comandi
di stazione e anche in molti casi gli appartamenti per i
dipendenti. Il dato che avevamo appreso era di trentasette
appartamenti sui settantadue alloggi disponibili, quindi un tasso
di occupazione di circa il 50%, questo anche considerata la deroga
all'obbligo di residenza negli edifici preposti.
Da parte nostra, richiamando poi i lavori che sono stati
previsti con un provvedimento legislativo alla caserma di
Aymavilles, avevamo anche chiesto se c'era l'intenzione di
intervenire sulle caserme che necessitano di lavori di
razionalizzazione per quello che riguarda la riduzione dei consumi
e dell'efficientamento, anche considerando il ruolo di tutela
ambientale che ricopre il nostro Corpo forestale. Avevamo portato
ad esempio la caserma di Pont-Saint-Martin per cui anni fa era
stato addirittura pensato l'abbattimento e la ricostruzione visto
che c'erano già - e parlo di molti anni fa - dei problemi. Lì c'è
anche un impianto che funziona a metano, che presenta delle
criticità, e che potrebbe essere sostituito con un impianto a
pannelli fotovoltaici vista l'ampiezza del tetto. L'Assessore ci
aveva risposto elencando gli interventi già effettuati nelle
caserme, quelli in previsione, mi aveva dato anche un prospetto
dove non erano contemplati lavori per questa caserma e aveva
confermato quello che noi avevamo detto. Ora abbiamo appreso che
alle criticità del sistema di riscaldamento si sono aggiunti degli
altri problemi. Recentemente ci sono stati dei cedimenti nelle lose
del tetto, il fabbricato è stato transennato per la messa in
sicurezza ovviamente dell'edificio, c'è stato lo spostamento
dell'accesso ad alcuni uffici che sono situati al piano terra, c'è
il divieto di utilizzo dei balconi da parte degli inquilini, delle
guardie che risiedono lì e ovviamente ci dovranno essere, o in
parte ci sono già stati, dei lavori urgenti per tamponare la
situazione, però credo che verosimilmente si dovrà procedere al
rifacimento del manto di copertura e bisognerà procedere anche ad
altre opere che mettano in sicurezza l'edificio. Dal nostro punto
di vista sarebbe logico, e credo anche auspicabile, che accanto
agli interventi di ristrutturazione che sono diventati urgenti si
prevedano anche lavori di efficientamento energetico attraverso
appunto il posizionamento di pannelli fotovoltaici.
Anche pensando che siamo in una fase di discussione
dell'assestamento di bilancio e che quindi delle valutazioni sono
state fatte, ma ancora si possono fare, sulle somme da destinare,
chiediamo: "come si intenda intervenire riguardo alla sistemazione
del tetto della caserma di Pont-Saint-Martin; se sono previsti, o
se si intendono prevedere, dei lavori di efficientamento energetico
concomitanti..." agli interventi che bisogna fare adesso.
Presidente -
Per la risposta, la parola all'assessore
Carrel.
Carrel (PA) -
Come letto dalla collega, in data 2 maggio
2024 veniva segnalato il cedimento di parte del manto di copertura
del fabbricato che ospita gli uffici della Stazione forestale di
Pont-Saint-Martin, l'Ufficio periferico del Dipartimento
agricoltura e degli alloggi di servizio del personale forestale in
servizio. Il giorno successivo veniva disposto immediatamente un
sopralluogo tecnico per verificare lo stato della copertura,
constatando l'effettivo slittamento di alcuni elementi lapidei per
un'ampiezza di circa 1,5 metri quadrati. Si riteneva quindi
opportuno provvedere immediatamente a transennare l'area e a
delimitare tutto il perimetro del fabbricato e l'accesso ai locali
sopra descritti. Veniva inoltre mantenuta la temporanea fruibilità
dei locali grazie alla realizzazione di due ingressi protetti e la
posa di elementi accessori secondari. Avendo constatato una
ragionevole previsione dell'imminente verificarsi di pericolo e un
concreto pregiudizio della pubblica e privata incolumità, è stato
deciso il ricorso all'istituto della somma urgenza ai sensi
dell'articolo 140.
La sua seconda domanda ci chiede: "se sono previsti, o se si
intendono prevedere, concomitanti interventi di efficientamento
energetico, quali, ad esempio, l'installazione di pannelli
fotovoltaici". L'intervento di somma urgenza di messa in sicurezza
non contempla la possibilità di realizzare concomitanti e
complessivi interventi di efficientamento energetico, tuttavia,
come già argomentato nell'interpellanza da lei richiamata del 7
marzo del 2024, si conferma l'intenzione di completare gli
interventi necessari sui fabbricati che non hanno ancora potuto
beneficiare di interventi di efficientamento energetico,
utilizzando le linee di finanziamento esistenti e disponibili.
L'edificio che ospita la stazione forestale di Pont-Saint-Martin è
appunto uno di questi, ma, come già segnalato in passato, era stata
valutata l'opportunità di una ristrutturazione complessiva del
fabbricato, che non nasce come edilizia residenziale, ma come
locale commerciale ed espositivo. Pertanto è evidente che sia
necessario eseguire un'approfondita analisi di opportunità in
quanto è sufficiente indicare il dato della superficie della
copertura, ben 730 metri quadrati, per far intuire la certa non
modesta entità dell'investimento complessivo. Dal punto di vista
della tipologia d'intervento necessario, si dovrà fare riferimento
alle risultanze delle analisi tecniche che sono state condotte,
partendo dalla diagnosi energetica esistente redatta nell'anno 2015
nell'ambito del programma POR FESR 2007-2013 con il progetto
"Sostegno del centro osservazione attività sull'energia" quale
centro di competenza per il trasferimento verso gli attori della
filiera costruttiva locale di conoscenze avanzate sulla
riqualificazione energetica degli edifici.
Presidente -
Per la replica, la parola alla collega
Minelli.
Minelli (PCP) -
Grazie Assessore per la risposta. Eravamo
a conoscenza del sopralluogo effettuato il 3 maggio scorso e anche
dei lavori che sono stati fatti con il transennamento di tutto il
perimetro dell'edificio e la creazione di questi due ingressi
protetti. Non avevo dubbi che dei lavori di somma urgenza, per
ovviare a questo nuovo problema, fossero stati fatti ma, come lei
dice giustamente, stiamo parlando di un edificio che ha un tetto
che corrisponde a 730 metri quadrati, quindi stiamo parlando di un
tetto molto grande, ma grande è il fabbricato, sappiamo di che cosa
stiamo parlando e, pensando al passato e alla situazione che già si
era creata, io ricordo che quell'edificio era stato messo sotto
osservazione e si era ritenuto necessario intervenire, ma parlo
sicuramente più di vent'anni fa, quindi immagino che occorra fare
quella riflessione che lei diceva in maniera un po' veloce, in
maniera un po' celere.
Capisco che i lavori di somma urgenza, per la loro stessa
definizione, riguardano un lavoro tampone su una situazione di
emergenza, però, nel momento in cui si dovrà prendere in
considerazione un intervento massiccio e costoso, che riguarderà
non soltanto il tetto ma tutto l'edificio, ma da qualche parte
bisognerà partire... quindi io credo che, avendo ora un nuovo
problema sul tetto, ma contestualmente essendoci questo problema
grosso legato ai consumi energetici per quello che riguarda il
riscaldamento del prefabbricato, bisogna davvero creare un gruppo
che se ne occupi bene. Lei ha detto che è stato fatto un
sopralluogo, è chiaro che, quando c'è una situazione d'emergenza,
bisogna intervenire, però non è sufficiente. Noi confidiamo che,
nell'ambito di questo vostro lavoro che prevede degli interventi su
vari edifici, come lei ci aveva ricordato, questo, proprio per le
condizioni in cui si trova, abbia una sua priorità.
