Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 2217 del 23 marzo 2023 - Resoconto
OGGETTO N. 2217/XVI - Interrogazione: "Cause della carenza di
alcuni medicinali nelle farmacie valdostane".
Marguerettaz (Presidente) -
Punto n. 41 all'ordine del
giorno. Per la risposta, ha chiesto la parola l'assessore
Marzi.
Marzi (SA) -
Nelle settimane scorse, si è registrato un
progressivo miglioramento degli approvvigionamenti su poche
tipologie di medicinali.
La problematica supera i confini regionali e nazionali
coinvolgendo diversi paesi comunitari.
Il Governo nazionale e la Commissione Europea stanno vagliando
iniziative di natura tecnica o misure legislative volte a
rafforzare gli approvvigionamenti; le cause che hanno determinato
un aumento della domanda di medicinali sono diverse: l'aumento
della domanda di medicinali per condizioni stagionali, cioè
influenze, sindromi parainfluenzali; la polarizzazione delle
prescrizioni incentrata solo su alcuni principi attivi;
l'eccezionale aumento dei costi delle materie prime e delle
lavorazioni che ha determinato una ridotta disponibilità sia per la
produzione dei medicinali che per i confezionamenti.
L'informativa resa dall'attuale Ministro Schillaci alla
Commissione affari sociali della Camera, consultabile sul sito del
quotidiano "Sanità", evidenzia come a fronte della carenza del
principio attivo prescritto, vi sia ampia disponibilità di
medicinali con un ruolo in terapia sovrapponibile che, in base
all'inquadramento, il medico può utilmente prescrivere o il
farmacista consigliare, cosa che per fortuna i nostri collaboratori
territoriali e i nostri farmacisti fanno normalmente.
La portata sovranazionale del fenomeno però e la molteplicità
dei fattori in causa non consentono previsioni sui tempi di
completa normalizzazione, anche se in tal senso auspichiamo vi
siano benefici tangibili anche su questo tema, visto il processo di
esternalizzazione - di cui abbiamo avuto modo di parlare in
Commissione - del servizio di logistica per i presidi ospedalieri e
territoriali in corso.
Contromisure nazionali o comunitarie al problema della carenza
sono attese nel prossimo periodo, come sicuramente saprete, tanto
il Governo nazionale, quanto la Commissione Europea, hanno
preannunciato iniziative di natura tecnica o misure legislative
volte a consolidare la sicurezza degli approvvigionamenti.
Presidente -
Per replica, la parola alla collega
Foudraz.
Foudraz (LEGA VDA) -
Anche quest'interrogazione avrebbe
dovuto essere trattata due mesi fa, perché era attualissima in quel
preciso momento; difatti, per fare un piccolo riepilogo, a fine
dicembre dello scorso anno si era appreso della difficoltà
incontrata da numerosi utenti che segnalavano la problematica nel
reperimento di alcune tipologie di farmaci nelle farmacie della
nostra regione. Difficoltà pare essere però già iniziata a partire
dal mese di novembre scorso, a seguito di numerose segnalazioni
pervenute tra la fine del mese di novembre e il mese di dicembre
dello scorso anno.
Nello specifico venivano segnalate alcune tipologie
d'indisponibilità presso le farmacie della Valle d'Aosta e
appartenevano, per lo più, a queste categorie di medicinali:
antipiretici, antinfiammatori, antibiotici, anti-ipertensivi,
antidepressivi, neurolettici e diuretici.
Con quest'iniziativa quindi si voleva dunque capire quali
fossero le cause alla base dell'impossibilità di rifornirsi, presso
le farmacie del territorio valdostano, di importanti medicinali
che, soprattutto nel periodo invernale, vedono aumentare le vendite
per via dei malanni collegati alla stagione.
Si era poi appreso, successivamente alla presentazione
dell'interrogazione - attraverso un'agenzia di stampa del 18
gennaio, che era comunque una data successiva alla presentazione
dell'iniziativa - che, attraverso dichiarazioni fatte dal Ministro
della Sanità Schillaci, la cosiddetta carenza di medicinali - come
ha anche riportato lei adesso nella sua esposizione - era legata a
molteplici aspetti, quali appunto gli aumenti dei costi legati alla
situazione internazionale, il picco di domanda per i farmaci
stagionali e la concentrazione delle prescrizioni su poche molecole
nel trattamento delle malattie di stagione. Difficoltà
probabilmente non direttamente riconducibile alle carenze di
farmaci, data l'ampia disponibilità degli stessi, ma proprio per il
fatto che sul mercato sono più disponibili i farmaci equivalenti ma
il ricorso a essi è limitato.
Io devo dire che qui in Valle d'Aosta il ricorso ai farmaci
equivalenti sono gli stessi medici di medicina generale che lo
propongono spesso, però si erano verificate delle criticità anche
nel reperimento di quei farmaci presso le farmacie.
Quello che però mi ha fatto strano e che io non riesco a
spiegarmi... è vero che era una problematica a livello nazionale,
però da quello che avevo saputo, e mi ero informata, bastava uscire
dai confini della regione, e quindi andare a Carema, per trovare i
farmaci che mancavano qui in Valle, quindi la cosa mi aveva fatto
un po' strano, ecco il perché di quest'iniziativa.
Ad oggi quest'emergenza è più o meno rientrata, anche perché vi
è l'arrivo della bella stagione, però magari cerchiamo con l'arrivo
della prossima stagione autunnale-invernale di fare tesoro di
quello che è successo quest'anno per non doverci ritrovare in
autunno e in inverno nelle condizioni che abbiamo appena
passato.
