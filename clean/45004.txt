Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 1827 del 22 settembre 2022 - Resoconto
OGGETTO N. 1827/XVI - Interpellanza: "Motivi dell'esecuzione
nel mese di luglio di lavori di manutenzione nel parco giochi
"Liliana Brivio" di via Festaz".
Bertin (Presidente) -
Per l'illustrazione si è prenotato
il consigliere Manfrin, ne ha facoltà.
Manfrin (LEGA VDA) -
In un momento come quello che stiamo
vivendo, in cui purtroppo è raro vedere dei bambini giocare in un
cortile, come abbiamo visto spesso fare, come facevamo noi quando
eravamo piccoli, e in un momento nel quale sono purtroppo sempre di
più i ragazzi che fin da piccoli abusano dei giochi elettronici, i
parchi gioco rappresentano un vero e proprio toccasana, credo che
questo sia ultroneo dirlo.
Studi recenti hanno dimostrato, qualora ce ne fosse bisogno per
supportare questa affermazione, che giocare in spazi verdi ha
effetti positivi sulla salute e sullo sviluppo dei bambini di età
compresa fra i 2 e i 12 anni, migliorando in particolare la loro
capacità di pensiero, le abilità sociali e la creatività.
La città di Aosta ha numerose aree destinate al gioco dei
bambini, alcune di competenza diretta dell'Amministrazione
cittadina, altre invece di competenza regionale, ed è questo il
caso, ad esempio, dei Giardini Liliana Brivio, siti in Via Festaz,
praticamente qua di fronte.
Questo parco è stato inspiegabilmente chiuso nel mese di luglio
e, dopo aver ricevuto numerose segnalazioni in merito, siamo andati
a verificare di persona e, nello specifico, era chiusa al pubblico
la zona del castello e la zona dedicata ai bambini inferiori ai 6
anni. Come sappiamo, oltre ad avere una fondamentale rilevanza
pedagogica, i parchi gioco vengono utilizzati nel periodo di
chiusura delle attività scolastiche come luogo ricreativo per i
nostri piccoli.
Non è infatti raro che i nonni a cui spesso è affidata la cura
dei bambini, li portino al parco per evitare di far passare loro le
giornate davanti alla televisione e possano così socializzare, o,
ancora, spesso gruppi di genitori che possono prendere ferie nel
periodo estivo si organizzano per portare al parco a giocare i loro
figli.
Troviamo quindi inspiegabile la scelta di effettuare dei lavori
nel periodo di maggior frequentazione dei parchi. Non era forse
meglio programmare i lavori in un periodo migliore, ad esempio nel
mese di marzo, quando la maggior parte dei bambini è a scuola?
Peraltro quella che era chiusa è proprio la parte del castello,
quindi quella dedicata ai bambini di 6 anni.
Con quest'interpellanza quindi chiediamo all'Assessore
competente quali siano le motivazioni per le quali si sia scelto di
eseguire i lavori di manutenzione nel mese di luglio quando il
parco giochi è più sicuramente frequentato proprio dai bambini.
Presidente -
Per la risposta, l'assessore Sapinet.
Sapinet (UV) -
Ho tre bimbi piccoli, quindi non posso che
condividere quanto espresso nelle premesse e quanto ha detto in
merito all'importanza di una tale infrastruttura in una zona che
ricopre, dal punto di vista sociale, un'importanza per quanto
riguarda la realtà urbana della città di Aosta.
Va comunque detto che i lavori all'interno dei giardini per i
ragazzi "Liliana Brivio" in Via Festaz ad Aosta non riguardano la
manutenzione degli stessi, ma rientrano in un più ampio progetto di
realizzazione della pista ciclabile attraverso la città di Aosta
denominato "Aosta in bicicletta".
Progetto che è in capo al Comune di Aosta, che l'ha inserito
all'interno del programma "Investimenti per la crescita e
l'occupazione 2014-2020" del FESR e del Piano nazionale della
sicurezza stradale, denominato PNSS.
Nella zona della torre di Bramafam la pista ciclabile passa a
nord delle mura romane collegando quindi i tratti di Via Cretier e
Via Bramafam, rispettivamente a est e a ovest dei giardini dei
ragazzi.
L'area della pista ciclabile è stata trasferita dalla Regione al
Comune; sarà quindi separata dai giardini dei ragazzi mediante la
realizzazione di una specifica recinzione.
Al termine dei lavori all'interno dei giardini, saranno
riposizionati i giochi rimossi per la realizzazione della pista
ciclabile utilizzando appunto degli spazi già attualmente
disponibili.
Per quanto riguarda il periodo dei lavori dell'inizio estate,
purtroppo ha dovuto rispettare un cronoprogramma relativo al
progetto e alle tempistiche del finanziamento che ho citato prima e
purtroppo non ha potuto essere posticipato in autunno.
Presidente -
Per la replica, consigliere Manfrin.
Manfrin (LEGA VDA) -
Non comprendo ovviamente le
motivazioni per le quali non si è potuto rinviare, credo che
un'opera come quella che ci ha illustrato, probabilmente, se avesse
visto una certa programmazione con un po' di anticipo,
probabilmente, avrebbe reso un servizio migliore a tutti.
Dopodiché prendiamo atto delle sue spiegazioni e riteniamo però
che per il futuro queste valutazioni vadano assolutamente fatte in
caso si dovesse presentare un caso similare.
