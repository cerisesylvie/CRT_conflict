Classificazione
ASSISTENZA SANITARIA E OSPEDALIERA
Igiene e sanità pubblica
CONSIGLIO REGIONALE
Attività consiliare d'aula
SANITÀ VETERINARIA E ZOOTECNIA
Zootecnia



Oggetto del Consiglio n. 1061 del 6 novembre 2019 - Resoconto
OGGETTO N. 1061/XV - Inizio della discussione della mozione:
"Impegno per l'avvio di una campagna di sensibilizzazione della
popolazione per la promozione del consumo consapevole di
carne".
Rini (Presidente) -
Punto n. 7 all'ordine del giorno. La
parola al collega Mossa per l'illustrazione. Prego.
Mossa (M5S)
- Torniamo a parlare nuovamente di problemi
ambientali, questa volta legati al consumo di carne derivante dagli
allevamenti intensivi.
Il consumo di carne proveniente da allevamenti intensivi,
recentemente evidenziato anche dalla IPCC, organo scientifico delle
Nazioni Unite per il clima, è una delle fonti primarie di gas
serra, spreco di risorse e disboscamento dell'Amazzonia. La IPCC ha
steso un accurato documento in cui rivela che l'intero settore
alimentare globale contribuisce a circa il 25-30 percento delle
emissioni di gas serra del pianeta. Tra queste, un ruolo
predominante lo svolgono proprio gli allevamenti e la produzione di
carne. Basti pensare che in particolare il metano prodotto dagli
allevamenti di bovini costituisce insieme alle risaie la metà di
tutto quello rilasciato nell'atmosfera.
Secondo la FAO, il mondo deve abbandonare la dieta a base di
carne e derivati provenienti da allevamenti intensivi per
combattere gli effetti del cambiamento climatico. Per esempio,
sempre per la FAO, gli allevamenti intensivi sono responsabili di
almeno il 18 percento delle emissioni di gas serra a livello
globale; in più utilizzano anche tantissima acqua, sia per gli
animali, sia per coltivare mais e soia che verranno poi utilizzati
come mangimi proprio per questi animali e per pulire gli
stabilimenti.
Al di là delle fonti e dell'esattezza di queste percentuali, vi
sono diversi fattori responsabili della generazione di gas serra
implicati nella produzione zootecnica. Il metano, originato dal
processo digestivo degli animali allevati, rappresenta il fattore
principale, contribuendo per il 55 percento del totale delle
emissioni prodotte nel settore zootecnico.
Un'altra importante causa di emissione di gas nocivi collegata
all'allevamento è la distruzione delle foreste. La deforestazione e
la desertificazione provocata dall'industria zootecnica
contribuiscono per il 35 percento del totale delle emissioni
prodotte nel settore dell'allevamento. Le piante assorbono e
convertono CO2 nel processo di fotosintesi clorofilliana; quando
muoiono o quando vengono abbattute e bruciate rilasciano
nell'atmosfera il carbonio accumulato nel corso di centinaia di
anni. La sola foresta amazzonica contiene nei propri alberi circa
75.000 miliardi di tonnellate di carbonio. Quando gli alberi
vengono abbattuti e bruciati per far posto al pascolo o alle
coltivazioni ad uso zootecnico emettono nell'atmosfera elevate
quantità di CO2. Vi sono infine altri fattori responsabili in
proporzioni minori delle emissioni di gas nocivi. Il moderno
settore agricolo zootecnico è altamente meccanizzato e consuma
elevati quantitativi di energia, per la maggior parte durante la
produzione e il trasporto di mangimi, la cui generazione necessita
l'uso di combustibili ad alto contenuto di carbonio che, quando
bruciati, emettono anidride carbonica o altri gas serra. È stato
stimato che la produzione di proteine animali richiede un consumo
di energia da 2,5 a 50 volte superiore rispetto alla produzione di
proteine vegetali. Inoltre, il vasto impiego di fertilizzanti
petrolchimici per le coltivazioni intensive ad uso zootecnico è
causa dell'emissione di ossido di azoto, ossido di diazoto e
ammoniaca. L'allevamento intensivo di animali a scopo alimentare
richiede un utilizzo enorme di terreni, cibo, energia e acqua e,
oltre a tutto ciò, porta danni notevoli all'ambiente. Queste
pratiche, unite ad un inquinamento che sembra quasi fuori
controllo, stanno contribuendo ad una catastrofe climatica
praticamente irreversibile.
Un nuovo
report
internazionale recentemente restituisce
infatti un quadro tutt'altro che ottimistico dell'impatto dell'uomo
sul cambiamento climatico. Tra le scoperte rilevanti il report
menziona: "
Più di un terzo delle terre emerse viene utilizzato
per coltivazione, per mangimi e allevamenti con delle cause
devastanti di questo sfruttamento terribile di animali e risorse
naturali, che comportano un effetto a catena in grado di creare
danni in tutto l'ecosistema fino alla barriera corallina e al
circolo polare artico
". Si stima che gli esseri umani siano
responsabili di un innalzamento delle temperature pari almeno a 1°
nel 2017, con una media di aumento di 0,2 ogni 10 anni negli ultimi
30 anni. Quindi evidenziano un
trend
di crescita notevole
rispetto agli anni precedenti. Entro il 2016, 559 su 6.190 animali
addomesticati a scopo alimentare e agricolo si sono estinti, mentre
altri 1.000 sono a rischio di estinzione. Nel 2008 l'Istituto per
gli studi sull'ambiente dell'Università di Amsterdam ha compiuto lo
studio per quantificare la riduzione di emissione di CO2 in
relazione ad un minor consumo di carne, fornendo un confronto con
la riduzione di emissioni di CO2 ottenibile applicando altre misure
più note al grande pubblico come un ridotto utilizzo dell'auto,
l'uso di lampadine a basso consumo energetico e l'istallazione di
doppi vetri. I risultati hanno dimostrato come il semplice
cambiamento delle nostre abitudini alimentari possa risultare molto
più efficace nel determinare una riduzione delle emissioni di gas
serra globali rispetto a tutti gli altri accorgimenti applicabili.
I calcoli sono stati eseguiti prendendo come Paese di riferimento
l'Olanda e i risultati ottenuti hanno mostrato che se per un anno
tutti i cittadini olandesi non mangiassero carne per un giorno alla
settimana si otterrebbe un risparmio totale di 3,2 mega tonnellate
di CO2 equivalente alla circolazione di un milione di auto in meno
dalle strade dell'Olanda per un anno. Mentre se per un anno intero
tutti i cittadini olandesi non mangiassero carne per 7 giorni alla
settimana ci porterebbe un risparmio totale di 22,4 mega tonnellate
di CO2 equivalente alle emissioni totali prodotte dal consumo
domestico di gas, riscaldamento, acqua calda per bagni e docce e
cottura dei pasti dell'intera Olanda.
Considerato che il Governo regionale è molto sensibile ai
problemi ambientali e si fa spesso promotore di diverse iniziative
volte a ridurre le emissioni ad impatto ambientale, come
l'obiettivo di sostenere la transizione verso un'economia a bassa
emissione di carbonio in tutti i settori, così come previsto dal
DEFR 2019/2021, e l'impegno con il quale ha portato avanti e ha
approvato la legge sulla mobilità sostenibile; visto che anche
nella nostra regione, un po' per disinformazione, un po' per
economia e un po' per malsane abitudini, c'è un consumo notevole di
carne di qualità scadente derivante da allevamenti intensivi anche
molto lontani dalla Valle d'Aosta, attraverso questa mozione
chiediamo che venga sostenuta una campagna di sensibilizzazione che
coinvolga la popolazione di tutte le età per la promozione del
consumo consapevole di carne proveniente da allevamenti intensivi,
dell'impatto ambientale derivante dalla crescita degli allevamenti
e dei benefici ambientali ottenibili sostituendo una dieta basata
sul consumo di carne con una più bilanciata e prevalentemente
incentrata sul consumo di derivati vegetali. Questa non vuole
essere una forma di proibizionismo, ma vogliamo che i cittadini di
tutte le età siano informati sulle conseguenze ambientali derivanti
da un settore sempre più in crescita: quello degli allevamenti
intensivi.
Purtroppo, nel momento in cui abbiamo presentato questa mozione,
col solo intento di stigmatizzare gli allevamenti intensivi,
collateralmente siamo andati involontariamente a toccare un settore
già in crisi nella nostra regione: quello zootecnico. Siamo ben
consci che rispetto a quanto descritto sono cosa ben diversa gli
allevamenti bovini in Valle d'Aosta, dove si favorisce la salute
degli animali e il rispetto delle loro condizioni di vita, pratiche
di allevamento che bene si sposano con l'idea di sostenibilità,
senza dimenticare l'attività eroica dei nostri allevatori di
montagna che con la loro presenza e il loro lavoro garantiscono la
struttura e la stabilità dei prati e dei pascoli valdostani,
contrastando in questo modo tra l'altro anche il fenomeno delle
frane e degli smottamenti.
Siamo molto favorevoli all'attenzione dimostrata da AREV per
un'alimentazione sana ed equilibrata che incentivi le nostre
produzioni locali con un sistema di produzione a chilometri zero,
che è anche una delle nostre battaglie storiche. Per questo motivo
vorremmo emendare l'impegno della nostra mozione sostituendolo con
il seguente. "
Impegniamo il Presidente della Regione
- o
l'Assessore competente -
ad avviare nei tempi necessari una
campagna di sensibilizzazione che coinvolga la popolazione di tutte
le età per la promozione del consumo consapevole di carne,
dell'impatto ambientale derivante dalla crescita degli allevamenti
intensivi e dei benefici ambientali ottenibili, oltre a quelli
salutari, prediligendo per la propria alimentazione una dieta
bilanciata incentrata sul consumo di prodotti agricoli e zootecnici
locali, escludendo quelli di natura e provenienza incerta
".
Presidente -
Volevo chiederle, collega Mossa, di
mostrarci il testo dell'emendamento, se possibile, anche scritto a
mano non è un problema, basta che lo sigli e ce lo consegni.
Apriamo la discussione generale. Chi intende prendere la parola?
Qualcuno vuole intervenire? La parola alla collega Minelli.
Minelli (RC-AC)
- Devo dire che avevo letto con
attenzione la parte delle premesse della mozione presentata dai
colleghi Mossa e Nasso e avevo condiviso in larga parte queste
considerazioni. Avevo delle perplessità sull'impegnativa, più che
altro proprio sulla parte finale che parlava di alimentazione
incentrata sul consumo di derivati vegetali. Questi derivati sono
alle volte di dubbia provenienza, di dubbia qualità e quindi avevo
proprio una perplessità su questa parte.
L'altra questione è che nella nostra regione allevamenti di tipo
intensivo, come quelli citati e che presentano tutte le criticità
che ben conosciamo, non sono presenti, quindi poteva essere una
mozione che in qualche modo non teneva conto della realtà
valdostana. Il fatto di aver proposto un emendamento nel senso di
una dieta bilanciata che vada a privilegiare i prodotti
agroalimentari del territorio, quindi dei prodotti a chilometro
zero, ci vede favorevoli. Mi sembra che su questo emendamento si
possa ragionare, anche perché è una filosofia un po' diversa da
quella dell'impegno precedente.
Credo che su questo ci possa essere anche una condivisione
dell'intero Consiglio, perché mi pare che ci sia un tentativo per
promuovere i prodotti della Valle d'Aosta.
Presidente -
Altri? La parola alla collega Nasso.
Nasso (M5S)
- Solo qualche considerazione in più rispetto
alla mozione. Bene ha esposto il mio collega Mossa, ma volevo
aggiungere due riflessioni.
Ricordo che il 2 ottobre, quando abbiamo depositato questo
testo, abbiamo potuto riscontrare parecchie critiche e non. Noi
siamo ben consci che in alcuni locali sul territorio regionale ci
sia un'attenzione alla qualità della carne e vi è un'ampia offerta
anche di pietanze senza queste, eccetera, ma è altrettanto vero che
in alcuni locali - mi viene da pensare alle catene, ai
fast
food
eccetera - è possibile che questa attenzione non ci sia,
per cui ci è sembrato corretto rendere il cittadino un consumatore
più responsabile.
Come bene ha detto il collega Mossa, siamo stati molto contenti
delle considerazioni di AREV, di cui infatti abbiamo fatto tesoro.
Noi speriamo che i prodotti del territorio vengano valorizzati al
massimo rispetto ad altri prodotti meno sani e magari più
commerciali. Ci sembra importante per la salute dei cittadini
sensibilizzare affinché le scelte siano consapevoli e quindi
servono davvero delle linee di indirizzo e anche delle informazioni
per conoscere. Questo non va assolutamente in contrasto con la
produzione di carne della nostra regione ma, anzi, ben venga se il
cittadino ne sa di più e sceglie un prodotto valdostano rispetto ad
un prodotto magari di un'altra regione che ha allevamenti
intensivi. Solo questa considerazione.
Presidente -
Può solo far avere l'emendamento anche
all'Assessore? Ha chiesto la parola il collega Bianchi. Prego.
Bianchi (UV)
- Per chiedere una sospensione per una
riunione di maggioranza in funzione proprio dell'emendamento che è
stato presentato, perché cambia completamente l'indirizzo della
mozione.
Presidente -
Colleghi, vista l'ora e visto che è
pervenuta anche una richiesta di sospensione, sospendiamo i lavori
e riprendiamo alle ore 15:30.
---
La seduta termina alle ore 12:46.
