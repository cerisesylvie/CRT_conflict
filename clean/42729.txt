Classificazione
ASSISTENZA SANITARIA E OSPEDALIERA
Igiene e sanità pubblica
CONSIGLIO REGIONALE
Attività consiliare d'aula



Oggetto del Consiglio n. 234 del 14 gennaio 2021 - Resoconto
OGGETTO N. 234/XVI - Dibattito sulle comunicazioni del
Presidente della Regione sulle misure per fronteggiare l'emergenza
epidemiologica da Covid-19.
Bertin (Presidente) -
Affrontiamo la discussione relativa
alle comunicazioni del presidente Lavevaz. Consigliere Manfrin ne
ha facoltà.
Manfrin (LEGA VDA) -
Abbiamo purtroppo preso atto in
maniera decisamente preoccupata delle comunicazioni che sono state
fatte in quest'aula in maniera ufficiale dal Presidente riguardo
alle anticipazioni rese dagli organi d'informazione relativamente
alla sospensiva ottenuta a livello di Corte Costituzionale sulla
legge 11/2020, la cosiddetta legge anti Dpcm.
Siamo assolutamente preoccupati per tutta una serie di
motivazioni, ma cercherò di rendere più chiara la nostra
preoccupazione a quest'Aula facendo degli esempi concreti.
Secondo quello che è stato riportato dagli organi d'informazione
il ricorso che lo Stato ha fatto contro la legge 11 riguarda gli
articoli 2 commi 4, 6, 7, 9, 11, 12, 13, 14, 15, 16, 18, 20, 21,
22, 23, 24 e 25 e su questo forse un poco ce l'attendevamo che
questo ricorso vertesse su questi articoli, ma quello che mi
risulta ancora più curioso è che si ricorra contro l'articolo 3
comma 1 lettera A e l'articolo 4.
Siccome quest'Aula è sicuramente dotata delle capacità di
comprendere qual è la materia che trattiamo, vorrei leggervi due
piccoli articoli tratti da una legge che è attualmente in vigore
rispetto a una legge che invece non è più in vigore, perché è stata
accettata la sospensiva.
Legge che attualmente è in vigore: "Negli spostamenti del
territorio della Provincia di Bolzano si osservano il divieto di
assembramento, l'obbligo di distanziamento interpersonale e
sicurezza e vanno utilizzate da parte degli adulti e dei bambini in
età scolare protezione delle vie respiratorie in tutti i casi in
cui vi sia possibilità di incontrare altre persone con le quali non
si convive".
Legge che è stata impugnata e quindi attualmente sospesa: "Negli
spostamenti del territorio della regione si osserva il divieto di
assembramento, l'obbligo di distanziamento interpersonale di
sicurezza e vanno utilizzate da parte degli adulti e dei bambini in
età scolare protezione delle vie respiratorie in tutti i casi in
cui vi sia la possibilità di incontrare altre persone con le quali
non si convive".
Io invito quest'Aula che ovviamente fa le leggi, le vota, le
produce e le fa, a indicarmi delle differenze, fatta salvo per il
termine Bolzano e Regione, all'interno di questi due testi.
Invito anche coloro che sono contrari a questa legge a indicarmi
le differenze, perché, vedete, la differenza normativa, a
prescindere dal fatto che si condivida una norma oppure no, non
cambia, ma quello che vorrei evidenziare, e lo ripeto, è che si è
fatto anche un ricorso contro l'articolo 3.
Dell'articolo 3 vi leggo il titolo: "Unità di supporto e
coordinamento per l'emergenza Covid-19". Cioè lo Stato impugna una
normativa che dota la Regione di un'unità di supporto e
coordinamento per l'emergenza, cioè un pool di esperti che ci dice
cosa fare, cosa non fare durante la pandemia, e poi attacca anche
l'articolo 4: "Gestione dell'emergenza sul territorio regionale",
che disciplina che il Presidente della Regione operi in attuazione
delle disposizioni statali emanate per la specifica emergenza e
dell'ordinamento regionale di organizzazione regionale di
Protezione civile, cioè quanto prevede il nostro Statuto.
Se non l'avessimo capito, in questo momento è ancora più
evidente che la nostra Autonomia è sotto attacco.
Il collega Aggravi voleva intervenire, allora lascio la parola
al collega Aggravi così ci dividiamo l'intervento.
Presidente -
Consigliere Aggravi, ne ha facoltà.
Aggravi (LEGA VDA) -
Sarò telegrafico visti i tempi, ma
voglio esprimere anche io, a compendio di quello che ha riportato
il collega Manfrin - che poi è stato un leit motiv che da quando
abbiamo presentato questa proposta di legge ha contraddistinto - a
favore o contro della nostra iniziativa- tutti i lavori:
Sicuramente io spesso dico e lo dico di continuo: le sentenze
non si commentano, ma si accettano e ne prendiamo atto; sicuramente
però questa è una sentenza molto importante anche perché - visto
che la norma di Bolzano è rimasta tale e nessuno l'ha toccata e si
sa che certi numeri a Roma contano, e forse i numeri contano anche
molto in questa fase, e, lo dico a chi ha orecchie per intendere,
forse anche l'appartenenza, per carità, di soggetti che devono
essere
super partes
-volevo però sottolineare che, comunque
sia, chi è stato eletto su indicazione di un Partito nazionale... -
che fa parte non so se dire dell'attuale Governo nazionale, perché
il Partito Democratico fa parte dell'alleanza di Governo ma non
abbiamo ancora capito se il Governo ci sia o no - partito che
indicò nel 2015 quale Giudice costituzionale il professore Augusto
Barbera, che poi fu eletto.
Sicuramente questo non influisce, assolutamente, io immagino,
sulla decisione presa dallo stesso professore, ma sicuramente
l'ondata e la voglia di centralismo da parte di chi ha preso certe
decisioni - e forse ne prenderà ancora di peggiori domani - è viva
e vegeta e dobbiamo stare molto attenti.
Spero che qualcuno a Roma con le orecchie mi abbia sentito
bene.
Presidente -
Consigliere Carrel, ne ha facoltà.
Carrel (PA) -
Abbiamo ascoltato anche noi quanto ci ha
detto il presidente Lavevaz e sicuramente questa è una giornata
abbastanza triste per quest'Aula e per il lavoro che svolge
quest'Aula. Lo hanno ricordato i colleghi che mi hanno preceduto:
la legge 11 è di fatto una attuazione della legge 4 alla realtà
della Valle d'Aosta e ci permetteva in qualche modo di avere dei
margini per intervenire soprattutto quando la pandemia, speriamo
presto, inizierà a calare i suoi effetti e quindi avremmo avuto
sicuramente un margine d'azione più ampio e questo sarebbe stato
molto, molto importante.
Ciò che però non ci è chiaro dall'intervento del presidente
Lavevaz è cosa facciamo noi adesso. Oltre alla sospensione della
legge, visto che arriverà un nuovo Dpcm, dobbiamo avere il coraggio
di essere chiari e dire che cosa succederà da domani o dopodomani.
Gli impianti di sci aprono o non aprono? I ristoranti e i bar
possono o non possono aprire? Lo dico perché rimandare un'altra
volta a metà febbraio sarebbe come continuare ad alimentare delle
speranze che se non ci sono è meglio dirlo subito, è meglio trovare
delle soluzioni e usare il tempo e le energie anche di chi lavora
qui in quest'aula per trovare appunto delle risposte da dare ai
nostri concittadini, perché lo abbiamo dimostrato con la legge 11:
possiamo essere costruttivi anche dall'opposizione, lo saremo se ci
saranno dei temi su cui assolutamente la politica tutta deve
confrontarsi.
Quindi questa è sicuramente una richiesta che faccio al
Presidente, al Governo di chiarire al più presto qual è la linea
che, viste le condizioni che ormai sono chiare, dobbiamo
attuare.
E poi, ovviamente, chiedo al presidente Lavevaz se dopo questa
sentenza ha sentito il Senatore e la Deputata per capire quali sono
le loro posizioni.
Come abbiamo ricordato prima, la situazione politica a Roma è
molto instabile e non abbiamo i numeri anche di parlamentari, e
quindi di senatori e deputati; soprattutto i senatori di Bolzano
contano in questo momento, però anche uno conta uno e quando i
governi traballano uno è sicuramente importante, questa è un'altra
domanda che volevamo porre al Presidente.
Aspettiamo quindi domani anche se ovviamente il Governo, come ci
ha detto lei Presidente, non ha accolto le richieste delle Regioni,
o meglio non ha accolto gran parte delle richieste delle Regioni;
questo è un altro attacco centralista del Governo italiano.
Continueremo a lavorare, continueremo a produrre delle leggi che
vadano nell'interesse dei Valdostani perché qui rappresentiamo i
Valdostani e siamo qui appunto esclusivamente per quello.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
È con un po' imbarazzo che
intervengo, perché già in fase di discussione noi avevamo posto il
problema della costituzionalità di questa legge, è l'avevamo
dichiarato non votandola e capimmo anche allora che in quel momento
si voleva lanciare una sfida al Governo nazionale che, come avete
sottolineato - come hanno fatto anche governatori delle nostre
Regioni che spesso vengono citati -sicuramente c'è in questo
momento una volontà di centralismo, esplicitata anche dal senatore
Lanièce in una delle nostre Commissioni, che sicuramente deve
trovare in questo senso l'unità di tutto il Consiglio
regionale.
Noi allora non trovavamo che la salute pubblica fosse il terreno
di scontro mentre abbiamo sempre sostenuto le ordinanze del
Presidente e con orgoglio abbiamo sostenuto gli Assessori, che
ringrazio pubblicamente, quindi l'Assessore alla pubblica
istruzione e l'Assessore ai trasporti che hanno fatto sì che le
nostre scuole aprissero prima di molte altre regioni facendo vedere
lì sì che l'autonomia in modo responsabile potevamo
interpretarla.
Quindi non ho voglia di sottrarmi al dibattito e non ho voglia
nemmeno di dirvi che non vedo, e lo dico a titolo personale, questa
volontà d'intervenire sulle Regioni. Capisco anche che in una fase
di pandemia e di emergenza sanitaria questo possa avvenire.
Su questo ribadisco che ci deve essere la volontà del Consiglio
regionale tutto di ribadire la forza della nostra Autonomia e sotto
questo punto di vista la prossima settimana incontreremo di nuovo i
parlamentari in I Commissione e quello sarà sì il luogo dove
potremo, secondo me, influire con più forza rispetto alla sfida che
avete voluto lanciare e che non ci ha visto protagonisti insieme a
voi.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Sinceramente con dispiacere e con un
certo rammarico le sentenze si accettano e soprattutto si
applicano, ma noi abbiamo voluto credere in questo percorso. La
sfida sapevamo che non era assolutamente facile ma nel rispetto
della nostra autonomia, delle nostre piccole comunità e della
nostra peculiarità, avevamo creduto in questo percorso. Sicuramente
non vogliamo metterla né in caciara e né in politica ma riteniamo
che le istituzioni abbiano un ruolo e che questo ruolo sia un ruolo
di un certo livello e che abbia un suo peso. Questo penso che ci
debba da una parte far riflettere, dall'altra crescere, sapendo che
è un momento comunque difficilissimo, il rammarico è veramente
tanto.
Concludo dicendo che se da una parte si accettano le sentenze,
dall'altra il dispiacere è alto e a differenza di chi vuole sempre
mettere eventualmente le questioni, così, con un "Proviamoci",
quello non era il nostro intento. Il nostro intento era veramente
più robusto, in un momento dove le nostre piccole comunità oggi,
noi abbiamo affrontato dei temi delicatissimi... che il rispetto
sia reciproco, che quella sfida nel prosieguo possa di nuovo
ridarci comunque se da una parte concretezza, dall'altra quel
rispetto istituzionale che penso che spettino a questo Consiglio e
alla nostra piccola regione.
Presidente -
Il consigliere segretario Jordan si è
prenotato, ne ha facoltà.
Jordan (VdA Unie) -
Apprendiamo anche noi con dispiacere
questa notizia.
La norma che questo Consiglio ha approvato non voleva essere,
così come è stata ribattezzata e dipinta ad arte, una norma anti
Dpcm, ma voleva essere uno strumento per far valere le nostre
prerogative. Qui in aula è stato detto da molti in più occasioni:
uno strumento per far valere le nostre prerogative e utilizzare
alcuni spazi che le norme del Governo ci potevano consentire per
far valere le nostre differenze rispetto alle altre regioni.
E così è stato. La collega Guichardaz ha ricordato l'esempio
positivo dell'apertura delle scuole, così come va dato atto che il
Presidente, nelle sue ordinanze, con coraggio ha anticipato
l'apertura di alcune attività - avremmo potuto farlo in maniera
ancora più incisiva se la situazione pandemica non fosse in qualche
modo peggiorata - con lo stesso spirito che ha guidato la Provincia
autonoma di Bolzano nel fare la stessa norma. Quindi consentirci di
ripartire secondo le nostre prerogative.
Tutti eravamo consapevoli dei limiti normativi, proprio perché
il contesto era diverso, il contesto e l'approvazione di questa
norma erano diversi rispetto a quelli dell'Alto Adige, ma era
giusto, assolutamente, comunque provarci perché se non altro questa
legge è stata un sussulto per la nostra Autonomia e i Valdostani
hanno apprezzato un Consiglio coraggioso che, pur con i limiti
normativi, cerca e cercherà ancora, me lo auguro, di far valere le
nostre prerogative.
Presidente -
Consigliere Marguerettaz ne ha facoltà.
Marguerettaz (UV) -
Vorrei fare un passo indietro
rispetto alla nostra legge 11.
La nostra legge 11 è arrivata dopo che il presidente Lavevaz,
con il sostegno di tutto il Governo regionale e quindi di tutte le
componenti di questa maggioranza, ha approvato un'ordinanza dove
sostanzialmente abbiamo anticipato di tre giorni la zona gialla,
perché ritenevamo che i dati che Roma aveva elaborato fossero
sbagliati.
La legge 11 è semplicemente arrivata per dare uno strumento in
più in modo tale da radicare queste ordinanze su un impianto
legislativo. Ecco perché capisco che a volte ci sia un po' di
strabismo: l'ordinanza dove anticipiamo di tre giorni una zona
gialla rispetto alle indicazioni statali va bene, mentre se
facciamo una legge dove in modo responsabile gestiamo la nostra
autonomia non va bene.
Allora io vorrei dire che la cosa che più mi ferisce è essere
considerato parte di una Regione sciagurata che mette a rischio
l'incolumità dei suoi residenti, dei suoi abitanti.
Voglio ricordare che, nonostante questi provvedimenti, la nostra
Regione ha per adesso uno degli indici più bassi dal punto di vista
del contagio e dal punto di vista dell'epidemia. Quindi vuol dire
che così male non abbiamo gestito la nostra autonomia.
Allora, vedete, se rivendicare le proprie competenze è
considerato una sfida, io veramente sono disorientato, perché nel
momento in cui voglio sfidare voglio portare all'estremo un
conflitto e questo non è assolutamente nelle nostre corde, noi
abbiamo semplicemente chiesto di avere una maggiore
considerazione.
Non vi sfuggirà quello che ha detto Lavevaz poco fa, ha detto:
"Non sappiamo ancora se siamo gialli o se siamo arancioni". Ma come
possiamo programmare il nostro futuro e le nostre attività?
Voi immaginatevi quei ristoranti, quei bar: non sanno se fare
gli approvvigionamenti o non farli.
Chiaramente da questo punto di vista non vogliamo neanche fare
delle false promesse, cioè dire che oggi riusciamo ad aprire gli
impianti di sci, non è assolutamente credibile! Abbiamo tutte le
regioni bloccate, quindi noi non vogliamo prendere in giro nessuno.
Vogliamo semplicemente dare un contorno a questo nostro
Governo.
Allora, anche nelle attività, non dobbiamo mettere in
contrapposizione la scuola con l'economia, sono parte di uno stesso
disegno! Non è che possiamo pensare di mandare i ragazzi a scuola e
di far morire tutti perché l'economia non regge, perché non
riusciamo a pagare gli affitti, perché non riusciamo ad assolvere i
nostri compiti.
Quindi tutto il nostro ragionamento era "per", era "pro", e da
questo punto di vista io mi dissocio da coloro che hanno detto:
"Parliamo con il nostro senatore, il nostro deputato e in qualche
modo facciamo un ricatto". Noi non ricattiamo nessuno. Questi sono
dei rapporti di natura politica, per cui mai e poi mai io credo che
si debba condizionare l'appoggio a un Governo, a una serie di
attività rispetto a una sentenza. Sono ragionamenti che stanno su
due piani.
Quindi dal punto di vista della leale collaborazione, parlo a
nome di questa maggioranza, nessuno cercherà di ricattare un
Parlamento italiano al fine di rivendicare delle posizioni, ma
continueremo nel nostro dialogo e cercheremo di portare avanti le
nostre posizioni.
È chiaro che questa sentenza è una sentenza che accettiamo ma
che non ci fa bene, non rende onore al nostro percorso. Torno a
dire: non era una sfida, non era un qualcosa che abbiamo fatto
contro qualcuno, era una legge che abbiamo fatto per i
Valdostani.
Quindi da questo punto di vista ne prendiamo atto e valuteremo i
passi nelle prossime settimane.
Presidente -
Il Presidente della Regione, ne ha
facoltà.
Lavevaz (UV) -
Solo per una brevissima replica, anche
perché credo di essere stato sollecitato soltanto dal collega
Carrel, per gli altri interventi, credo di poter condividere quanto
è stato detto.
Il collega Carrel chiede cosa si farà domani, che tipo di
posizionamento ci sarà da parte del Governo. Credo che sia
abbastanza evidente che ci viene a mancare un presupposto normativo
che ci dava quella cornice di cui abbiamo parlato in queste
settimane, quindi dovremo muoverci all'interno del solco della
normativa sia nazionale che regionale per quanto riguarda le
prerogative che comunque rimangono in capo al Presidente della
Regione, in particolare la possibilità di fare ordinanze.
Quindi dovremmo muoverci, come ci siamo mossi all'inizio della
seconda ondata - da fine ottobre, nel mese di novembre quando la
legge 11 non c'era ancora - quindi con la possibilità che ci è data
dalla normativa attuale che è quella di non essere ampliativi
rispetto alle possibilità inserite all'interno sia dei D.L. che del
Dpcm, ma cercheremo di essere interpretativi come abbiamo fatto in
questa fase, quindi cercare di adeguare alla nostra realtà le
disposizioni, in particolare per quanto riguarda gli spostamenti,
per quanto riguarda le attività e soprattutto per quanto riguarda
l'effettivo stato di necessità che viene dalla nostra
configurazione territoriale, in particolare per quanto riguarda lo
spostamento.
Mi voglio collegare anche a quanto detto dal collega Jordan, che
ha parlato di un sussulto di quest'Aula, perché lo condivido, la
condivido in pieno, avevo già avuto modo di fare un intervento
molto simile a quello che ha fatto il collega Jordan quando abbiamo
approvato la legge, perché questo è un passo importante che abbiamo
voluto fare come Consiglio regionale; il fatto che questa legge sia
stata impugnata e che sia stata sospesa nella sua validità non deve
farci desistere dall'intraprendere delle iniziative, anche
coraggiose dal punto di vista legislativo, perché questo credo che
sia veramente importante per continuare a far valere questa
autonomia che tanto decantiamo ma che spesso non riusciamo a far
valere con i giusti valori.
Questo è un primo passo, il fatto che non sia andato a buon fine
non deve farci desistere dal continuare a insistere anche in
maniera coraggiosa nell'attività legislativa.
