Classificazione
BENI CULTURALI
Musei, biblioteche, archivi storici e aree di interesse archeologico
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2807 del 20 giugno 2017 - Resoconto
OGGETTO N. 2807/XIV - Interpellanza: "Costituzione di una
Commissione speciale per l'esame della documentazione riguardante
forniture effettuate all'Associazione Forte di Bard".
Rosset (Presidente)
- Punto n. 12 dell'ordine del giorno.
Ha chiesto la parola il Consigliere Ferrero per l'illustrazione; ne
ha facoltà.
Ferrero (M5S) -
Già nel 2013 ci era capitato di incappare
in alcune fatture chiamiamole "anomale" emesse da quella che noi
chiameremmo la "solita" società di prodotti alimentari, perché
sembrerebbe che fornisca quasi tutte le partecipate della Regione -
ovviamente non tutte, poiché sono cinquanta, ma diciamo diverse
partecipate della Regione - riscontrando, come avevamo già fatto
notare all'epoca, che i prezzi indicati per i generi alimentari
praticati all'ingrosso erano superiori per certi prodotti dal 10 al
35/40 percento in più dei prezzi praticati al dettaglio da
qualsiasi supermercato della Valle d'Aosta. Allora la cosa era
stata chiusa con le solite battute della serie "andate a cercare i
peli nell'uovo". Poi, guarda caso, quest'anno abbiamo assistito
alle dimissioni del Consigliere delegato dell'Associazione del
Forte di Bard, abbiamo assistito ad un'inchiesta giudiziaria che è
ancora in corso e sappiamo che in questa inchiesta giudiziaria è
coinvolta anche questa ditta di prodotti alimentari. Anche in
questo caso all'epoca si era cercato di denunciare per
sensibilizzare l'Amministrazione regionale e l'allora Giunta,
perché non dimentichiamo che, all'interno dell'Associazione Forte
di Bard, il Presidente dell'associazione è di diritto il Presidente
della Regione, quindi adesso è il Presidente Marquis. Non
dimentichiamo poi che c'è anche un Consigliere del Consiglio
regionale all'interno dell'associazione. All'epoca era finito tutto
così, buttato alle ortiche.
Certo che, alla luce di quanto è successo, bisognerebbe magari
fare un pensierino. Ci potrebbe essere un ripensamento, anche
perché questa associazione agiva e ha agito sostanzialmente in
maniera indipendente con il non controllo a questo punto: e il
Consiglio d'amministrazione che cosa ha fatto quando è venuto a
sapere di queste cose? Non ha fatto nulla, gli andava bene!
Io mi chiedo e chiedo adesso a lei, Presidente (l'avevo anche
chiesto prima al precedente Presidente): ma voi andreste a comprare
all'ingrosso un prodotto che costa il 30 percento in più del prezzo
praticato in un supermercato al dettaglio? Io penso di no. Allora
perché lo deve fare un'associazione in cui la Regione fa il bello e
il cattivo tempo e ci mette soprattutto i soldi? Perché dobbiamo
andare a farci prendere in giro gratuitamente? C'era un ritorno per
qualcuno? Non lo so, lo scoprirà poi la magistratura. Come mai
questa associazione sostanzialmente ha conferito a trattativa
privata anche incarichi professionali a persone che erano
condannate, senza fare un minimo di selezione? Poi torneremo anche
su questo argomento e lo approfondiremo.
Penso che non siamo solo noi del Movimento 5 Stelle che
cerchiamo di capire, ma sono tutti i valdostani che stanno cercando
di capirlo: questa maggioranza vuole aprire certi armadi in cui
sono conservati dei cadaveri? Aprire certi cassetti, dove magari
non c'è il cadavere intero, ma ci sono solo dei pezzi di ossa da
tirare fuori? Lo vuole fare questo oppure no? Perché, se non lo
vuole fare, che i valdostani non si illudano: non basta far
scendere dai banchi della Giunta il collega Rollandin per cambiare
le cose! Qui ci vuole un cambio di mentalità che noi non vediamo
ancora. Ecco perché per la questione dell'Associazione Forte di
Bard - ma potremmo prendere altre partecipate regionali - bisogna
avere il coraggio di andare a vedere quello che è successo in
passato. Bisogna andare a vedere se è stato sufficiente sostituire
un consigliere delegato con un altro per cambiare la musica.
Bisogna capire perché in una partecipata qualsiasi l'acquisto viene
fatto in maniera sostanzialmente disinvolta; perché c'è sempre la
trattativa privata dappertutto; perché nelle assunzioni su dieci
persone assunte otto sono tutte riconducibili a partiti politici.
Vi prego, sgombrate il dubbio una volta per sempre: aprite questi
armadi, perché sennò si potrebbe sospettare che tra i cadaveri
nascosti ci sia anche qualche cadavere che non è riconducibile alla
vecchia maggioranza, magari ce n'è anche qualcun altro.
Chiediamo la vera trasparenza che è stata tanto sbandierata,
quando anche molte persone erano ai banchi dell'opposizione,
tiriamola fuori! Facciamo un ragionamento sul fatto che il
Presidente della Regione debba essere ancora Presidente
dell'Associazione Forte di Bard. Questo problema era stato portato
dai colleghi dell'ALPE in più sedute del Consiglio e noi avevamo
condiviso. Ma perché adesso non lo si può affrontare subito? È un
attimo. Perché non si va a cambiare, a togliere la gestione
politica e non si ha il coraggio di dire che l'Associazione Forte
di Bard non può essere un'associazione senza scopo di lucro, ma
deve essere trasformata in una S.r.l.? Perché il 99 percento
dell'attività è di tipo commerciale e la questione museale ormai è
una questione accantonata? Perché i dipendenti dell'Associazione
Forte di Bard non devono timbrare come il resto dei dipendenti
delle partecipate o dei dipendenti regionali? Perché basta una
firma? Presidente Marquis, andate a vedere, io basta! Mi hanno
ficcato quattro querele perché ho parlato dell'Associazione Forte
di Bard, ho ancora un processo aperto in appello a Torino. Ma è
possibile? Andate a vedere perché certe persone quando risultavano
in malattia si sono fatte pagare alle volte anche gli straordinari,
andate a vedere! Tocca a voi adesso farlo, perché sennò che razza
di cambiamento è questo?
Se non andate ad aprire i cassetti e a fare la vera pulizia, a
noi viene un ulteriore dubbio: che questa sia solo una pantomima
per arrivare alla gestione gigantesca di due coalizioni della legge
elettorale, e allora non facciamoci troppo male, perché poi quando
c'è da decidere sulla legge elettorale ci mettiamo d'accordo.
Facciamo fuori quelli che rompono le scatole e rimaniamo solo noi.
Attenzione, perché è un gioco rischioso, magari rimanete con il
cerino in mano. E non si può peraltro neanche lasciare
completamente sempre alla magistratura il compito di fare pulizia!
Lo capiamo che questa politica non è stata in grado di fare pulizia
in questi anni? Non è stata in grado di rinnovarsi, di espellere
quello che andava espulso? Dopo le nuove inchieste che ci sia
un'iniziativa della Giunta, che non ci sia sempre la necessità di
andare a fare esposti.
Anche in questo periodo io ho continuato a fare esposti
all'Anticorruzione, alla magistratura perché come si riesce a far
cambiare il sistema politico valdostano e il sistema Valle d'Aosta
al suo interno tutto, se non in questa maniera? La politica si deve
accollare delle responsabilità. Io vorrei pertanto che venisse un
segnale: nell'Associazione Forte di Bard fuori i Consiglieri
regionali dal Consiglio d'amministrazione, fuori il Presidente
della Regione dall'associazione, che la si trasformi in una S.r.l.,
fuori le fondazioni bancarie, perché poi ci sono anche le banche!
Ci mancavano proprio le banche all'interno di un'associazione in
cui la Regione caccia i soldi! Ma alla fine chi decide? Alla fine
in questo famigerato Consiglio d'amministrazione chi controlla?
Cosa si fa: si prende un piano delle iniziative che il Forte di
Bard fa annualmente e gli si dice che va bene il piano? Ma cosa
stanno a fare queste persone? Io penso che ci debba essere un
controllo.
È stato chiarito con una sentenza del Consiglio di Stato e con
le pronunce della Corte dei Conti: in questi enti ci può essere il
danno erariale come ci può essere il danno erariale all'interno
dell'Amministrazione regionale. Bisogna mettersi in testa che sono
soldi dei valdostani, soldi nostri; non vengono dati e poi
l'associazione ne può fare quello che vuole. Ma cosa fa
l'associazione, come è nata, per cosa è nata? Siamo proprio certi
del finanziamento dei fondi europei fatto all'epoca per
ristrutturare il Forte di Bard? Io vi do un altro spunto, poi
magari se avete voglia andate a vedere, ma siamo proprio certi che
quanto era previsto a livello di obiettivi per i fondi è stato poi
rispettato? Siamo certi che se bisognava fare tre, quattro, cinque
musei, questi sono stati fatti o invece è stato fatto qualcosa di
diverso?
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
Rispetto al contenuto dell'interpellanza è
stato fatto un ragionamento molto più allargato riguardo alla
gestione del Forte di Bard, perché nell'interpellanza veniva
chiesto di costituire una Commissione in merito alle forniture
fatte in questi anni. Sono invece stati fatti dei ragionamenti a
360 gradi sulla gestione, quindi mi permetto di esprimere alcune
considerazioni.
Da quando ci siamo insediati, il Forte di Bard è stato oggetto
di nostra attenzione: ci siamo impegnati per dare attuazione alla
risoluzione approvata all'interno del Consiglio regionale e si è
intrapreso un percorso di ristrutturazione dell'associazione,
ristrutturazione che prevede una ridefinizione della
governance
. Ci sono state le dimissioni del Consigliere
delegato e si è provveduto alla sua sostituzione. È stato altresì
detto che come maggioranza riteniamo di dare fede ai nostri
intendimenti - quelli che abbiamo dichiarato anche in tempi non
sospetti, prima del nostro insediamento -, che occorre pensare a
predisporre un assetto di governance che preveda un distacco e una
separazione tra il potere di governo e il potere di indirizzo.
Sicuramente si andrà in questa direzione. Questo è un processo che
dovrà durare alcuni mesi, perché si è impegnati anche a
ristrutturare l'organigramma della società, in quanto è un'azienda
che si presenta in una situazione parecchio destrutturata; ha delle
competenze, ma bisogna cercare di dare un riassetto alla struttura
affinché sia funzionale alla gestione ottimale dell'associazione.
Le assicuro che l'impegno è massimo rispetto a questo argomento,
sia a livello gestionale, sia a livello di dare fede agli impegni
che ci siamo presi.
Per quanto riguarda invece la domanda specifica da lei posta,
credo sia inutile sottolineare come in questo momento siano in
corso indagini giudiziarie in merito a specifiche forniture del
Forte di Bard. Riteniamo pertanto che in questo momento non sia
opportuno sovrapporre le attività delle Commissioni consiliari
rispetto alle indagini in corso, dalle quali necessariamente si
attende e, se del caso, ci saranno sicuramente tutti gli elementi
per chiarire definitivamente tale questione, anche per accertare
gli eventuali profili di danni erariali da lei richiamati. Come lei
sa, nel periodo di sua assenza si è discusso parecchio sul ruolo
delle Commissioni d'inchiesta e speciali: queste Commissioni non
danno la possibilità ai Consiglieri di avere maggiori elementi di
quelli che si possono ottenere all'interno delle Commissioni
permanenti, già di per sé operative all'interno della nostra
organizzazione. Pertanto crediamo che l'attività svolta in questa
fase da chi è deputato al controllo potrà fare definitivamente luce
sulle questioni da lei sollevate.
Presidente -
Ha chiesto la parola il Consigliere Ferrero
per la replica; ne ha facoltà.
Ferrero (M5S) -
Cosa potevo aspettarmi? C'è la
magistratura che indaga, allora lasciamoli indagare, quando si sa
benissimo - e io ho parlato non a caso di danno erariale - che le
vie sono due: una giudiziaria e una che riguarda invece la
magistratura contabile, che è la Corte dei Conti, e sono
completamente indipendenti. Noi lo sappiamo bene, perché su certi
argomenti la Corte dei Conti continua ad indagare mentre la
magistratura si è già espressa per questioni che riguardano anche
direttamente il Consiglio regionale. Far finta di non voler
intralciare le indagini della magistratura è un
escamotage
per dire che non si vogliono mettere le mani in quei cassetti.
Quindi, fino a prova contraria, ho capito che c'è una sorta di
"omertà cavalleresca" tra colleghi che viene rispettata: io non
vado a vedere quello che è successo prima per i tanti motivi che
sapete voi. Qui ci si aspettava la tempesta del cambiamento, ma io
non vedo neanche i segni di una brezza.
