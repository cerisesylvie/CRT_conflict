Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 2446 del 5 marzo 1997 - Resoconto
SEDUTA POMERIDIANA DEL 6 MARZO 1997
OGGETTO N. 2446/X Disegno di legge: "Intervento finanziario per
l'avvio di un programma di screening dei tumori femminili nella
regione".
Articolo 1 (Finalità)
1. La Regione interviene finanziariamente per l'avvio, da parte
dell'Unità sanitaria locale della Valle d'Aosta (USL), di un
programma di screening finalizzato alla prevenzione dei tumori
femminili.
2. Per le finalità di cui al comma 1, la Giunta regionale è
autorizzata ad assegnare all'USL appositi finanziamenti
annuali.
Articolo 2 (Finanziamento)
1. Per l'applicazione della presente legge è autorizzata la
spesa annua di lire 500 milioni per gli anni 1997, 1998 e 1999.
2. L'onere di cui al comma 1 graverà sul cap. 59920 (Spese a
carico della Regione per l'esercizio di funzioni sanitarie
attribuite al Servizio sanitario nazionale) del bilancio di
previsione della Regione per l'anno 1997 e sui corrispondenti
capitoli degli esercizi 1998 e 1999.
3. Alla copertura dell'onere di cui al comma 1, si provvede
mediante utilizzo di pari importo dello stanziamento iscritto al
cap. 69020 (Fondo globale per il finanziamento di spese di
investimento) del bilancio di previsione della Regione per gli anni
1997/1999, a valere sull'apposito accantonamento previsto
nell'allegato n. 1 del bilancio stesso (Progetto screening tumori
femminili - D.1.4.).
Articolo 3 (Variazioni di bilancio)
1. Alla parte spesa del bilancio di previsione della Regione per
gli anni 1997/1999 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
anno 1997 lire 500.000.000
anno 1998 lire 500.000.000
anno 1999 lire 500.000.000;
b) in aumento:
cap. 59920 "Spese a carico della Regione per l'esercizio di
funzioni sanitarie attribuite al Servizio sanitario nazionale"
anno 1997 lire 500.000.000
anno 1998 lire 500.000.000
anno 1999 lire 500.000.000.
Presidente Ha chiesto la parola il relatore, Consigliere
Squarzino Secondina.
Squarzino (VA) Si tratta di una legge di finanziamento che
riguarda un progetto che è già stato approvato dalla Giunta. È un
progetto che risponde ad un'esigenza che è emersa in Valle e che è
stata sottolineata anche dalla Consulta regionale femminile in
questi anni.
L'obiettivo di questo progetto di screening è quello di
potenziare la prevenzione; si è infatti individuato che l'unico
modo per contrastare il tumore femminile alla mammella, (ricordiamo
che la Valle d'Aosta ha delle incidenze abbastanza forti che sono
superiori anche allo stesso vicino Piemonte) è quello di procedere
con lo screening che consente una diagnosi precoce del male.
Sappiamo che solo se la diagnosi è fatta in tempi tali da
consentire un intervento rapido, questo consente di contrastare il
male. Le ipotesi che si fanno sono di circa 10-13 persone all'anno,
che dovrebbero vedersi garantita una maggiore sopravvivenza.
La legge finanzia questo progetto, lo finanzia solo in parte, in
quanto stanzia 500 milioni ogni anno, ma il costo del progetto
ammonta ad 1,5 miliardi per il primo anno e a 800 milioni a regime
per cui bisognerà senz'altro trovare altre risorse per realizzare
questo piano di interventi che sappiamo con sicurezza servirà a
garantire maggiore salute alle donne della nostra regione.
Presidente Qualcuno chiede la parola? Se nessuno chiede la
parola, dichiaro chiusa la discussione generale. Si passa all'esame
dell'articolato.
Pongo in votazione l'articolo 1:
Presenti, votanti e favorevoli: 28
Presidente Pongo in votazione l'articolo 2:
Presenti, votanti e favorevoli: 28
Presidente Pongo in votazione l'articolo 3:
Presenti, votanti e favorevoli: 28
Presidente Pongo in votazione la legge nel suo complesso:
Presenti, votanti e favorevoli: 30
Il Consiglio approva all'unanimità
