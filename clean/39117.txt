Classificazione
ATTIVITÀ CULTURALI
DEMANIO E PATRIMONIO REGIONALE



Oggetto del Consiglio n. 2441 del 8 novembre 2016 - Resoconto
OGGETTO N. 2441/XIV - Interpellanza: "Intendimenti in merito
alla futura gestione dell'ex Cinema Splendor di Aosta".
Rosset (Presidente) -
Punto n. 16 dell'ordine del giorno.
Per l'illustrazione, ha chiesto la parola il collega Bertin, ne ha
facoltà.
Bertin (ALPE) -
Ritorniamo dopo qualche tempo sull'ex
Cinema Splendor, una struttura alla quale nella passata legislatura
avevo dedicato una parte della mia attività, tra l'altro, anche con
un progetto di legge sulla sua possibile gestione. Questa struttura
è costata circa 20 milioni e ci sono voluti ben 18 anni per
realizzarla. Una struttura che potrebbe rappresentare un salto di
qualità nella fruizione culturale della città, che avrebbe dovuto
rappresentare quel salto di qualità, purtroppo i tempi lunghi non
hanno certamente favorito questo salto di qualità. Oggi è
utilizzata, secondo me, a mezzo servizio e mi chiedevo pertanto
qual era: "il numero degli spettacoli organizzati nella struttura e
il relativo numero di spettatori nel corso dell'ultimo anno", tra
l'altro, siamo alla vigilia della
Saison culturelle
, nella
quale finalmente la struttura sarà utilizzata di nuovo in modo più
significativo; "l'ammontare complessivo dei costi sostenuti per la
gestione di questa struttura...", che in minima parte sono affidati
all'esterno per quel che riguarda immagino gli aspetti tecnici, ma
per il resto gli spettacoli sono gestiti direttamente dal personale
dell'Amministrazione regionale. Vorrei capire anche se questo
modello poteva, secondo lei, continuare o se si pensava di gestire
in modo diverso questa struttura.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Dal 1° gennaio 2016 al 31 ottobre 2016 sono
stati organizzati al Teatro Splendor 69 spettacoli, di cui 62
organizzati a vario titolo direttamente dall'Assessorato
dell'istruzione e cultura. Il numero complessivo di spettatori
riferito a questi 62 spettacoli è pari a 13.820 in occasione di
spettacoli con entrata a pagamento e circa 7000 per quanto concerne
le iniziative ad ingresso libero e gratuito. Le altre 7 iniziative
sono invece state organizzate da soggetti terzi a seguito della
concessione in uso del teatro e pertanto non ho a disposizione i
dati di affluenza.
La grande maggioranza di queste iniziative è stata organizzata
tra gennaio e giugno, come ricordava lei, in occasione della nostra
offerta proposta nell'ambito della
Saison culturelle
e
questi numeri credo siano numeri confortanti, che denotano un
proficuo utilizzo di questo teatro. Una struttura importante, una
struttura accogliente e devo dire che anche i riscontri da parte
delle varie compagnie teatrali, musicali che si sono succedute
all'interno del teatro stesso sono sempre stati dei riscontri
ottimi. Nel periodo estivo il teatro, come peraltro altre realtà
sul territorio italiano di cui abbiamo analizzato i dati, ha invece
un utilizzo ridotto, tenuto anche conto che i concerti, gli
spettacoli, tutte le attività culturali sono per la maggior parte
organizzate all'aperto, valorizzando - perché bisogna anche
guardare l'altra faccia della stessa medaglia - gli altri siti
importanti sul nostro territorio: penso alle piazze, ma anche ai
siti archeologici, ai castelli e, in collaborazione anche con
l'Assessorato del turismo, anche i luoghi all'aperto con una
rilevanza naturalistica importante.
Per quanto riguarda la sua seconda domanda: i costi ad oggi
sostenuti dall'Amministrazione per la gestione del teatro in
occasione degli spettacoli ammonta a 65 mila euro per le spese
relative alla custodia, la messa in servizio di personale
specializzato, quali, per esempio, gli elettricisti, gli addetti ai
servizi di sicurezza. A questi costi vanno sommati quelli della
pulizia della struttura, pari a più o meno 15 mila euro. Si ricorda
che la gestione tecnica è affidata ad una ditta esterna, che
pertanto non si utilizza personale interno all'Amministrazione
regionale.
Per quanto riguarda le modalità di gestione del teatro, questa
rimane di tipo diretto e in capo al Dipartimento Soprintendenza
beni e attività culturali, che continuerà ad utilizzarlo per tutte
le iniziative dell'Assessorato, come la Saison culturelle e
l'Assemblée de chant choral
in primis
. Il Teatro
Splendor, perché di teatro si tratta, e quindi non - come a volte
lo definiamo - ex Cinema Splendor, potrà comunque continuare ad
essere utilizzato anche da altri enti, anzi su questo credo che
dovremo essere in grado anche di sollecitare un uso maggiore da
parte di altri enti, associazioni e privati, in base al regolamento
per la concessione in uso temporaneo, approvato con la
deliberazione della Giunta regionale n. 736 del 26 aprile 2013, con
le sue successive modificazioni ed integrazioni.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
Purtroppo questo rimane l'ex Cinema
Splendor. Questo non è un teatro: è poco più di una sala
polivalente che si apre prima dello spettacolo e si chiude alla
fine dello stesso, sono le sale polivalenti dei vari Comuni, niente
di più, non ha niente in comune con un teatro. Questa struttura
doveva essere utilizzata in modo diverso, doveva essere un motore
di creazione anche artistica e culturale per la città, dovrebbe
essere aperta tutto il giorno, non soltanto nel piccolo periodo
dello spettacolo. Tra l'altro, questa è una struttura praticamente
esclusivamente dedicata alla
Saison culturelle
e a due
spettacoli sempre nell'ambito dell'organizzazione della Regione:
una
dépendance
delle attività della Regione. A mio avviso,
non doveva essere questo l'utilizzo di questa struttura, che doveva
essere un motore di creazione culturale e artistica della città e
soprattutto renderlo vivo, non una sala polivalente. Non si può
parlare di teatro, non è un teatro questo...non è aperto, è sempre
chiuso! Bisogna in qualche modo immaginarsi una gestione diversa,
che lo sfrutti di più e soprattutto lo renda aperto alla
cittadinanza e non soltanto alle attività dell'Amministrazione
regionale.
Lei si dice soddisfatta, io sono tutt'altro che soddisfatto
dell'utilizzo di questa struttura, che è costata molto, che è stata
attesa dai cittadini di Aosta per tanto tempo e certamente le
aspettative che riponevamo su questa struttura sono, rispetto a
quello che vediamo, assolutamente non all'altezza della situazione.
Sono completamente deluso, altro che soddisfatto dell'utilizzo
della struttura. Bisogna ripensare alla gestione di questa
struttura in una visione diversa, perché altrimenti questa è
l'ennesima occasione persa. Mi fermo qui, ritorneremo
sull'argomento magari in un'altra occasione.
