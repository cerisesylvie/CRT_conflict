Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 621 del 21 giugno 1989 - Resoconto
OGGETTO N. 621/IX - Proposta di legge: "Integrazione alla
legge regionale 28 novembre 1986, n. 56, recante norme per la
concessione di finanziamenti agevolati a favore delle cooperative
edilizie".
Presidente
: Ha chiesto di parlare il Consigliere
Beneforti, ne ha facoltà.
Beneforti (DC)
: Illustro brevemente questo disegno di
legge perchè sono il primo firmatario della proposta di legge
stessa. Questa illustrazione avrebbe potuto farla, credo, qualsiasi
altro Consigliere, perchè la legge è stata presentata dal Gruppo
della Democrazia Cristiana solo materialmente, ma noi riteniamo che
sia di tutto il Consiglio.
Si tratta di un provvedimento che va incontro a circa 40
famiglie che si sono adoperate per realizzare autonomamente un bene
di prima necessità qual è quello della casa. Il parere nelle
Commissioni è stato espresso da tutti favorevolmente. Riteniamo che
con questo disegno di legge si concluda una vicenda di cui
l'attuale Assessore alle Finanze e quello precedente, ma anche il
Presidente della Giunta e l'Assessore ai Lavori Pubblici erano
ampiamente a conoscenza. La sensibilità di tutti ci ha permesso di
giungere oggi alla definitiva approvazione.
Sapete che queste famiglie avevano contratto dei mutui pagando
un interesse del 13,35%, perchè non avevano potuto usufruire della
legge n. 457 e tantomeno della legge regionale n. 56, che è venuta
dopo, proprio per rimediare alle lacune della legge statale n. 457.
Con questa legge si riportano a carico di questi cittadini gli
interessi uguali a quelli che vengono praticati dalla Regione
tramite la legge 56.
Credo che il Consiglio vorrà approvare questa legge nello
spirito con cui anche le Commissioni l'hanno esaminata: tutti i
Gruppi consiliari hanno espresso il loro voto favorevole.
In Commissione è venuto fuori che, oltre alle cooperative,
potevano esserci altre categorie di cittadini che individualmente
avevano avuto dei mutui a tasso superiore a quello praticato dalla
Regione, in modo particolare quelli che avevano usufruito di mutui
in base alla legge n. 31. Negli incontri che abbiamo avuto anche da
parte dell'Assessore ai Lavori Pubblici è stato assunto l'impegno
di fare un esame globale di tutti questi mutui individuali e di
provvedere in merito anche per queste categorie di cittadini che
non hanno potuto provvedere ad avere mutui secondo le leggi
regionali o le leggi dello Stato. Questo per non compiere
ingiustizie fra le cooperative e le persone che individualmente
avevano assunto altri mutui.
Quindi, si cerca globalmente di affrontare un problema per tutti
e credo che il Consiglio con questo spirito cerchi di approvare
oggi questa legge che riguarda le cooperative, che sono
praticamente tre cooperative con 40 soci, ed in seguito affrontare
anche il problema, se si presenterà, di venire incontro
individualmente a coloro che hanno usufruito di mutui a tasso
superiore a quello praticato dalla Regione.
Presidente: E' aperta la discussione generale. Ha chiesto di
parlare il Consigliere Tonino, ne ha facoltà.
Tonino (PCI)
: Non si può essere contrari a questo
provvedimento; non possiamo essere contrari noi avendo presentato
mesi or sono una mozione, approvata all'unanimità da questo
Consiglio, per arrivare a quella perequazione di trattamento fra
tutti coloro che in modi diversi avevano negli ultimi anni acceduto
ai mutui per la prima casa, sia in cooperativa che con la vecchia
legge n. 31. Successivamente abbiamo presentato una interpellanza
per chiedere all'Assessore come mai il provvedimento tardava ad
arrivare.
Adesso è abbastanza singolare che la Giunta deleghi alla
Democrazia Cristiana e al Consigliere Beneforti di risolvere una
parte del provvedimento, e che il Consigliere Beneforti si
preoccupi di dire che lo fa addirittura a nome dell'opposizione,
perchè - ripeto - avevamo chiesto anche noi un intervento in tal
senso; e di questo lo ringraziamo. Tuttavia è alquanto singolare il
fatto che la Giunta deleghi ad un Gruppo di maggioranza di
risolvere un pezzo del problema, salvo poi non capire quando si
risolve l'altro pezzo.
Qui faccio una osservazione di questo tipo: il Consigliere
Beneforti parla di alcune cooperative, quindi di un certo numero di
persone. Con il Consigliere Chenuil sono stato invitato a
Pont-Saint-Martin da un'altra cooperativa, esattamente quella che
ha acquisito le case ex Ilssa Viola, che aveva acceduto ai fondi
della legge n. 31, cosiddetta legge Nicolazzi. Anche lì il problema
è analogo e rientra in quell'elenco famoso predisposto
dall'Assessorato. Lo ricordo perchè, se non arriva il provvedimento
generale da parte della Giunta, ci sentiamo autorizzati a
presentare una proposta di legge che riguarda quel caso, e mi
auguro che in quel momento il Consiglio accetti la proposta così
come oggi noi facciamo nei confronti della proposta del Consigliere
Beneforti e di altri Consiglieri democristiani.
Presidente
: E' chiusa la discussione generale. Si passa
all'esame dell'articolato. Do lettura dell'art. 1:
Art. 1
1. L'articolo 1 (Disposizioni generali) della legge regionale 28
novembre 1986, n. 56 è sostituito dal seguente
"Articolo 1"
(Disposizioni generali)
1. I finanziamenti regionali della presente legge sono rivolti
alle cooperative edilizie a proprietà individuale, regolarmente
costituite ed iscritte al Registro Prefettizio della Regione, che
intendono realizzare interventi di nuova costruzione o di recupero,
per acquisire la proprietà di un'abitazione. Le cooperative
edilizie possono usufruire di:
a) contributi in conto interessi sui mutui attivati ai sensi
della legge 5 agosto 1978, n. 457;
b) contributi in conto interessi sui mutui contratti prima
dell'entrata in vigore della legge regionale 28 novembre 1986, n.
56, per interventi costruttivi rimasti esclusi dai programmi
biennali di cui alla legge 5 agosto 1978, n. 457:
c) finanziamenti ad interesse agevolato sui fondi di rotazione
della Regione, ai sensi della legge regionale 28 dicembre 1984, n.
76".
Presidente
: Pongo in votazione l'art. 1:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Presidente
: Do lettura dell'art.2:
Art. 2
1. Dopo l'articolo 2 della legge regionale 28 novembre 1986, n.
56 è aggiunto il seguente articolo 2 bis:
"Articolo 2 bis"
(Contributi regionali in conto interessi)
1. Le cooperative edilizie, i cui interventi costruttivi già
ultimati all 'entrata in vigore della legge regionale 28 novembre
1986, n. 56, sono stati esclusi dai programmi biennali di cui alla
legge 5 agosto 1978, n. 457, possono accedere a fondi regionali
diretti all'abbattimento dei tassi nella misura pari alla
differenza tra il tasso agevolato applicato ai mutui regionali ai
sensi del successivo articolo 4 e quello ordinario praticato dagli
Istituti di credito o dall'Ente pubblico che ha concesso il
mutuo.
2. L'accesso ai contributi di cui al primo comma è subordinato
alla sussistenza, al momento di presentazione della domanda, dei
requisiti soggettivi ed oggettivi richiesti per la concessione dei
mutui di cui alla legge 5 agosto 1978, n. 457.
3. La Giunta regionale è autorizzata a stipulare con gli
Istituti di credito o Enti pubblici che hanno concesso i mutui,
apposite convenzioni per la concessione, su proposta della Regione,
per gli scopi di cui alla presente legge, di contributi regionali
in conto interessi, della stessa durata dei mutui cui
accedono".
Presidente
: Pongo in votazione l'art. 2:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Presidente
: Do lettura dell'art.3:
"Art. 3"
(Disposizioni finanziarie)
1. Per l'applicazione dell'art. 2 della presente legge è
autorizzato un limite di impegno di L. 120.000.000 a decorrere
dall'anno 1989 per anni 20.
2. L'onere di cui al comma precedente graverà sul capitolo di
nuova istituzione n. 25765 del bilancio di previsione della Regione
per l'anno in corso e sui corrispondenti capitoli dei futuri
bilanci.
3. Alla relativa copertura si provvede:
- per l'anno 1989 mediante utilizzo per L. 120.000.000 dello
stanziamento previsto al capitolo 50150 del bilancio di previsione
per il corrente esercizio a valere sull'apposito accantonamento
previsto all'allegato n. 8 del bilancio stesso;
- per gli anni 1990 e 1991 mediante utilizzo delle risorse
disponibili già iscritte al programma 2.2.1.02. Interventi per
l'edilizia abitativa del bilancio pluriennale 1989/1991;
- per gli anni successivi gli oneri previsti dalla presente
legge saranno iscritti con la legge di approvazione dei relativi
bilanci.
Presidente: Pongo in votazione l'art. 3:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Presidente
: Do lettura dell'art.4:
"Art. 4"
(Variazioni di bilancio)
1. Alla parte spesa del bilancio di previsione della Regione per
l'esercizio 1989 sono apportate le seguenti variazioni:
In diminuzione
cap. 50150
Fondo globale per il finanziamento di Spese per ulteriori
programmi di sviluppo (spese di investimento)
L. 120.000.000
cap. 25765 (di nuova istituzione)
programma regionale 2.2.1.02. codificazione 2.1.2.4.3.4.07.26.06
Contributi regionali per la concessione di finanziamenti agevolati
a favore delle cooperative edilizie
Prime rate
- L.R. 28.11.1986, n. 56
- L.R. ' n. art. 2
L. 120.000.000
Presidente
: Pongo in votazione l'art. 4:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Presidente
: Do lettura dell'art.5:
"Art. 5"
1. La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
Presidente
: Pongo in votazione l'art. 5:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Presidente
: Pongo in votazione la legge nel suo
complesso:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
