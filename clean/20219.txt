Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 209 del 6 novembre 2003 - Resoconto
OGGETTO N. 209/XII - Indirizzi per la definizione dei bilanci di
previsione annuale e pluriennale. (Reiezione di mozione)
Mozione
Ricordato che il Bilancio di previsione annuale e pluriennale
costituiscono un fondamentale strumento di programmazione
dell'attività amministrativa e di scelta delle politiche per
consolidare le entrate e finalizzare le spese;
Evidenziata la particolare rilevanza del Bilancio di
previsione che dovrà essere discusso dal Consiglio regionale nel
prossimo mese di dicembre, perché, essendo il primo Bilancio di
previsione della nuova legislatura, espliciterà gli indirizzi di
fondo che saranno perseguiti nei prossimi anni e darà la piega che
caratterizzerà poi l'intera legislatura;
Sottolineata la necessità da parte del Consiglio regionale di
esprimere degli indirizzi a cui la Giunta dovrà attenersi nella
definizione dei Bilanci di previsione annuale e triennale;
il Consiglio regionale
Impegna
la Giunta regionale a definire i Bilanci di previsione
annuale e pluriennale (2004-2006) attribuendo adeguate e sicure
risorse finanziarie ai seguenti sette programmi:
1) Programma ferrovia: a) ammodernamento tratta ferroviaria
Aosta-Ivrea, almeno 30 milioni di euro all'anno;
b) ammodernamento tratta ferroviaria Aosta/Pré-Saint-Didier,
almeno 20 milioni di euro all'anno;
2) Programma casa: a) almeno 500.000 euro all'anno per
incrementare il Fondo regionale per i contributi per
l'affitto;
b) almeno 2 milioni di euro all'anno per il finanziamento di
interventi atti ad ampliare il patrimonio pubblico di edilizia
residenziale sovvenzionata;
3) Programma solidarietà: almeno 2 milioni di euro all'anno
in più di quelli previsti nell'attuale bilancio pluriennale per
sostenere i nuclei familiari sotto la soglia di povertà e per
potenziare il personale qualificato necessario per consentire ai
servizi sociali risposte tempestive;
4) Programma sicurezza: almeno 10 milioni all'anno per
delocalizzazione di strutture collocate in zone esondabili e per
progettazione e realizzazione di aree di esondazione controllata
lungo l'asta della Dora Baltea;
5) Programma beni culturali: almeno 2 milioni di euro
all'anno in più di quelli previsti nell'attuale bilancio
pluriennale per consentire la tutela e valorizzazione di beni
archeologici, prima che opere di urbanizzazione li cancellino per
sempre dal nostro patrimonio culturale;
6) Programma ripristino ambientale: almeno 5 milioni di euro
all'anno per interventi di rinaturazione e ripristino ambientale di
zone deturpate da opere in contrasto con l'ambiente ed il
paesaggio;
7) Programma La Palud: almeno 7 milioni all'anno per un Piano
di recupero e di valorizzazione della frazione di la Palud, come
luogo di soggiorno e porta di ingresso alla Val Ferret.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Con questa mozione abbiamo voluto
intervenire su un dibattito e su una scelta estremamente rilevante:
quella riguardante il bilancio di previsione annuale e pluriennale
dell'Amministrazione regionale, che la Giunta sta predisponendo. È
un passaggio molto importante dell'attività amministrativa e
politica, ci sembra necessario che il Consiglio regionale discuta
dell'elaborazione di questo documento e cerchi anche di indicare
degli elementi caratterizzanti, o quanto meno significativi,
rispetto ai quali operare delle scelte di carattere finanziario.
Questa funzione di programmazione generale del bilancio di
previsione annuale e pluriennale è del resto indicata dalla stessa
normativa regionale: la legge che disciplina il bilancio e la
contabilità generale della Regione afferma a chiare lettere che il
bilancio pluriennale e il bilancio annuale di previsione della
Regione sono strumenti di attuazione del programma pluriennale di
attività e di spesa, ai sensi della vigente normativa regionale in
materia di programmazione. Ora, la programmazione regionale di
fatto non è mai stata attuata compiutamente, non abbiamo una vera e
propria programmazione regionale e questo rende ancora più
necessaria una discussione preventiva in Consiglio rispetto alle
scelte di fondo che devono essere contenute nel bilancio di
previsione annuale e nel bilancio pluriennale. Questa esigenza, che
si manifesta tutti gli anni, in questa occasione diventa ancora più
importante perché siamo all'inizio della legislatura e sappiamo
tutti che, siccome il bilancio che si andrà ad approvare a dicembre
si proietterà in avanti fino al 2006, è in questo documento che si
vedranno le scelte fondamentali dal punto di vista finanziario, le
"pieghe" che si vogliono dare alla spesa regionale e quali settori
si vogliono privilegiare e quali invece si ritengono secondari. Le
scelte di questo bilancio, quindi, a maggior ragione sono rilevanti
e richiedono una discussione in cui il Consiglio regionale
manifesti le sue intenzioni: un dibattito preventivo, perché
sappiamo tutti, per le dinamiche che si creano, che difficilmente
il dibattito che ci sarà in quest'aula a dicembre sulle leggi di
bilancio potrà fare spostare degli impegni di spesa, dei capitoli,
delle caratterizzazioni di un bilancio che ormai è stato chiuso
ermeticamente, non è mai successo in passato che nel dibattito
consiliare venisse significativamente modificato poi negli
indirizzi di fondo! A maggior ragione, quindi, è necessario
intervenire in questa fase di formazione del bilancio in modo che
quanto meno le opzioni, le possibili scelte siano tutte sul
tappeto, poi, ovviamente, ognuno farà le sue scelte politiche ed
amministrative in base ai programmi che ha in mente. Noi quindi con
questa mozione abbiamo indicato un problema di metodo, ci
piacerebbe che vi fosse un dibattito approfondito in Consiglio non
solo sulla base di una mozione… magari
su una scelta di fondo di impostare in questo modo il bilancio
regionale… abbiamo indicato una scelta
di metodo per elaborare il bilancio e abbiamo indicato anche dei
contenuti. Abbiamo indicato 7 punti che ci sembrano importanti
rispetto alle scelte di spesa, ben consapevoli che questi 7 punti
non intendono affatto assorbire tutte le scelte qualificanti
dell'Amministrazione però, dal nostro punto di vista, rispetto al
programma che il nostro gruppo consiliare porta avanti, questi sono
per noi aspetti significativi e qualificanti ed evidentemente
giudicheremo il bilancio di previsione anzitutto alla luce delle
risposte che verranno date rispetto a questi 7 punti.
I 7 punti riguardano "in primis" la questione ferroviaria.
Chiediamo che nel bilancio di previsione dei prossimi 3 anni vi sia
un impegno finanziario significativo, corposo per l'ammodernamento
della ferrovia. Ci rendiamo conto che questo fa parte di una
concezione amministrativa e culturale forse non ancora del tutto
acquisita, ma bisogna rendersi conto che il servizio ferroviario di
trasporto locale, come è quello riguardante la Valle d'Aosta, è un
servizio che sta diventando in tutta Italia ormai di competenza
delle regioni sia per quanto riguarda l'esercizio, sia per quanto
concerne gli investimenti. In questo senso sono stati fatti alcuni
passi in avanti in passato, soprattutto per l'esercizio con il
contratto di servizio che è stato avviato nel 1993 e poi nel 1994,
però adesso bisogna passare a un intervento più significativo sugli
aspetti infrastrutturali, cioè proprio sull'impiantistica e sulle
caratteristiche della ferrovia; questo si fa con sollecitazioni
rispetto alle società ferroviarie e allo Stato, ma anche con
interventi diretti delle regioni, che non solo in Italia - in
Francia e dappertutto succede così -, intervengono con l'acquisto
di locomotori, di treni, stipulando accordi di programma per
l'ammodernamento delle tratte ferroviarie, ed è quello che dobbiamo
fare anche noi. Bisogna però rendersi conto che qui dobbiamo
investire in modo significativo sia per quanto riguarda la tratta
Aosta-Ivrea, sia per quanto concerne la tratta
Aosta/Pré-Saint-Didier. Tutti in linea di principio affermiamo che
questo servizio ferroviario va potenziato, che la struttura va
ammodernata, bisogna allora essere coerenti e occorre prevedere
delle risorse importanti in questo settore. Questa è la prima
scelta che indichiamo come importante rispetto alle scelte
finanziarie del bilancio.
Vi è poi la questione della casa, che è un problema sociale. Qui
guardiamo soprattutto alle fasce più deboli della società
valdostana: quelle che hanno più difficoltà ad avere un'abitazione
decorosa, che non possono acquistare una casa e hanno difficoltà
anche a trovare una casa in affitto ad un prezzo equo. Si è già
parlato più volte di questa tematica in Consiglio, sappiamo che vi
è un'evoluzione anche rispetto alla dinamica della spesa statale in
merito a questo settore, stanno venendo meno finanziamenti
tradizionali, si riducono i finanziamenti dello Stato. Bisogna che
la Regione intervenga in modo più significativo in questo campo;
questo, a nostro parere, va fatto rispetto a due aspetti del
problema: il Fondo regionale per i contributi per l'affitto, per il
quale abbiamo indicato un intervento finanziario di almeno 500.000
euro l'anno, e il patrimonio pubblico di edilizia residenziale
sovvenzionata, per il quale chiediamo un intervento significativo.
Le modalità di utilizzazione si possono discutere ma, se non vi
sono le risorse, non si può fare alcuna politica di edilizia
sovvenzionata. In questo campo quindi chiediamo nel triennio almeno
2 milioni di euro l'anno per invertire una tendenza che, purtroppo,
nell'ultimo decennio è stata di riduzione del patrimonio abitativo
pubblico, invece che di incremento.
Il terzo settore che indichiamo in questa mozione è il
"Programma solidarietà". Chiediamo che vi sia un aumento rispetto a
delle poste di bilancio già esistenti ma che, a nostro avviso, sono
inadeguate affinché, rispetto alle esigenze di nuclei familiari
sotto la soglia di povertà, vi sia un intervento più incisivo da
parte dell'Amministrazione regionale.
Il quarto programma è il "Programma sicurezza". È un tema che è
stato evidenziato in modo drammatico dall'alluvione del 2000,
rispetto a quegli avvenimenti si è gestita l'emergenza, però si
sono fatte anche delle dichiarazioni, si sono assunti degli impegni
per interventi strutturali che riducano i rischi. Questi interventi
strutturali - è stato detto più volte - devono andare in una
direzione diversa da quella del passato: non basta costruire più
argini, non basta alzare le barriere, questo in alcune situazioni
si può anche fare, ma non si può fare in modo generalizzato,
altrimenti la situazione peggiora. Non sto a riprendere tutto il
dibattito che vi è stato rispetto al problema della regimazione
idraulica, ma oggi è ormai acquisito - e lo è sia nei documenti
dell'Autorità del bacino del Po, sia in quelli della Regione Valle
d'Aosta - il fatto che bisogna ridare spazio alle acque e questo
passa solo attraverso due scelte: da una parte, la delocalizzazione
di alcune strutture collocate in zone a rischio, che devono essere
dislocate altrove per poter lasciare all'acqua la possibilità di
espandersi - e questa è una scelta costosa che richiede risorse -;
insieme a questa scelta della delocalizzazione vi è il problema di
ricreare delle aree di esondazione, in particolare lungo l'asta
della Dora Baltea, aree che esistevano in passato, perché erano
presenti naturalmente - e non erano state occupate -, ma sono state
progressivamente eliminate. Queste zone di esondazione, che servono
a ridurre la forza devastante dell'acqua, a creare zone di
"laminazione" delle acque, richiedono però una progettazione e una
realizzazione: non sono "cose" che avvengono spontaneamente; così
come è stata necessaria una progettazione e un intervento
finanziario massiccio per chiudere i corsi d'acqua, adesso bisogna
ricreare questi vasi di espansione. Vi è traccia di questo nei
documenti regionali, però bisogna avere delle risorse per
realizzare queste vasche di esondazione, che sono scomparse
soprattutto lungo l'asta della Dora Baltea, ma il problema riguarda
anche i torrenti laterali, seppure in modo diverso.
Il quinto programma che abbiamo indicato è quello dei beni
culturali, in particolare per quanto riguarda il settore dei beni
archeologici; su questo aspetto interverranno altri colleghi del
gruppo per illustrare più in dettaglio il tipo di proposta che
facciamo.
Un accenno ancora al "Programma di ripristino ambientale":
pensiamo che la cura del territorio valdostano sia una grande
risorsa anche dal punto di vista economico, investire per eliminare
delle brutture, delle cose realizzate in passato sulla base di una
concezione ormai superata, ci sembra importante anche dal punto di
vista del nostro turismo e della nostra economia; in Valle d'Aosta,
purtroppo, c'è di tutto, come in altre valli alpine. Abbiamo
parlato recentemente in questo Consiglio di una strada che dovrebbe
essere rinaturalizzata: la strada del Nivolet, che richiede ingenti
risorse finanziarie, ma non è l'unico esempio: possiamo andare da
microinterventi di rinaturalizzazione, che sono tantissimi, a
interventi molto rilevanti, ancora più rilevanti se pensiamo
soltanto alla diga di Valgrisenche, è un intervento anche quello di
ricostruzione. Negli Usa hanno demolito centinaia di dighe, perché
la tendenza è di non costruire più questo tipo di strutture, di
andare a smantellarle laddove non hanno più senso di esistere. Vi è
quindi un campo enorme di attività, però anche qui, se non vogliamo
continuare nella solita politica di costruire sempre più strade e
di investire grandi risorse sulla viabilità, ma vogliamo invece
investire di più sulla cura del territorio, bisogna "segnarlo" con
scelte di bilancio.
Infine, l'ultimo aspetto, molto più specifico, riguarda la
questione della frazione di La Palud: un programma legato alla
collocazione di questa frazione dovrà essere sorretto con adeguate
risorse e investimenti finanziari.
Questi sono i 7 punti che abbiamo indicato nella mozione,
riteniamo che debbano essere contenuti all'interno delle scelte di
bilancio. L'impegno finanziario complessivo derivante dalle poste
che abbiamo voluto indicare è di 78 milioni di euro, si tratta di
un aspetto importante, però noi riteniamo siano risorse finanziarie
che sono disponibili; in termini complessivi, rispetto al bilancio
regionale, rappresentano poi il 4 percento, quindi non sono cifre
astronomiche, ovviamente richiedono delle scelte.
Come ho detto prima, non riteniamo che le scelte da noi indicate
siano esaustive; se nel dibattito del Consiglio, se altri aspetti
che non abbiamo indicato qui, e che abbiamo del resto ben presenti,
si vogliono sottolineare da parte di altri gruppi, siamo ben
disponibili ad integrare la nostra mozione. Quello che ci interessa
è che vi sia questo dibattito preventivo all'interno del Consiglio,
rispetto ad un bilancio che vorremmo discutere sulla base di alcune
indicazioni che sono state date e non dover subire come un
pacchetto ermeticamente chiuso.
Presidente - Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA) - Intervengo come firmataria della mozione,
per riprendere alcuni temi già affrontati dal collega Riccarand e
che sono illustrati nella mozione.
Innanzitutto una breve premessa: non intendiamo proporre un
bilancio alternativo su tutti i temi del bilancio, non ne abbiamo
la possibilità concreta; intendiamo però sottolineare alcuni
settori che riteniamo importanti per la nostra comunità. Ce ne
sarebbero molti altri, ma abbiamo voluto concentrarci su alcuni
punti che consideriamo prioritari. Sappiamo che non basta impegnare
più soldi per risolvere tutti i problemi, specie quelli che trovano
la loro causa in una mancanza di relazioni, nella carenza di
valori, nella povertà culturale, ma sappiamo anche che le risorse
servono per predisporre servizi ed interventi che mirano a
modificare il contesto culturale, sociale ed economico e possono
innestare circuiti virtuosi, almeno così dovrebbe essere nel
momento in cui si decidono gli interventi.
Abbiamo individuato proprio in questa ottica, fra una serie di
ambiti importanti su cui concentrare le risorse, anche due settori,
il settore sociale e il settore culturale, per i quali abbiamo
indicato due tipologie di programmi: il "Programma solidarietà" e
il "Programma beni culturali". Perché il "Programma solidarietà"? È
ormai consapevolezza diffusa che esiste anche in Valle d'Aosta
un'emergenza povertà, è una consapevolezza che la Caritas diocesana
ha contribuito a portare alla luce nell'aprile 2003 con un nutrito
dossier, dossier che ha richiamato su questa fascia della
popolazione l'attenzione dei politici e dei responsabili. Basta un
dato… credo che l'Assessore Fosson sia
quello che meglio di altri può indicare questo
dato…: basti pensare che nel 2003 sono
state distribuite a circa 300 famiglie 20 tonnellate di
cibo… ma questo fenomeno è in crescita,
non è in diminuzione purtroppo, ce lo dice l'esperienza di tutti i
giorni, nel senso che c'è l'aumento del costo della vita, aumentano
le segnalazioni di persone disagiate che vengono fatte sia a
singole persone, sia ai centri di ascolto; credo che un dato sia
significativo: nel 2003 si è verificato un aumento delle domande
fatte dai cittadini per ricorrere all'assegno del minimo vitale -
la legge regionale n. 19 -, nel primo semestre 2003 ci sono state
circa 400 domande, tante quante in tutto l'anno 2002. Mi sembra che
questo sia un elemento che ci fa riflettere, che ci dice che il
fenomeno della povertà non è purtroppo in diminuzione, ma si sta
diffondendo e si sta diffondendo nelle fasce più diverse della
popolazione, anche in quelle che fino a ieri erano in una
situazione di decorosa sussistenza. Sappiamo che c'è un'attenzione
dell'Assessore alla sanità su questi problemi, probabilmente
sfondiamo una porta aperta; sappiamo anche che c'è l'attenzione a
tutto il problema da parte dell'Osservatorio sulle povertà, ma
esprimiamo una condivisione di valori, di attenzioni, una
condivisione anche di scelte che vorremmo veder tradotte in scelte
di bilancio. Abbiamo chiesto almeno 2 milioni di euro in più
all'anno di quelli previsti nell'attuale bilancio previsionale
2003-2005 sia per sostenere i nuclei familiari sotto la soglia di
povertà, sia per potenziare il personale qualificato necessario per
consentire ai servizi sociali risposte tempestive. Vi è l'esigenza
infatti di rendere il territorio sempre più capace di intercettare
questi bisogni e di dare una risposta tempestiva; chi ha avuto modo
di parlare sia con i sindaci, sia con operatori del terzo settore
ha potuto raccogliere l'esigenza che sul territorio siano presenti
in modo più capillare, in modo più intensivo i terminali del
sistema assistenziale, gli assistenti sociali per esempio, perché
sono quelli i punti terminali dove vengono raccolte le esigenze, i
bisogni a cui si cerca di dare una risposta. Ora, se la risposta
non è tempestiva - in questo momento non lo è -, le situazioni di
povertà diventano di indigenza, le situazioni di decorosa
sussistenza diventano di povertà o scendono al di sotto della
soglia di povertà. Vi è un crinale molto labile che separa queste
situazioni di dignità e di povertà, da quelle di povertà e di
indigenza; se non interveniamo subito quando si innescano queste
situazioni, lasciamo cadere in una situazione di disagio parte
della popolazione.
Il secondo settore su cui vorrei richiamare l'attenzione è il
settore culturale, per il quale abbiamo coniato il termine
"Programma beni culturali", non è un termine molto creativo, ma è
significativo, dice chiaramente quello che vogliamo. Pensiamo che
sia necessario cambiare in modo radicale la politica della tutela
dei beni culturali e mi spiego. C'è stata in questi anni una
politica di attenzione giorno per giorno alle situazioni che via
via emergevano o un'attenzione a portare a termine gli scavi o i
reperti che si erano individuati, con due grosse carenze di
attività e di interventi: la prima riguarda la manutenzione
ordinaria, manca in questa Regione una cura ordinaria delle cose
splendide che abbiamo. Spero che su questo tema anche l'Assessore
alla cultura sia sensibile, perché ricordo i suoi interventi sulla
strada romana a Donnas, ma tutta la strada romana necessita di
attenzione: abbiamo visto solo l'altro giorno sull'informazione
locale come gli enti locali protestino perché la strada romana in
alta Valle non è conservata in modo decoroso. Noi quindi chiediamo
che vi siano più risorse affinché venga implementato questo
programma di manutenzione ordinaria; pensiamo alle mura romane di
Aosta, ad esempio, anche lì ci sarebbe da fare un grosso lavoro di
manutenzione, altrimenti, giorno per giorno, esse si deteriorano e
noi perdiamo in questo modo un patrimonio prezioso. La seconda
linea in cui occorre un cambiamento radicale per quanto riguarda
l'ambito dei beni culturali, per cui chiediamo maggiori risorse, è
quella riguardante la tutela e la valorizzazione dei beni
archeologici, prima che opere di urbanizzazione li cancellino per
sempre dal nostro patrimonio culturale. Siamo molto preoccupati nel
constatare, giorno dopo giorno, che vengono rovinati siti
archeologici interessantissimi individuati nella zona di Porossan,
conosciuta come quota BP; o nella zona di Verrayes, siti
archeologici che contengono resti di quei villaggi neolitici
risalenti al 2005-2002 a.C. e coevi dell'insediamento di
Saint-Martin de Corléans: a Saint-Martin c'è infatti la zona sacra,
ma ci sono sia attorno ad Aosta, sia nella zona di Verrayes dei
resti di insediamenti della popolazione, cioè di
villaggi… Ora, questi villaggi
rischiano di essere distrutti, proprio perché, giorno dopo giorno,
si costruisce, in quei luoghi in totale dispregio dei resti da
portare alla luce. Per cui rischiamo che fra 10 o 20 anni, quando
la Valle d'Aosta si chiederà: "ma è possibile che non possiamo
trovare resti anche di questi villaggi neolitici" e comincerà a
cercarli per metterli in luce, si renderà conto che ormai tali
resti non esistono più perché distrutti da costruzioni recenti.
Siamo responsabili nei confronti delle generazioni future della
distruzione di tale patrimonio prezioso. Noi quindi chiediamo che
anche sul "Programma beni culturali" vengano previsti almeno 2
milioni di euro all'anno in più rispetto a quelli previsti nel
bilancio. Siamo ben contenti se la Giunta non solo condivide questi
programmi, ma li riconosce così importanti da mettere su questi
programmi risorse superiori a quelle che abbiamo chiesto, noi
accettiamo volentieri questa sfida.
Presidente - Se non vi sono altri interventi, chiudo la
discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Approfitto dell'occasione per fare presente
la soddisfazione derivante dall'attenzione che quest'aula riserva
ad un momento così importante qual è quello della formazione del
bilancio - attività che getta le basi di un progetto, di una
programmazione - e la grande insoddisfazione, la grande delusione
proprio sul metodo (e, evidentemente, questo è il preludio di un
voto di astensione su questa mozione). Dico di "metodo" perché le
campagne elettorali hanno un loro corso, quindi evidentemente
ognuno usa gli argomenti che ritiene più puntuali e convincenti
rispetto a un'azione generale, ma la formazione di un bilancio,
ovviamente, non può enucleare da un contesto generale solo alcuni
argomenti, solo alcuni aspetti, anche perché avremmo potuto
continuare con la lista. Non ho invece sentito parlare di
industria, di attività produttive, di agricoltura, cioè questa
mozione disconosce un concetto molto semplice: che per definizione
le risorse sono finite, non infinite. Guardavo i miei colleghi di
Giunta con un po' di imbarazzo perché, lasciando la definizione del
concetto di "finito" o di "infinito" ad altri approfondimenti, in
questo momento stiamo definendo un bilancio, che ovviamente vede
delle attività concorrenti fra di loro, perché il budget è un
budget definito. Se le risorse fossero - ribadisco - infinite,
nulla osta ad accogliere parzialmente certi ragionamenti cioè, oggi
come oggi, abbiate pazienza, chi è in quest'aula che può prendere
la parola per dire: "io sono contrario a provvedimenti che vadano a
migliorare lo stato sociale generale"? Consigliera Squarzino, ma è
ovvio, chi può gioire dello stato di povertà di qualcun altro?
(interruzione della Consigliera Squarzino Secondina, fuori
microfono)
… appunto. Il concetto di priorità
però necessita di mettere sul tavolo tutti i problemi, non possiamo
estraniare da un contesto generale solo alcuni punti, perché sono i
punti che più qualificano la nostra attività politica. Qui stiamo
facendo una programmazione, quindi in questo ragionamento trovo
perlomeno non appropriato fissare l'attenzione solo su alcuni
problemi. Se la vostra mozione fosse stata una mozione dove i
numeri non erano rappresentati, probabilmente si poteva fare un
ragionamento ma, nel dire questi numeri, ci troviamo completamente
fuori gioco, anche perché il bilancio non può chiudere con dei
disavanzi, deve chiudere in pareggio. Non entrerò nello specifico
dei singoli punti, perché troveranno un corretto spazio nell'ambito
della discussione del bilancio, dove ogni assessore rappresenterà
quanto viene proposto sui singoli domini e sicuramente tutta una
serie di cose sono previste.
Concludo allora con la riconferma dell'astensione su questa
mozione da parte della maggioranza e rimando alla discussione sul
bilancio, quando avremo modo di presentare un'attività da noi
ritenuta corretta ed equilibrata, che terrà conto di tutte le
esigenze e non solo di quelle che fanno più comodo dal punto di
vista politico.
Presidente - La parola al Consigliere Curtaz.
Curtaz (Arc-VA) - Credo che dopo questa insoddisfacente risposta
dell'Assessore vadano fatte alcune osservazioni.
L'Assessore in 15 secondi ha espresso soddisfazione perché il
Consiglio - ma io direi un gruppo di minoranza in questo Consiglio
- si è preso la briga di assumere un'iniziativa che, a nostra
memoria, nessun gruppo di opposizione o di maggioranza ha mai preso
in alcuna legislatura. L'iniziativa, di cui voglio sottolineare il
significato politico, ha lo scopo di evitare che il dibattito in
quest'aula sul bilancio sia un teatrino, sia la ripetizione di un
gioco delle parti, che si compie quando i giochi sono già fatti,
perché questa è l'esperienza che abbiamo tutti vissuto rispetto ai
bilanci degli anni precedenti. In aula arriva in genere un bilancio
blindato, sul quale ognuno di noi fa delle osservazioni, ma le
possibilità del Consiglio di incidere sul bilancio sono
praticamente zero, a meno che da quest'anno non si cambi rotta: se
così sarà, ne prenderemo atto con soddisfazione. La nostra
iniziativa, quindi, ha un grosso significato politico: consentire
di discutere prima gli orientamenti di bilancio, riportare il
bilancio alla centralità del Consiglio.
Sono estremamente preoccupato che sulla nostra mozione non vi
sia stata una parola da parte dei consiglieri, che spesso sono gli
stessi che si sentono sviliti nel loro ruolo, che dicono che il
Consiglio non conta più niente, eccetera, e questo in
contraddizione con il fatto che gli stessi consiglieri saranno -
come del resto sarò io - fra un mese circa qui ad esternare le
proprie osservazioni su un documento che a quel punto sarà
intoccabile.
Rivendico quindi con la nostra iniziativa la volontà - che non
si fermerà certo con questa iniziativa - di riportare la
discussione alla centralità del Consiglio perché, se non partiamo
da queste cose, continuiamo a vivere con cupa rassegnazione, in
quest'aula, aspettando quanto la Giunta propone. Questo è
particolarmente grave per il bilancio, perché sappiamo tutti che il
bilancio dovrebbe essere l'atto politico più importante dell'anno,
l'atto politico amministrativo più importante che una maggioranza
propone ed approva per indicare concretamente le sue linee di
governo.
Ringrazio l'Assessore per il garbato apprezzamento che ha
espresso rispetto alla nostra iniziativa, ma ho voluto
puntualizzare che non si tratta di un'iniziativa qualunque, ma di
un'iniziativa che nelle nostre intenzioni intendeva volare un po'
più alto.
Per quanto riguarda il metodo, l'Assessore ha detto che è poco
corretto venire qui ad indicare alcuni punti generali, che è un
metodo da non condividere perché le risorse non sono infinite,
eccetera. Assessore, lei è un po' severo con noi, perché intanto
abbiamo chiarito subito che non intendevamo fare un bilancio
alternativo, forse non siamo neanche in grado di farlo e forse
neppure lei lo sarebbe, senza la struttura, senza le decine di
dirigenti, funzionari, impiegati che lavorano tutto l'anno per il
bilancio. Vuole che 3 piccoli consiglieri di opposizione in 15-20
giorni riescano a fare un bilancio alternativo? Non penso che lei
intendesse questo. La nostra iniziativa allora va apprezzata per
quella che è: la sottolineatura di certi punti qualificanti, a
nostro giudizio, che dovrebbero caratterizzare il bilancio,
l'indicazione di alcune priorità. Lei avrebbe potuto dire - ma non
ha voluto entrare nel merito, questo ci dispiace -: "no, le
priorità non sono queste, sono queste altre", allora sì che si
apriva un dibattito, un confronto. Ma lei lo ha negato il
confronto, per rimandarlo di un mese. Fra un mese, Assessore, lei
sa che qui non vi sarà alcun confronto reale, perché i giochi
saranno già fatti. Allora o ci dite che il bilancio è una questione
da discutere all'interno della Giunta - forse sarebbe
l'affermazione meno ipocrita perché è quello che succede da anni -
e allora noi consiglieri prendiamo atto del nostro ruolo sempre più
marginale, oppure si accetta il confronto e non si liquida la
mozione dicendo: "voi indicate alcuni punti, condivisibili per
carità, ma non tenete conto che, se si dà da una parte, si deve
tagliare dall'altra", eccetera. Cose che sono vere, ma che dovevano
emergere da un confronto più aperto, da una volontà di confronto
che purtroppo è mancata.
Mi sono anche stupito di un'osservazione critica che lei ci ha
rivolto: " forse, se voi non aveste indicato dei numeri, può darsi
pure che il nostro atteggiamento sarebbe stato diverso", o almeno
così mi è sembrato di capire fra le righe. Sono convinto che, se
non avessimo indicato dei numeri, lei ci avrebbe mosso una critica
diversa e più fondata; ci avrebbe detto: "ma questa è aria fritta!"
Sarebbe infatti stata "aria fritta" un'indicazione di priorità che
non contenesse alcun impegno programmatico concreto: sarebbe
mancata la concretezza della previsione di una spesa, di
un'indicazione. Sarebbe stata allora sì una cosa talmente generica
da poter essere votata da tutti, ma senza alcuna indicazione
concreta; non era questo il nostro scopo. Noi - e lei lo dovrebbe
apprezzare - abbiamo fatto uno sforzo di serietà nell'indicare dei
numeri, non abbiamo indicato dei numeri a caso, sono dei numeri
frutto di un nostro approfondimento, dei numeri compatibili con il
bilancio regionale, non abbiamo messo delle cifre che non stanno né
in cielo, né in terra, abbiamo indicato dei riferimenti equilibrati
ed accettabili. Si tratta per noi di fare delle scelte e di
indicare delle priorità.
Respingo quindi al mittente le insoddisfazioni sul metodo che
abbiamo adottato. Credo invece che abbiamo adottato un metodo molto
serio, al quale intendiamo uniformarci anche nel futuro, perché
iniziative di questo tipo indicano un'opposizione da parte nostra
che non è un'opposizione precostituita o sterile, un'opposizione
che critica solo per criticare. Quante volte in quest'aula mi sono
sentito dire da vari Assessori: "è facile criticare, è facile stare
all'opposizione e dire sempre che tutto non va bene!" Adesso,
quando con un'iniziativa concreta facciamo delle proposte, invece
che confrontarsi su queste proposte, si dice che non va bene
neanche così, perché "la proposta è troppo dettagliata", "il
bilancio è una cosa più ampia", "le risorse sono limitate". Quindi
va ragionato meglio su tutto e rimandato a un momento in cui il
dibattito sarà virtuale… Ci dovete dire
allora cosa dobbiamo fare!
In definitiva, rivendicando la serietà, la novità di questa
nostra iniziativa. Lamento da parte della Giunta l'assenza di ogni
confronto sulle nostre proposte e annuncio il nostro voto
favorevole sulla mozione che abbiamo presentato.
Presidente - La parola al Consigliere Salzone, per dichiarazione
di voto.
Salzone (SA) - Il gruppo si astiene su questa mozione per ovvi
motivi, ma mi preme fare una considerazione del tutto personale in
più, soprattutto dopo aver sentito l'Assessore.
Caro Assessore, non ci siamo, ma non ci siamo per un motivo
fondamentale: qui lei è in contraddizione assoluta con il
Presidente della Regione, nelle dichiarazioni di legislatura, per
quanto concerne le procedure, uno dei punti fondamentali era quello
di ridare centralità al Consiglio e quindi lei non può attaccare
una mozione sul metodo, perché c'è la volontà legittima di
esprimere e di dare una collaborazione nel merito, questo è il
senso della mozione. Certo, se poi lei entra nei particolari e dice
che non dovevano essere indicate le cifre, su questo sono
d'accordo, ma vuole cogliere una volta il lato positivo dei
consiglieri di opposizione? Il lato positivo è che noi proponiamo,
diamo delle indicazioni sulle priorità per questo ritengo
l'iniziativa lodevole.
(interruzione dell'Assessore Marguerettaz, fuori
microfono)
… no, Assessore, lei con un
atteggiamento di durezza ha rifiutato il metodo.
Perché non voto una mozione di questo tipo? Questo è il
programma "dell'Arcobaleno", ci mancherebbe! Vi sono però dei punti
che trovo assolutamente condivisibili: come la povertà, la casa, la
politica del lavoro, questi sono argomenti importanti, e Lei non
può "troncare le gambe" ad un'iniziativa di questo genere parlando
di metodo, cancellando la centralità del Consiglio: è esattamente
il contrario di quello che ha detto il Presidente della Regione!
Mettetevi d'accordo allora, perché noi dall'opposizione una
collaborazione, lo abbiamo detto, vogliamo darla ma, se ci
"troncate le gambe" prima… possiamo
fare opposizione in modo diverso…
(interruzione del Consigliere Borre, fuori microfono)
… almeno sarai contento, collega
Borre, vero?
(nuova interruzione del Consigliere Borre, fuori
microfono)
… va bene, non c'è problema.
Ritengo che qui ci voglia una chiarificazione rispetto a quello
che il Governo vuole nei confronti dei consiglieri di opposizione;
se non si vuole la collaborazione neanche sulle priorità, ne
prenderemo atto, ma mi pare sia assolutamente non condivisibile
questo atteggiamento che non ritengo utile, perché gli interessi
generali della nostra comunità sono comuni a tutti, non solo alla
maggioranza.
Ripeto: nel merito la mozione non mi trova totalmente
consenziente, è inutile stare ad elencare tutte le motivazioni; per
me era importante fare la considerazione riguardo alla centralità
che il Consiglio deve avere e, per quanto riguarda lo spirito di
collaborazione anche nei confronti della maggioranza, credo che
questo sia e debba essere un atteggiamento propositivo.
Ribadisco che il nostro gruppo si astiene sulla mozione.
Presidente - La parola al Consigliere Pastoret.
Pastoret (UV) - Je suis appelé en cause par les interventions
qui ont été faites. L'intention de vote va dans le sens qui avait
été préconisé par l'Assesseur Marguerettaz, mais je veux ajouter
aussi quelques considérations.
Siamo fuori tempo, siamo in "zona Cesarini", collègue Curtaz, et
non pas parce qu'on ne veut pas prendre en considération les choses
que vous proposez, mais l'organisation du budget est quelque chose
qui prend beaucoup de temps, une organisation longue qui doit être
faite par les bureaux d'un côté et, de l'autre, par les
assessorats. Nous arrivons au mois de novembre à discuter d'un
bilan, qui sera présenté dans les commissions d'ici peu de temps.
Je pense que M. Riccarand, qui a fait partie d'un Gouvernement,
connaît très bien quelles sont les procédures temporaires pour
l'approbation d'un bilan et donc il faut prendre cette motion que
vous présentez dans le sens réel du terme. Vous avez voulu faire un
acte intéressant, avec une signification politique, que nous
n'avons aucun problème à vous reconnaître, mais de là à dire qu'on
peut modifier un budget qui a déjà été préparé et sur lequel le
Gouvernement a travaillé, sur la base de cette motion est quelque
chose d'impossible; vous vous en rendez compte d'ailleurs.
J'ai apprécié ce que M. Riccarand a dit sur la signification
politique de l'initiative: c'est une initiative importante, que
vous avez avancée afin que la décision du budget ne soit pas un
"teatrino" et afin qu'on puisse faire avancer le principe sur la
base duquel le budget ne soit pas quelque chose de non modifiable.
Il a aussi signalé la grande importance politique de reporter la
décision sur le budget au centre de l'intérêt général de cette
Assemblée, ce qui est bien.
J'ai aussi trouvé très intéressante cette initiative du groupe
de "l'Arc-en-ciel": parce qu'elle contient, quoi que d'une façon
implicite, quelque chose de très novateur, pour la première fois
d'après le temps que je passe dans cette Assemblée il me semble
qu'il y ait une attitude positive envers le budget. Toutes les
années les collègues Curtaz et Squarzino nous disaient que nous
approuvions un budget qui nous appartenait au delà de nos
intentions pour de l'argent que nous encaissions sans aucun mérite,
à partir de ce théorème tout était bâti en disant que le bilan
était négatif, sauf prétendre que les résultats dérivant de son
approbation devaient satisfaire certaines exigences. Aujourd'hui je
trouve que finalement quelque chose de positif c'est bâti: vous
proposez de dépenser une partie de cet argent, environ 78 millions
d'euros, que nous encaissons sans aucun mérite. Cela nous fait déjà
avancer dans la possibilité d'un débat politique que j'espère sera
intéressant lors de la discussion du budget. Vous aurez finalement
une position, qui sera celle de dire: "la Région dispose de cet
argent, nous ne sommes pas d'accord sur les manières et les
adresses par lesquelles le Gouvernement veut le dépenser", on
discutera sur le mérite. Vous nous ferez donc le plaisir de ne pas
nous répéter cette leçon encore une fois à l'occasion de la
discussion du budget, mais finalement nous pourrons discuter du
mérite des choses. Je pense qu'aussi le Gouvernement sera satisfait
de cette attitude, qui j'imagine suivra. Cette initiative donc doit
être appréciée par le fait qu'elle nous fait avancer dans notre
capacité de discuter dans cette salle de l'avenir de ce Pays, nous
avons été élus pour cela. Si celle est l'intention, je dois quand
même annoncer un vote non favorable de la majorité sur cette
motion, mais je dois dire qu'il y a un sentiment d'appréciation que
nous attendons de voir avancer lors de la discussion sur le
budget.
Je ne suis pas par contre étonné du contenu, moi je ne relève
pas que c'est un contenu qui appartient à un programme politique
plutôt qu'à un autre; je pense que le Gouvernement même aura pris
en compte toute une série de points qui sont présentés, et on
discutera dans le mérite.
La collègue Squarzino a parlé des biens culturels; ce que vous
avez écrit dans la motion est très bien écrit et puis, lorsque vous
en parlez, vous préconisez une nécessité d'intervention et là
aussi, j'imagine, d'embaucher des personnels. Je me souviens bien
que, lors de la discussion du budget de 2003, vous avez demandé un
compte rendu détaillé sur les embauches des personnels à
l'intérieur de l'Administration régionale et vous avez découvert
qu'on avait embauché 2 personnes en plus de la disponibilité
générale de personnel que la Région aurait dû avoir et sur ce thème
vous avez mené une bataille juste. Vous devez alors être conscients
que, quand vous demandez certaines interventions, ces interventions
peuvent aller dans le sens que vous préconisez, mais elles
demandent aussi des initiatives telles que, par exemple, l'embauche
des personnels, vous ne pouvez pas le demander un jour e le nier un
autre jour. Celui-ci aussi est un élément que vous inviterais à
tenir présent pour la discussion du budget pour le mois de
décembre, parce qu'il me semble que toutes les discussions sont
bonnes si sont faites avec cohérence.
C'est pour ces raisons que nous nous abstiendrons sur cette
motion, tout en appréciant l'initiative des collègues de
"l'Arc-en-ciel".
Presidente - La parola al Consigliere Riccarand.
Riccarand (Arc-VA) - Vorrei anzitutto ringraziare il Capogruppo
della "Stella Alpina" e il Consigliere Pastoret per l'attenzione
che hanno posto ai temi contenuti in questa mozione e alla sostanza
che abbiamo voluto porre, anche di merito, presentando questa
iniziativa. Possono dividerci alcune valutazioni nel merito di
alcune scelte esplicitate nella mozione, ma ci fa piacere che sia
stato colto questo aspetto, per noi estremamente rilevante, di
metodo contenuto nell'iniziativa. Come ha già espresso il mio
collega Curtaz, viceversa non possiamo che ritenerci completamente
insoddisfatti dell'intervento dell'Assessore al bilancio e del
silenzio complessivo degli altri componenti della Giunta rispetto a
una mozione che, secondo noi, richiedeva una discussione un po' più
attenta. Le nostre valutazioni sono già state espresse, le voglio
però ribadire, per sottolineare ancora una volta perché diamo a
questo atto una notevole importanza. Respingiamo l'affermazione
dell'Assessore che non si possono enucleare solo alcuni aspetti, lo
abbiamo già detto: non abbiamo voluto indicare tutte le scelte del
bilancio, abbiamo voluto indicare alcuni elementi che, secondo noi,
ci devono essere all'interno del bilancio. Siamo disponibili
ovviamente ad accettare tutta un'altra serie di elementi, ma
riteniamo che su questi aspetti vi siano delle grosse lacune nei
bilanci attuali e reputiamo che il bilancio di previsione che
andremo ad approvare a dicembre dovrebbe correggere queste
lacune.
Ho detto prima che questi 78 milioni di euro rappresentano il 4%
della spesa del bilancio regionale, quindi non è che si può venire
a dire che ci troviamo di fronte a una proposta che non è
gestibile. Non ritengo pertinente neanche l'argomentazione sul
fatto che le risorse sono finite, sotto questo aspetto le
considerazioni che abbiamo sempre fatto rispetto alle entrate
anomale del bilancio regionale non "cadono", rimangono tutte in
piedi. Proprio perché noi abbiamo un bilancio regionale che ha
delle risorse aggiuntive rispetto a quello di altre regioni
italiane, proprio perché gestiamo un bilancio nella Regione più
ricca d'Europa e con il bilancio pro capite più ricco d'Europa,
riteniamo che a maggior ragione vi sia lo spazio per operare delle
scelte significative e ben mirate. Se ci trovassimo di fronte a un
bilancio che ha delle ristrettezze finanziarie, il discorso
dell'Assessore sarebbe più comprensibile, ma non è così, perché
abbiamo delle entrate aggiuntive, in particolare quelle legate al
contributo sostitutivo dell'ex IVA da importazione, si tratta di
risorse in più che ci arrivano, risorse che definirei infinite e
rinnovabili; diventano finite, esaurite se queste risorse, invece
di essere finalizzate rispetto a certe spese, vengono spalmate in
una spesa obbligatoria che è progressivamente cresciuta. Qui quindi
si tratta di operare delle scelte, ma non che queste scelte non
siano possibili e non siano compatibili con una gestione corretta
del bilancio, vi sono secondo noi tutte le possibilità di gestire
correttamente e compatibilmente, senza indebitare la Regione
pesantemente, questo tipo di proposte che facciamo.
Come ha già detto il collega Curtaz, noi abbiamo indicato delle
cifre che non sono messe lì a caso, abbiamo indicato delle cifre
meditate, frutto della nostra competenza rispetto alle scelte
amministrative, rispetto ai problemi che abbiamo messo sul tappeto.
State sicuri che andremo a controllare nel bilancio, quando voi lo
approverete e arriverà in Consiglio, cosa avete messo su queste
poste e valuteremo il bilancio non solo su questo, ma anzitutto sul
tipo di poste esistenti perché, secondo noi, questi soldi ci devono
essere, sono compatibili con la gestione complessiva del bilancio e
sono necessari se vogliamo fare un salto di qualità nella spesa
dell'Amministrazione regionale.
Il Consigliere Pastoret ha detto che siamo in "zona Cesarini":
può anche darsi. Vorrei però sottolineare che abbiamo presentato la
mozione il 23 ottobre, sono 15 giorni che la Giunta conosce questo
testo, il bilancio non è ancora stato approvato, vi è tutta la
possibilità di andare a modificare queste cose. L'osservazione del
Consigliere Pastoret ci crea una preoccupazione in più perché, se
andiamo a dire che il 23 ottobre eravamo già in "zona Cesarini", il
bilancio era già chiuso e non si può più modificare, allora, quando
a dicembre discuteremo, tutto sarà finito: l'arbitro ha fischiato,
andiamo tutti a casa! Non è possibile una cosa del genere, qui la
contraddizione è evidente, quindi noi insistiamo sulla mozione che
abbiamo presentato.
Ci ha fatto piacere che vi siano stati degli apprezzamenti, ci
dispiace di non avere avuto una risposta positiva da parte
dell'Assessore al bilancio e anche del silenzio degli Assessori sui
settori in cui vi erano delle proposte nella mozione, perché ci
sarebbe piaciuto capire quali sono gli orientamenti che stanno
maturando e quali sono le possibilità di trovare delle risposte
significative nel bilancio di previsione.
Presidente - La parola al Consigliere Lattanzi.
Lattanzi (CdL) - Devo dire, per dichiarazione di voto, che ci
asterremo su questa mozione, però non possiamo astenerci da un
dibattito che riteniamo stia diventando interessante. Da una parte,
vi è evidentemente un'azione politica di un gruppo che in Consiglio
ha la legittimità di fare delle proposte; dall'altra, vi è la
possibilità da parte del Governo di accettare alcune proposte o di
rifiutarle. Quello che troviamo imbarazzante sotto l'aspetto
politico è che, pur avendo parlato in questi ultimi anni della
volontà di tutti i gruppi consiliari di lavorare affinché il
Consiglio abbia una maggiore centralità e un rapporto con il
Governo di maggiore collaborazione, questo diventa sempre più
difficile. Lo dico perché questa mozione ha il merito di sollevare
almeno il problema fra le opposizioni, i gruppi consiliari, il
Consiglio e il Governo perché, se è condivisibile quello che
l'Assessore ha sostenuto, cioè che sollevare alcune questioni può
essere legittimo in termini politici, ma andare addirittura nel
dettaglio delle cifre può diventare problematico sotto l'aspetto
tecnico dell'elaborazione del bilancio, Assessore, questo non può
diventare il "dito" dietro al quale ci si nasconde per non
affrontare un dialogo sui temi. Ritengo che, quando un gruppo
consiliare - in questo caso "l'Arcobaleno" - chiede che il bilancio
sia maggiormente "impegnato" su alcuni temi - l'ammodernamento
delle tratte ferroviarie Aosta-Ivrea, Aosta/Pré-Saint-Didier; il
programma sulla casa, la solidarietà, il programma sulla sicurezza,
i beni culturali, il programma per il ripristino ambientale, il
programma La Palud -, almeno su queste questioni ci debba essere un
confronto politico. È d'accordo oppure no? Sono solo le cifre il
problema? "L'Arcobaleno" ha chiesto maggiore attenzione economica
su questi argomenti di tipo politico, però dire che, siccome loro
hanno indicato le cifre, la questione non si può discutere perché:
"è fuori tempo massimo", "siamo in fuori gioco", "il bilancio è
fatto di cifre", "il bilancio è
finito"… tutti argomenti condivisibili,
ma che sottraggono il Governo e lei in prima persona al dibattito
politico su questi temi.
Rispetto "all'Arcobaleno", abbiamo alcune differenze di
attenzione relativamente a questi temi però, se un gruppo
consiliare, ipotesi "l'Union Valdôtaine", prima di venire a
discutere con il Governo del bilancio, come fate di solito - perché
all'interno del gruppo "dell'Union Valdôtaine" lo costruite prima,
poi lo date ai vostri alleati e poi lo portate in Consiglio
praticamente già blindato -, se qualcuno "dell'Union Valdôtaine"
all'interno del vostro dibattito vi suggerisce un certo tema di
tipo politico e una certa attenzione, non vi "nascondete dietro un
dito" dicendo che la cosa non è discutibile perché il bilancio è
finito.
Come gruppo ci aspettavamo che almeno vi esprimeste su questi
temi, perché potevate dire: "guardate, voi proponete 20 milioni per
l'ammodernamento della tratta ferroviaria Aosta/Pré-Saint-Didier,
condividiamo", "non condividiamo" e se
condividiamo… 20 milioni noi dal
bilancio che stiamo lavorando ci sembrano un po' troppi; potrebbero
essere 10, 5, 2, neanche una lira o 22, dire che non possiamo
discutere apre la questione: noi qui cosa ci stiamo a fare? A parte
chiedervi conto dell'operato con interpellanze, a parte suggerire
argomenti più disparati per le mozioni - a volte persino fantasiosi
-, i Consiglieri della Valle d'Aosta nel complesso, quindi compresi
quelli dei gruppi della maggioranza, qui in questa Assemblea cosa
ci fanno? Se non vi è dibattito, se non vi è discussione, se non vi
è confronto, qui cosa ci stiamo a fare? A chiedervi se il plinto
della strada è stato o no costruito? Se tutto questo è il Consiglio
regionale… sottolineo che questa è la
sesta adunanza del Consiglio regionale e, da quando siamo nella
nuova legislatura, questo Governo non ha fatto una proposta - ne ha
tentata una, poi l'ha ritirata -: a distanza di 4 mesi siamo ancora
ad aspettare che questo Governo faccia a questo Consiglio delle
proposte! Ritengo che sia legittimo quindi che un gruppo consiliare
faccia delle proposte, sarebbe opportuno confrontarsi sotto
l'aspetto politico, anziché nascondersi dietro il "gioco delle
parti", perché, se deve diventare il "teatrino" della politica,
credo che noi abbassiamo il livello di quest'aula, delegittimiamo
il consenso elettorale e ci ritroviamo fra 4 anni e mezzo, perché è
inutile convocare il Consiglio se ogni proposta non è non dico
accettata, ma neanche discussa! Sul programma dei beni culturali
avete intenzione di investire delle risorse e di quale cifra state
ragionando? Questo doveva essere il confronto!
(interruzione dell'Assessore Marguerettaz, fuori
microfono)
… ma se avete appena finito di dire
che siamo già in ritardo adesso, figuriamoci se possiamo fare degli
emendamenti fra un mese! Assessore, non ci prendiamo in giro perché
lei è simpatico, ma qui non siamo in comune, dove tutto si risolve
con una battuta al bar! Siamo in un Consiglio dove è legittimo
confrontarsi ed è demoralizzante per la politica e per il popolo
valdostano tutto, anche quello rappresentato dai Consiglieri di
maggioranza, non potersi neanche confrontare in termini politici su
degli argomenti; noi poi possiamo anche avere delle idee diverse da
quelle "dell'Arcobaleno" per quanto riguarda i beni culturali,
piuttosto che il ripristino ambientale, nel senso che tutti abbiamo
delle attenzioni, ma con delle sensibilità diverse. Parliamone,
discutiamone, vogliamo sapere il Governo su questi temi che idee ha
di prospettiva per il prossimo bilancio, che ormai è già in
costruzione, qualcuno dice che siamo già fuori tempo massimo e
qualcun altro dice di no, che discuteremo
poi… ma non ci prendiamo in giro! Che
cifre pensate di investire in quei capitoli di spesa: questo è il
dibattito politico che solleva la mozione!
Questa mozione, sulla quale ci asterremo, ha appunto il merito
di aprire questo confronto, quindi auspico che la I Commissione
possa affrontare il tema del controbilanciamento, della
regolamentazione del dibattito politico in quest'aula, altrimenti
possiamo stare qui 4 anni e mezzo a chiederci se la luce del
lampione si accende o si spegne, ma non possiamo fare politica qui
perché, se questo è il modello di risposta, cioè: "non ne possiamo
parlare", non vi è confronto.
Presidente - Pongo in votazione la mozione in oggetto:
Consiglieri presenti: 28
Votanti e favorevoli: 3
Astenuti: 25 (Borre, Cerise, Cesal, Charles Teresa, Comé,
Ferraris, Fiou, Fosson, Lanièce, La Torre, Lattanzi, Maquignaz,
Marguerettaz, Nicco, Pastoret, Perrin, Praduroux, Rini, Salzone,
Sandri, Stacchetti, Tibaldi, Viérin Adriana, Viérin Laurent, Viérin
Marco).
Il Consiglio non approva.
