Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4270 del 10 marzo 1993 - Resoconto
OGGETTO N. 4270/IX Determinazione della Giunta regionale di
non concessione del salone delle manifestazioni a partiti o
movimenti politici
(Interrogazione)
.
Interrogazione Con delibera n. 516 in data 22 gennaio 1993 la
Giunta regionale della Valle d'Aosta ha deliberato di "non
concedere" l'uso del salone delle manifestazioni e della attigua
saletta a nessun partito, o movimento o forza politica fino allo
svolgimento delle elezioni.
A parte il fatto che politici del "palazzo" troveranno sempre il
modo di aggirare tale ostacolo, etichettando eventuali sfilate
elettoralistiche sotto le più variegate etichette di associazioni,
assessorati, centri studi e così via, non sfugge il carattere
antidemocratico della norma.
Impedire l'uso dell'unico spazio di incontri dei cittadini in
vista del voto vuol dire avere paura del dibattito e del
confronto.
Questa interrogazione urgente vuole essere un atto di forte
protesta e di denuncia di un clima di intollerante totalitarismo
che qualcuno vorrebbe imporre alla Valle. Spiace che fra le firme
compaia quella di un democratico sincero come Lanivi. Su PDS e UV
non avevo dubbi.
Perciò si interroga il Signor Presidente per conoscere se non
intenda revocare tale assurdo provvedimento illiberale, garantendo
agli elettori, ai gruppi politici ed alle liste l'uso delle
strutture regionali che sono pubbliche non dei politici dei partiti
di governo.
F.to: Gremmo.
Presidente
Ha chiesto di parlare il Presidente della
Giunta.
Lanivi (GM)
Rispetto alla interrogazione, la Giunta
non intende revocare la deliberazione assunta, mentre dichiara la
sua disponibilità ad un incontro con i Capigruppo per vedere di
trovare locali e sedi in cui effettuare incontri in vista delle
elezioni regionali.
Quindi manteniamo la decisione di non fare utilizzare il salone
regionale in questo periodo alle forze politiche, anche per non
creare ostacoli a proposte che possono venire da associazioni
culturali o ad iniziative che possono essere disturbate da attività
di tipo partitico o politico.
Presidente
Ha chiesto di parlare il Consigliere
Gremmo.
Gremmo (UAP)
Avesse risposto chiunque altro, andava
tutto bene; ma tu, Presidente, sei stato molto fermo perché hai una
posizione politica, e ti do del tu in questo momento, da
amico.
Quando abbiamo fatto la riunione sulla legge elettorale, tu
dicevi che certe modifiche erano in linea con lo spirito
democratico di quella proposta di legge elettorale; però guarda che
anche questa decisione è in linea con quello spirito. Sì perché
l'ultimo partito che ha fatto la riunione nella saletta era il
Movimento Sociale ed era presente una persona sola, io, che ero
andato a sentire e mi ha fatto anche piacere vedere una affluenza
di pubblico di questo tipo. Però il fatto di togliere questo spazio
come unico momento di riunione a costo zero per delle forze
politiche non presenti in parlamento e che quindi non hanno una
lira, a me non è piaciuto. Mi sembra che il commentino che è stato
fatto sia molto giusto, perché, visto che poi finirà che chi è
dentro è dentro e chi è fuori è fuori, è giusto a questo punto non
dare pubblicità neanche alle iniziative. Tu parlavi di associazioni
culturali ed io ti faccio un nome: l'Associazione Duit, ad esempio,
fino a che punto è solo culturale? Ho fatto questo nome visto che
questa associazione ha fondato il comitato contro la partitocrazia,
ed in proposito ho presentato una interrogazione anche per vedere
se ci sono stati contributi perché va chiarito anche questo. Ma,
dicevo, fino a che punto sai che un'associazione è davvero
culturale e non politica?
Tu parlavi poi di gruppi consiliari, ma i gruppi consiliari non
rappresenteranno tutte le liste.
Adesso prendo atto di quello che tu hai detto, che è la
decisione della Giunta; mi auguro che poi il Consiglio si esprima
sulla mozione che è stata presentata, ed abbiamo voluto tenere
separate le due cose proprio perché il Consiglio avesse già qualche
elemento. Però guarda, Presidente, che qui c'è una contraddizione
rispetto a quello che tu hai detto e me piacevi di più quando hai
fatto quelle affermazioni che adesso.
