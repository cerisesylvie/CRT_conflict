Classificazione
INDUSTRIA


Resoconto integrale del dibattito dell'aula
Oggetto del Consiglio n. 2416 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2416/X Iniziative per prevenire eventuali
ripercussioni sulla situazione occupazionale e produttiva sullo
stabilimento di Pollein della Società "Heineken Italia S.p.A.".
(Interpellanza)
Interpellanza Richiamato il protocollo di intesa fra la Regione
Autonoma della Valle d'Aosta e la Società "Birra Heineken S.p.A."
approvato con delibera di Giunta n. 396 del 27 gennaio 1995;
Ricordato che la Società Heineken Italia S.p.A. ha acquistato in
data 1 marzo 1995 la Società "Interbrew Italia S.p.A." e
successivamente la Società "Moretti S.p.A.";
Ricordato che in data 4 luglio 1996 "l'autorità garante della
concorrenza e del mercato" ha deliberato di autorizzare "l'Heineken
Italia S.p.A." per l'acquisto di "Moretti S.p.A.", a condizione che
la stessa venda uno dei suoi stabilimenti produttivi in Italia
dotato di una capacità produttiva non inferiore al 5% del mercato
nazionale (circa 600.000 ettolitri);
Considerato che con quest'operazione la Società "Heineken Italia
S.p.A." ha materialmente acquistato altri 4 stabilimenti di cui 3
dislocati nel Nord Italia e purtroppo come già accaduto in passato
in simili situazioni, per motivi di razionalizzazione, procederà
presumibilmente alla chiusura di alcuni stabilimenti;
Considerato che lo stabilimento di Pollein dell'Heineken Italia
S.p.A." ha un'enorme rilevanza sia occupazionale che finanziaria
per la nostra Regione, quest'ultima pari a circa 70-80 miliardi
all'anno;
Avuto notizia che la produzione programmata per l'anno 1997 è
inferiore agli anni passati e pari a soli 600.000 ettolitri
circa;
Saputo che l'azienda ad oggi non ha proceduto neanche
all'applicazione del turnover.
I sottoscritti Consiglieri regionali
Interpellano
la Giunta regionale per conoscere:
1) se l'Amministrazione regionale è a conoscenza di tali
fatti;
2) quali atti sono stati sino ad oggi intrapresi nei confronti
dell'Heineken Italia S.p.A." per il mancato rispetto del protocollo
d'intesa sottoscritto fra le parti;
3) quali future iniziative intende intraprendere
l'Amministrazione regionale onde prevenire eventuali ripercussioni
occupazionali sullo stabilimento di Pollein e finanziarie sul
bilancio regionale.
F.to: Viérin M. - Collé - Marguerettaz
Presidente Ha chiesto la parola il Vicepresidente Viérin
Marco.
Viérin M. (PpVA) Il sottoscritto - e quindi il Gruppo dei
Popolari per la Valle d'Aosta - ha già portato il problema in
questione più di una volta in questo Consiglio (negli ultimi due
anni almeno 4-5 volte) e, in questi appuntamenti di dibattito in
merito a questo stabilimento, importante per l'occupazione, ma
soprattutto per il contributo finanziario che riesce a dare in
maniera diretta ed indiretta al bilancio della Regione (80-90
miliardi l'anno, circa la metà degli introiti che otteniamo dalla
Casa da gioco, quindi la seconda entrata diretta per importanza del
bilancio regionale), l'Assessore ci ha sempre dichiarato il suo
ottimismo. Il sottoscritto però, man mano che passano i giorni, è
sempre più preoccupato e insieme a me lo sono certamente i
dipendenti dello stabilimento e anche chi conosce in maniera più
dettagliata e profonda le vicissitudini del passato, nelle quali
inserisco anche l'acquisizione del Gruppo Dreher di qualche anno
fa. Abbiamo avuto un caso similare perché sappiamo che il Gruppo
Heineken ha acquisito l'Interbrew e il Gruppo Moretti.
Nella mia interpellanza richiamo il protocollo d'intesa, l'unico
atto concreto che quest'Amministrazione ha realizzato in merito al
problema, che è stato disatteso sei mesi fa e che è disatteso
tuttora dalla controparte, in questo caso l'Heineken S.p.A.. Ai
colleghi ricordo solo che, ai sensi del protocollo d'intesa, la
Regione doveva sottoscrivere sia il capitale della Sima nella
misura del 49% sia gli eventuali ulteriori aumenti di capitale e
doveva finanziare l'80% delle spese di investimento effettuate. La
Regione ha ottemperato a questi impegni, quindi ha ottemperato a
tutto quello che doveva fare in base a quel protocollo.
Se andiamo ad esaminare il protocollo di intesa nella parte
riguardante gli atti che l'azienda doveva espletare, constatiamo
che solo due di essi sono stati espletati: il trasferimento della
ragione sociale e l'acquisto del 51% della Sima. Ricordo che gli
altri tre punti sono vitali ed essenziali proprio per i motivi che
hanno indotto l'Amministrazione regionale a redigere il protocollo
di intesa. Per quanto riguarda il punto 3.1, concernente gli
investimenti, vediamo che nel '95 il protocollo prevedeva 8,9
miliardi, sono stati fatti invece investimenti pari a 3,23 miliardi
a consuntivo; nel '96 il protocollo prevedeva 4,58 miliardi, si era
detto che se ne facevano solo 3,3, da questi 3,3 si è scesi a circa
1,7 miliardi perché non è stato neanche ultimato il lavoro,
inerente al rifacimento della copertura dei tetti, che si era già
deciso di fare.
Ricordo che i tetti sono coperti in eternit, il progetto di
investimento prevedeva la sostituzione di queste coperture con
onduline metalliche, ma i lavori per 1,2 miliardi, che dovevano
essere già eseguiti nel '96, non sono ancora stati fatti. I due
tank, inerenti allo stoccaggio di birra in cantina da 2500
ettolitri cadauno, non sono stati realizzati, anzi sono stati
trasportati a Bergamo.
Prima di passare ad un altro problema, voglio sottolineare che
gli investimenti previsti per il triennio '95-'97 ammontano a circa
17 miliardi e 530 milioni; a livello di previsione contando anche
il '97, secondo me, e sicuramente l'Assessore non potrà che
confermare questi dati, saranno solo di 5 miliardi, anziché 17.
Il punto 3.3 riguarda la produzione, allegato B al protocollo:
nel '95 dovevano essere fatti 830mila ettolitri, ne sono stati
fatti 776mila, nel '96 dovevano essere fatti 895mila ettolitri, ne
sono stati fatti 677mila; nel '97 devono essere fatti 925mila
ettolitri, sono stati previsti per quest'anno 604mila. Abbiamo,
anziché una proporzione crescente come prevede il protocollo (830,
895, 925), una proporzione decrescente: 776, 677, 604, per un
totale che pareggia circa 600mila ettolitri di produzione in meno,
il che significa 19-20 miliardi di minori introiti per le casse
regionali inerenti alla Cisa, cioè all'imposta di fabbricazione
della birra.
Il punto 3.4 riguarda il mantenimento dei livelli occupazionali.
Nel '95 avevamo 147 dipendenti più circa 30 stagionali, nel '96
siamo scesi a 144 dipendenti e a 20 stagionali circa, oggi siamo a
133 dipendenti fissi e non sappiamo se saranno assunti almeno 1 o 2
stagionali. Anche qui si manifesta un ordine decrescente, che non
rispetta le prospettive previste dal protocollo, che erano almeno
per un ordine di mantenimento, perché siamo passati a meno 10% se
si prenderanno di nuovo gli stagionali, se per caso si prenderanno
solo alcuni stagionali passeremo ad un meno 20%. Forse era meglio
non fare il protocollo perché, probabilmente, la situazione era
molto migliore quando non c'era; credo che fosse giusto rispettare
un protocollo di quel tipo come Amministrazione, ma che fosse
altrettanto doveroso farlo rispettare dalla controparte, anche
perché le finalità più importanti erano gli investimenti,
l'occupazione e la produzione, ma queste non sono state
raggiunte.
È vero che è avvenuto il trasferimento della ragione sociale,
però non si sa fino a quando, onestamente devo dire che in questi
2-3 anni le casse della Regione hanno avuto introiti superiori a
quelli che vi sarebbero stati senza la firma del protocollo perché
bisogna dire quello che è giusto anche in un dibattito di questo
tipo, dove io devo parlare per forza di questa situazione che,
secondo me, è drammatica e ha dei pericoli enormi per il futuro
dello stabilimento.
Oltretutto l'Amministratore delegato non è più il dr. Riccotti,
è stato nominato il dr. Piero Perron, che era prima nel Gruppo
Moretti. Questo mi preoccupa perché temo che si vada verso una
smobilitazione dell'intero apparato amministrativo dell'ex
Gruppo.
Ho anche verificato che l'Assessore da settembre, data della mia
ultima interpellanza sull'argomento, ad oggi non si è prodigato per
tenere sotto pungolo la Dirigenza Heineken; mi risulta che solo
dopo la presentazione della mia interpellanza ci si è mossi per
chiedere degli incontri e dei chiarimenti in merito ad alcune
situazioni. Se il sottoscritto tutte le volte deve presentare
un'interpellanza su un problema così delicato per far sì che la
Giunta, in particolare l'Assessore, si muova per cercare di tenere
in piedi questi introiti per il bilancio della Regione - ripeto:
introiti di notevole importanza, si parla di 80-90 miliardi l'anno
- forse qualcosa non funziona, o non funziona la struttura
dell'Assessorato oppure si tratta di altre cose che non riesco a
capire.
Aspetto la risposta dell'Assessore. Gradirei che l'Assessore
finalmente avesse il coraggio di dire che la situazione è delicata
- in passato non lo ha mai detto, si è sempre dichiarato ottimista
- e che garantisse l'impegno della maggioranza a seguire questo
problema con grinta. Apprezzerei veramente che l'Assessore una
volta per tutte ci dicesse che il problema è delicato, che ci
possono essere anche dei problemi futuri e che quindi bisogna
seguire la vicenda in maniera più determinata e precisa.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Do atto al Vicepresidente Viérin di seguire
con particolare attenzione le vicende dell'Heineken di Pollein.
Credo che il confronto in Consiglio sia utile per capire la
situazione e anche per verificare cosa si fa e cosa si può
fare.
La situazione dello stabilimento di Pollein è complessa. È utile
ragionare e muoversi con una valutazione puntuale degli elementi e
con determinazione una volta operate le scelte. Ad un certo punto
il Vicepresidente Viérin ha detto che, se non ci fosse stato il
protocollo, forse sarebbe stato meglio. Non condivido
quest'affermazione; ritengo che sia stato positivo aver firmato un
protocollo perché in effetti l'anno scorso sono entrati oltre 80
miliardi e la previsione riguardante le entrate regionali è ancora
superiore per il '97.
Il fatto di avere un protocollo in corso ha consentito, nel
corso degli anni, l'effettuazione di investimenti, che risultano
essere utili per quanto concerne l'efficienza e la modernizzazione
dello stabilimento, e consente di avere degli incontri e di
confrontare le proprie posizioni con la Dirigenza del Gruppo
Heineken. Il protocollo quindi, ha sicuramente questi aspetti
positivi: aver prodotto elementi notevoli per le entrate regionali
e consentire alla Regione di avere voce in capitolo sul futuro
dell'azienda.
La complessità della situazione è comunque da illustrare in
questo senso: quando il protocollo è stato stilato, l'indirizzo
della società era quello di aumentare molto la produzione in Valle
d'Aosta e tutta una serie di iniziative contenute nel protocollo
miravano all'aumento della produzione in Valle perché lo
stabilimento di Pollein doveva diventare per la Società uno degli
stabilimenti essenziali. In seguito alla firma del protocollo sono
avvenuti dei fatti che non possiamo trascurare. Credo che tutti i
numeri forniti dal Vicepresidente Viérin corrispondano al vero, ma
che vadano inquadrati in una situazione che è diventata differente.
È stato dapprima acquistato uno stabilimento nel nord del Gruppo
Interbrew, il quale ha una capacità produttiva e una posizione
geografica molto importanti; nel corso dello scorso anno è stato
acquistato dalla Società il Gruppo Moretti e oggi la Società
dispone di cinque stabilimenti nel nord, due stabilimenti nel sud e
due stabilimenti nelle isole. Poiché è possibile ottenere con degli
investimenti la stessa produzione con un numero più ridotto di
stabilimenti, è indubbio che il Gruppo dovrà rivedere la sua
distribuzione sul territorio.
Da questo punto di vista abbiamo richiesto, nell'ottobre di
quest'anno, un incontro alla Società, il 10 ottobre il Presidente
della Giunta ha scritto: "Con riferimento all'incontro tenutosi in
data 18 aprile e alla successiva corrispondenza intercorsa fra
codesta Società e la Finaosta, si invita a voler concordare al più
presto un incontro, nel corso del quale possano essere esaminati
gli aspetti relativi all'attuazione del protocollo d'intesa
stipulato in data 17 febbraio 1995. In tale occasione potranno
essere vagliate le eventuali modifiche da introdurre nell'accordo,
alla luce dei mutati programmi imprenditoriali perseguiti da
codesta Società e aggiornati i livelli occupazionali e produttivi
già previsti".
Nel corso dell'incontro del 28 ottobre, a cui erano presenti
l'Amministratore delegato Riccotti, il Responsabile della
produzione Cavagnera e altri rappresentanti della Heineken, si è
esaminato il problema del futuro dello stabilimento di Aosta.
La Società in quella data ha detto che il fatto di avere una
capacità produttiva superiore al mercato di cui dispone porterà nel
'97 ad una riduzione che interesserà tutti gli stabilimenti e ha
affermato che gli 605mila ettolitri dichiarati in quell'occasione
dipendevano dalla capacità di produzione eccessiva della Società
con gli stabilimenti oggi in suo possesso. Si è detto che nel corso
del '97 si sarebbe studiato un piano di integrazione delle diverse
aziende e si è fatto presente che i tempi di attuazione di questo
piano sarebbero stati dai 2 ai 5 anni.
La situazione, quindi, è complessa perché ci troviamo con una
Società che ha cinque stabilimenti nel nord, e che, se venissero
effettuati gli investimenti opportuni, potrebbe raggiungere con due
soltanto risultati di mercato adeguati.
La situazione è complessa anche perché lo stabilimento di Aosta
è l'unico che produce barattoli - la quantità necessaria per i
barattoli è circa l'8% della produzione complessiva - ed è il più
efficiente rispetto a tutti gli stabilimenti di proprietà della
Heineken. Credo quindi che si debbano avere delle preoccupazioni,
condivido in questo senso le argomentazioni del Vicepresidente, ma
che ci siano anche i seguenti punti di forza da verificare con la
Società: gli investimenti finora effettuati, il valore complessivo
dello stabilimento, la sua efficienza e il suo potenziale
produttivo nella linea dei barattoli.
Recentemente è apparsa la notizia del cambio dell'Amministratore
delegato ed è in previsione, non appena il nuovo Amministratore
delegato avrà preso conoscenza dei problemi, un incontro con il
nuovo Responsabile.
Al nuovo Responsabile, come già avevamo richiesto, porremo il
problema dell'adeguamento del protocollo, che ha dato i suoi
risultati dal punto di vista delle entrate e dei rapporti, e quello
di un supporto eventuale dell'Amministrazione regionale affinché
questo stabilimento abbia garantita una continuità nel futuro,
eventualmente anche rispetto ad un diverso assetto proprietario.
Crediamo che il protocollo possa rappresentare il punto di partenza
affinché uno stabilimento che ha quell'efficienza, quel valore,
quella capacità produttiva, possa avere un futuro garantito e
riteniamo che questo futuro debba essere visto assieme alla Regione
Valle d'Aosta.
La situazione è sicuramente complessa; il rispetto del
protocollo sic et simpliciter, in presenza di una Società che ha
acquistato quattro nuovi stabilimenti, può essere richiesto, ma va
ragionevolmente visto alla luce dei fatti.
Credo che le previsioni per il '97 di 605mila ettolitri di
produzione, di 132 addetti più alcuni stagionali e di circa 600
milioni di investimenti, siano da considerare come base di partenza
per il futuro che deve essere consolidato nei rapporti fra le
strategie della Società e le necessità della nostra Regione.
Presidente Ha chiesto la parola il Vicepresidente Viérin
Marco.
Viérin M. (PpVA) Devo prendere atto sinceramente che
l'Assessore, rispetto alle altre volte, ha finalmente ammesso che
la situazione è complessa però, per almeno i due terzi del suo
intervento, ha ripreso dei dati riferendosi soprattutto al fatto
che c'è stata l'acquisizione del Gruppo Moretti e dello
stabilimento Interbrew. Al nord ci sono quindi cinque stabilimenti,
è chiaro che in una ristrutturazione del Gruppo si dovrà tenere
conto anche delle convenienze aziendali.
Voglio ricordare all'Assessore, non per ribadirne la
primogenitura, che queste cose gliele avevo anticipate lo scorso
marzo e precisate meglio lo scorso settembre; se vado a rileggere
il mio intervento di quei giorni, mi viene da pensare che o
l'Assessore ha ripreso quell'intervento rispondendo al sottoscritto
oggi, oppure lo ha modificato di poco.
Per quanto riguarda il rimanente terzo dell'intervento
dell'Assessore, ho detto che forse era meglio non fare il
protocollo in merito agli altri tre aspetti, non ho asserito che
esso non andava fatto. È giusto avere fatto il protocollo, però è
anche giusto verificarne poi il rispetto, altrimenti era meglio che
i tre punti oggi non rispettati dall'azienda non venissero
inseriti.
L'Assessore ha ripetuto anche che questo protocollo ci dà
l'opportunità di incontrare l'azienda. Alcuni incontri sono
avvenuti, ma non vorrei che essi avvenissero sempre al momento o
alcuni giorni prima della discussione di un'interpellanza in merito
a tale problema.
Chiedo all'Assessore, come ho già fatto altre volte, di non
domandare ragguagli all'azienda per rispondere alle interpellanze
dei Consiglieri, ma di cercare di capire bene come stanno le cose
con la sua struttura perché io non utilizzo i canali dell'azienda,
ho anticipato molte cose all'Assessore anche a sua insaputa,
utilizzando i pochi canali a mia disposizione. Sicuramente
l'Assessorato ha molti canali in più e può garantire
un'informazione diversa, certamente più precisa e più ampia,
rispetto a quella dell'azienda.
Ribadisco che il protocollo andava fatto, ma che non andava
fatto su alcuni punti perché non sono stati rispettati e che è vero
che il Presidente della Giunta e l'Assessore hanno incontrato la
Dirigenza dopo che a settembre abbiamo discusso di questo problema
in aula, e precisamente il 28 ottobre, data in cui è stato
stabilito che "In tale occasione potranno essere vagliate le
eventuali modifiche da introdurre nell'accordo, alla luce dei
mutati programmi imprenditoriali perseguiti da codesta Società e
aggiornati i livelli occupazionali e produttivi già previsti", ma
da quell'incontro sono passati 4-5 mesi e questo protocollo è
ancora lo stesso. Si è detto che la riduzione è avvenuta su tutti
gli stabilimenti, Signor Assessore le cose non stanno proprio così,
eventualmente possiamo contattare insieme alcune persone che
lavorano negli altri stabilimenti, ho in quelle regioni degli amici
che tutti abbiamo.
Si è detto che nel corso del '97 sarà studiato un piano; su
questo posso concordare. Non so ancora e non posso sapere se in
quella famosa data del 28 ottobre avete concordato quali siano i
punti del piano, ma spero che sia un piano che vada ad integrazione
dell'occupazione e della produzione.
Infine si è detto che lo stabilimento di Aosta è l'unico a
produrre barattoli e che rappresenta circa l'8% della produzione
complessiva; questo è vero, però pubblicamente le do un'altra
notizia che spero lei utilizzi: a Bergamo, nello stabilimento ex
Interbrew, si sta già progettando un nuovo impianto di barattoli.
Se si vuole tenere in piedi lo stabilimento di Pollein per 2-3 anni
finché il nuovo impianto di barattoli non sarà costruito a Bergamo,
quando la realizzazione di tale impianto sarà ultimata, né
l'Amministrazione regionale né nessun altro avrà potere
contrattuale. Se il Gruppo Heineken in questi due anni è sprovvisto
di un impianto di barattoli, è obbligato a tenere in piedi lo
stabilimento di Pollein; se fra 2-3 anni il nuovo impianto di
barattoli sarà realizzato a Bergamo, l'Amministrazione regionale
non avrà più nessun atout per poter controbattere e poter trovare
una soluzione in accordo con la Società. Oggi la Società è
obbligata a mantenere lo stabilimento di Pollein quasi
essenzialmente perché c'è l'impianto di barattoli che è l'unico del
Gruppo; un domani che quest'impianto sarà costruito a Bergamo, non
avremo più nessun appiglio per far rimanere in piedi la fabbrica.
Utilizziamo queste cose per dire all'Heineken: "Cercate di non fare
i furbi, cerchiamo di concordare perché, se volete trasportare
l'impianto barattoli a Bergamo, ce lo dite prima e vediamo cosa
possiamo fare, cosa possiamo decidere per il futuro dello
stabilimento". Chiedo all'Assessore di non farsi prendere in giro
in questi incontri.
Siccome mi interessa l'occupazione di questa fabbrica, sono
disposto eventualmente a dare all'Assessore, come gli ho già detto
prima, alcune notizie appena ne sono a conoscenza, sentendo anche
canali diversi da quelli aziendali. Signor Assessore, lei deve
utilizzare canali che non siano quelli aziendali, perché l'azienda
fa sempre il suo gioco.
