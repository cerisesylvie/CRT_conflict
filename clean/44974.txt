Classificazione
ISTRUZIONE PUBBLICA
Personale docente e non docente



Oggetto del Consiglio n. 1797 del 21 settembre 2022 - Resoconto
OGGETTO N. 1797/XVI - Interrogazione: "Utilizzo della
procedura di chiamata pubblica per l'assunzione di bidelli da
assegnare alle istituzioni scolastiche valdostane".
Bertin (Presidente) -
Punto n. 10 all'ordine del giorno.
Per la risposta il presidente della Regione Lavevaz ne ha
facoltà.
Lavevaz (UV) -
Con quest'interrogazione si chiede se sia
stato previsto di ricorrere nuovamente alla procedura della
chiamata pubblica per l'assunzione di bidelli per le istituzioni
scolastiche valdostane in maniera da sopperire alle carenze.
Questa è un'interrogazione su un argomento che è già stato
trattato diverse volte in quest'aula, in ultimo ancora nella
seconda seduta di giugno, il 22 e il 23 giugno, e fa riferimento
appunto all'assunzione dei 177 bidelli a tempo determinato, che nel
corso dell'anno scolastico 21/22 è stata eseguita con una procedura
a chiamata pubblica, appunto come ricordato
nell'interrogazione.
Va premesso che, come è noto, è stata una procedura
assolutamente straordinaria, come specificato anche nella nostra
legge regionale 15/2021 che è la legge di assestamento che aveva
autorizzato, nello specifico con l'articolo 36, queste assunzioni
specificando che si trattava di assunzioni straordinarie per le
istituzioni scolastiche, legate, ovviamente, all'emergenza Covid,
una norma nel nostro assestamento che derivava da un'analoga
iniziativa a livello nazionale.
Le motivazioni sono note, ne abbiamo parlato diverse volte, era
questo un reclutamento straordinario che nell'ambito dell'emergenza
Covid era stato autorizzato, legato soprattutto alla necessità di
assicurare il rispetto delle misure di contenimento dell'epidemia
da Covid-19, quindi la pulizia, l'igienizzazione degli ambienti in
maniera molto più frequente rispetto all'ordinario, proprio
nell'ambito dello stato d'emergenza.
Come è noto lo stato d'emergenza si è concluso il 31 marzo
scorso, pertanto non è più possibile effettuare ad oggi questo tipo
di assunzioni aggiuntive straordinarie come quella fatta nell'anno
scolastico scorso.
Quest'anno abbiamo proceduto in maniera ordinaria, con una
delibera di Giunta del 4 aprile, la n. 375, abbiamo definito il
fabbisogno triennale del personale dell'organico delle istituzioni
scolastiche; ad oggi sono in corso di completamento le procedure di
assunzione a tempo indeterminato di quindici unità di personale.
Qui siamo di un paio di settimane in ritardo perché ci sono stati
alcuni ricorsi legati proprio al fatto che, essendoci state delle
assunzioni a tempo determinato, c'era una procedura di priorità di
persone che erano state assunte a tempo determinato rispetto alle
altre e quindi questo ha determinato uno slittamento di quindici
giorni più o meno per la chiusura di tutte le procedure ma, in
buona sostanza, con la prossima settimana avremo definito... i PD
sono in fase di approvazione in questi giorni. Avremo queste
quindici unità assunte a tempo determinato che, in buona sostanza,
completano il fabbisogno dell'organico dei bidelli e del personale
ausiliario delle nostre scuole.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
Quest'iniziativa arriva a seguito,
oltre che delle sollecitazioni che molte istituzioni scolastiche ci
hanno formulato, anche dell'allarme che i sindacati hanno lanciato
quest'estate, più precisamente a seguito di un incontro avvenuto il
26 di agosto, proprio con la Giunta.
Io credo che lei, nella sua risposta, abbia anche evidenziato la
criticità insita in quanto ci ha esposto, ovvero, come ha
ricordato, la chiamata pubblica era stata fatta per 177 unità di
personale e con il termine della sua risposta, ci ha detto che
l'assunzione a tempo indeterminato riguarderà 15 unità di
personale. Credo che sia evidente quanto questa disparità di numeri
possa rappresentare su un territorio che già ha patito la mancanza
di figure - come hanno già ben evidenziato i colleghi Foudraz e
Perron - di personale docente e pensare che con 15 unità di
personale si possa sopperire a tutto il resto delle mancanze direi
che è utopistico.
Il problema vero è che il personale che attualmente è in
servizio - molte unità di personale non docente, personale ATA,
personale ausiliario, chiamiamolo come vogliamo - è in servizio ma
purtroppo ha molte prescrizioni, come immagino lei saprà; quindi
avendo del personale che ha delle prescrizioni e che quindi non può
salire una scala superiore a 60 cm., non può sollevare pesi
superiori a 3 chili, non può stare eccessivamente in piedi, non può
piegarsi a pulire il pavimento... evidentemente il personale che
c'è in servizio riduce di molto l'efficacia. Limitarsi a pensare
che l'assunzione di 15 unità di personale sia risolutiva credo che
sia sicuramente un conteggio molto ottimistico ma poco reale.
L'idea e il pensiero che si possa sopperire, almeno
temporaneamente, per prevedere un ampliamento rispetto ai numeri
che ci ha fornito, riteniamo fossero opportuni e dovuti; se lei
ritiene che 15 unità di personale siano sufficienti per far fronte
alle richieste, noi non possiamo essere d'accordo.
