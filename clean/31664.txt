Classificazione
ASSISTENZA SOCIALE
Associazionismo - volontariato
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI



Oggetto del Consiglio n. 646 del 15 luglio 2009 - Resoconto
OGGETTO N. 646/XIII - Interrogazione: "Iniziative per la
realizzazione di un progetto regionale a favore di una comunità
della Regione Abruzzo".
Interrogazione
Ricordato il recente terremoto che ha sconvolto l'Abruzzo e
le immagini di tutti quei volti di persone che hanno perso la casa,
i familiari e, soprattutto, di quelli che hanno perso i loro
bambini;
Ricordato le irresponsabilità diffuse di fronte alla tragedia
di edifici antisismici ugualmente crollati travolgendo vite
umane;
Evidenziata invece la soddisfazione per la tempestività e la
professionalità del sistema di Protezione civile e l'efficienza e
la generosità delle organizzazioni e dei volontari della Valle
d'Aosta;
Ribadito che adesso occorre pensare alla ricostruzione e dare
quindi organicità agli interventi di carattere economico e alle
iniziative per il ritorno alla normale vita quotidiana della
popolazione terremotata;
i sottoscritti Consiglieri regionali
Interrogano
il Presidente della Regione per conoscere il punto sulla
situazione delle iniziative regionali in corso e la concreta
possibilità di far confluire tutte le risorse messe in campo dagli
enti pubblici, dalle organizzazioni dei lavoratori e degli
imprenditori e dalla società civile nella realizzazione di un
progetto che veda l'intera Valle d'Aosta, adoperarsi
congiuntamente, a favore di una comunità della Regione
Abruzzo.
F.to: Rigo - Carmela Fontana - Donzel
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio i colleghi
per aver voluto riportare l'attenzione comunque su un tema che è
sempre, purtroppo, di attualità: il discorso del terremoto in
Abruzzo, che è avvenuto il 6 aprile scorso. Da subito ci siamo
attivati intervenendo direttamente a l'Aquila e a Lucoli attraverso
mezzi, uomini e risorse quali la colonna mobile della Protezione
civile, gli psicologi di emergenza, che sono fra i pochi ad operare
in Italia, il Corpo valdostano dei vigili del fuoco e numerosi
volontari, che meritano ancora una volta il nostro ringraziamento e
il nostro apprezzamento. Nel contempo abbiamo da subito manifestato
la volontà di realizzare iniziative concrete per la ricostruzione e
il ripristino delle attività in Abruzzo, come auspicato dalla
risoluzione che è stata approvata all'unanimità in questo Consiglio
il 16 aprile scorso. In questo contesto la Giunta ha dato il via ad
una serie di iniziative concrete e mirate:
- sono stati attivati due conti correnti, uno bancario e uno
postale, al fine di raccogliere fondi da destinare alla popolazione
abruzzese, il cui saldo attuale ha raggiunto la somma di 71.968
euro;
- sono stati avviati dei contatti con il CELVA e con le varie
associazioni presenti sul territorio, al fine di concentrare gli
aiuti a favore di una comunità ben definita, che possa essere
adottata dal "sistema Valle d'Aosta" nel suo complesso,
sull'esperienza di quello che era già avvenuto in precedenza. Dal
canto suo il CELVA nella riunione del 21 aprile scorso ha fissato
in 250.000 euro la quota complessiva da stanziare ripartita fra
Comuni e Comunità montane, il Consorzio BIM e il CELVA stesso;
- è stato richiesto alla Regione Abruzzo di formulare alcune
proposte sui Comuni verso i quali mirare l'intervento della Valle,
al fine di stabilire contatti diretti con le Amministrazioni e
previa visita dei luoghi proposti. La Presidenza della Regione
Abruzzo al momento non ha ancora disposto indicazioni in proposito,
anche perché era stata ultimamente impegnata nel vertice del G8. A
questo proposito si è in attesa di indicazioni e priorità per le
prossime settimane, che ci permetterà di orientare il nostro
intervento con i fondi raccolti, come detto, con l'intento di
realizzare delle opere pubbliche.
La Giunta ha seguito fin dall'inizio due principi fondamentali,
che sono sempre stati alla base degli interventi finora:
- il primo relativo all'individuazione dell'obiettivo oggetto di
intervento dettato non solo dall'emozionalità (intervento su cui
abbiamo già detto c'è stata la presenza puntuale dei volontari e
della Protezione civile), ma sulla base di effettive esigenze e
necessità presentate dalla stessa Regione;
- il secondo, che si vuole realizzare un intervento che sia
collegato con tutte le entità locali e che possa essere chiaramente
individuato con un aiuto preciso.
A questo proposito credo che anche la visita della delegazione
del Consiglio, guidata dal Presidente, ha dato la possibilità di
verificare questa disponibilità che, per quanto ci riguarda,
dovrebbe vedere la sua conclusione, in quanto mi ha dato la
disponibilità il Presidente Chiodi per un incontro il 3 agosto,
dopo che lui avrà affrontato la riunione anche con i Comuni,
tenendo conto, come abbiamo detto, che c'era già un indirizzo verso
Lucoli, però su questo aspettiamo che vi sia una decisione
definitiva. Il 3 quindi ci sarà questo incontro con il Presidente e
a questo punto dovrebbero esserci anche gli elementi per
finalizzare i fondi già utilizzati ed eventualmente prendere in
considerazione ulteriori interventi finanziari per concludere la
costruzione che ci verrà indicata come punto di riferimento...
finalizzato a tutto il "sistema Valle d'Aosta", che si vedrebbe
inserito in questo meccanismo di ricostruzione dell'Abruzzo, a cui
credo, come è stato chiaramente manifestato in Consiglio, tutti
abbiamo intenzione di collaborare.
Président
- La parole au Conseiller Rigo.
Rigo (PD)
- Grazie, Presidente. Come ha detto il
Presidente Rollandin, sono ormai trascorsi tre mesi dal dramma che
ha colpito la popolazione dell'Abruzzo. Dopo il terremoto ormai
abbiamo tutti imparato che tecnicamente, quando la Protezione
civile, i vigili del fuoco, i volontari interrompono le operazioni
di soccorso, questo significa che non ci sono più dispersi da
ritrovare e inizia la fase difficile dei controlli sugli edifici
per stabilire quali sono da abbattere, quali da restaurare, quali
possono di nuovo ospitare le famiglie o le attività, tutto ciò per
cominciare la fase della progettazione e della ricostruzione a cui
ha fatto prima cenno il Presidente. Il nostro pensiero è quello di
non dimenticare le persone che con il terremoto hanno perso i
propri cari, una casa, un lavoro, se non tutto. Pensare che devono
ricominciare a sperare, che devono ricostruirsi anche una vita e a
queste persone in questi mesi la Valle d'Aosta tutta - lo ha
ricordato il Presidente - è stata vicino con tante piccole e grandi
iniziative e presenze. Le vittime e il dolore di una terra, così
come le vittime e il dolore della città di Viareggio, che voglio a
nome di tutti voi ricordare con commozione, saranno un sacrificio
inutile se non produrranno una scossa salutare, duratura nelle
coscienze civili e politiche dell'intero Paese. Adesso in Abruzzo
abbiamo i borghi da ricostruire, la vita di tanti da restituire
alla normalità.
Con la nostra interrogazione volevamo prima di tutto riportare
in Consiglio il terremoto del 6 aprile e fare il punto, attraverso
le parole del Presidente, del grande slancio di solidarietà dei
volontari, e non solo, e dei numerosi atti di generosità espressi
dalla nostra Regione e dalla nostra gente verso la popolazione
abruzzese, dare conto un po' - mi sembrava anche corretto - delle
cose fatte. Volevamo poi esprimere la necessità di conferire ancora
una volta alla Regione il compito di fungere da punto di
riferimento, da collante come si dice, di coordinamento delle
iniziative per la ricostruzione, al fine di evitare una dispersione
di forze, quella che si chiama "l'atomizzazione degli interventi",
che diversamente potrebbero invece essere utilizzati per la
realizzazione di progetti unificati. La Regione, come garante anche
della massima trasparenza... il Presidente ci ha ricordato fino a
questo momento quanti soldi sono stati raccolti... sull'utilizzo
del denaro raccolto dalla solidarietà... allontanando subito
qualsivoglia dubbio da questo punto di vista. Siamo quindi
d'accordo con la linea espressa dal Presidente Rollandin, ci trova
favorevoli e per questo ci dichiariamo soddisfatti della
risposta.
