Classificazione
ALPINISMO
INFORMAZIONE



Oggetto del Consiglio n. 3005 del 3 ottobre 2007 - Resoconto
OGGETTO N. 3005/XII - Campagna informativa sui comportamenti
nelle escursioni in montagna. (Interpellanza)
Interpellanza
Appreso dagli organi di stampa che nell'aprile di quest'anno
sono state realizzate quattro pubblicazioni aventi per tema
principale il comportamento di chi vuole avvicinarsi alla montagna
attraverso escursioni o passeggiate;
Rilevato come queste pubblicazioni non sono documenti fine a
sé stessi ma tasselli importanti della comunicazione istituzionale,
relativa alla frequentazione consapevole e rispettosa della
montagna;
Constatato che una delle quattro pubblicazioni "Memolo e la
neve" è stata consegnata, spedita e recapitata alle famiglie
valdostane nel mese di luglio u.s.;
Ritenuto importante conoscere nel dettaglio quali motivazioni
abbiano spinto l'Assessorato a scegliere l'estate per dare consigli
su come comportarsi d'inverno;
il sottoscritto Consigliere regionale
Interpella
l'Assessore competente per sapere:
1) quante pubblicazioni sono state spedite alle famiglie
valdostane, con quali modalità e tempi;
2) quali sono le voci principali di costo dell'intera
campagna informativa;
3) quali motivazioni, ovvero quali strategie comunicative,
hanno indotto i responsabili dell'Assessorato a scegliere una così
originale scansione temporale nella consegna delle
pubblicazioni;
4) se sono previste altre operazioni di comunicazione da
parte dell'Assessorato al Territorio, Ambiente e Opere pubbliche
sul tema dell'"educare-rieducare alla montagna".
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Sollecitato dall'aver ricevuto il
giorno 18 luglio un bell'opuscolo fatto abbastanza bene sul
comportamento in caso di valanghe, mi sono chiesto se era proprio
necessario conoscere le motivazioni di questa originale scansione
temporale, perché mi sono stupito. Fra l'altro, la pubblicazione
credo sia stata distribuita a tutte le famiglie valdostane e
adesso, per andare al "quid", riteniamo che siano sicuramente
originali le strategie comunicative che prevedono di distribuire a
luglio un opuscolo definito "Memolo e la neve", penso che
l'Assessore ci debba una spiegazione.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Vorrei dare una risposta completa alle
domande, quante pubblicazioni... Volevo ricordare come questa
collana di pubblicazioni inviata alle famiglie comprendeva gli
opuscoli: "Getta i rifiuti", nel novembre 2005; "Ecogesti",
febbraio 2006; "Memolo estate", maggio 2006; "Memolo e la neve",
luglio 2007 (quello incriminato). L'invio è avvenuto tramite posta
(tariffa postale agevolata) con indirizzo generico (come stabilito
dalla normativa sulla privacy) "alle famiglie".
Lei chiedeva:
"quali sono le voci principali di costo
dell'intera campagna"
. La campagna ha richiesto un investimento
di euro 264.200 e comprendeva: acquisto spazi pubblicitari e
realizzazione "spot" radiofonici; realizzazione e stampa di 2
numeri di "Ecolo" (informazione ambientale della Valle d'Aosta;
realizzazione e stampa di 3 libretti di "Ecolo" (approfondimenti su
tematiche ambientali) di cui uno dal tema "Acqua" che verrà inviato
alle famiglie valdostane; "Ecolo-bus"; "Ecolo-skibus",
sensibilizzazione all'utilizzo del mezzo pubblico per raggiungere
le principali località sciistiche; distribuzione e diffusione del
materiale realizzato a Comunità montane, AIAT, Centri visita del
Parco nazionale del Gran Paradiso, Parco del Mont Avic;
realizzazione di un video sul monitoraggio dei ghiacciai
valdostani; realizzazione del fumetto con "Ecolo" e il personaggio
Lys, per i più piccoli che uscirà adesso; realizzazione e stampa di
un memorandum per stranieri che vivono in Valle, per aiutarli ad
una migliore comprensione, attraverso fotografie e immagini a
comprensione immediata, sulla raccolta differenziata dei rifiuti.
Voglio ricordare che l'impostazione di questa campagna
elettorale... scusate, campagna ambientale è il frutto di un
dibattito in Consiglio regionale; fra l'altro, sollecitato anche
dal vostro gruppo di entrare capillarmente nelle case per far
conoscere aspetti come il Protocollo di Kyoto e quant'altro.
"Quali motivazioni, ovvero quali strategie comunicative,
hanno indotto i responsabili dell'Assessorato a scegliere una così
originale scansione temporale..."
, su questo potrei darle
diverse risposte, se vogliamo, possiamo anche prenderci in giro o
fare un po' di teatrino. La risposta che potrei darle è una: in
fondo la neve da noi c'è tutto l'anno, quindi non mi sembra fuori
luogo parlare di neve; peraltro - e questa non è una battuta -
dobbiamo riscontrare che quest'anno abbiamo avuto parecchi
incidenti in montagna dovuti a gente che ha affrontato le zone di
alta montagna senza accorgimenti, morendo di freddo, e questa
quindi potrebbe essere una risposta. Potrei risponderle anche in un
altro modo. Il fatto che su questo argomento si sia fatta
un'interpellanza significa che vi è stata un'attenzione particolare
sul fatto che nel mese di luglio arrivi qualcosa che riguarda la
neve, in quanto nessuno se lo aspetta. Questo potrebbe essere letto
come aver centrato l'obiettivo: finalmente si è mandato un opuscolo
che, per la stagione in cui arriva, nella quale uno si aspetta
magari la sensibilizzazione sulle creme solari, richiama
l'attenzione e, di conseguenza, il messaggio è percepito in maniera
più capillare ancora. Vi sono anche delle motivazioni più banali,
non ultima quella che a volte l'organizzazione e gli accordi che si
fanno per l'invio di questi opuscoli non risultano essere, per
questioni di incomprensioni o altri motivi, coerenti con la
pianificazione. Per cui la dia lei l'interpretazione che vuole, io
mi prendo anche la responsabilità, se ritiene che abbiamo
sbagliato, di dire che abbiamo sbagliato e pazienza. Vuol dire che
cercheremo di essere d'ora in avanti più coerenti nell'invio
dell'informazione con gli assetti climatici, anche se mi pare tutto
sommato un peccato veniale.
Con l'ultima domanda si chiede:
"se sono previste altre
operazioni di comunicazione da parte dell'Assessorato..."
, su
questo vi è da chiarire - perché la domanda non è chiara, in quanto
il tema sull'educare alla montagna non è stato oggetto di
un'iniziativa da parte del nostro Assessorato, ma è stata oggetto
di un'azione della Fondazione "Montagna Sicura" di Courmayeur - che
non mi risulta che abbiano intenzione di fare qualcosa di così
centrato al momento, ma certamente rientra nei compiti di
Fondazione "Montagna Sicura" di fare campagne di questo genere, per
cui a tale ultima domanda non so darle bene una risposta; per quel
che ci riguarda, usciremo con questo "Ecolo" sull'acqua...
Presidente
- La parola al Consigliere Segretario
Venturella.
Venturella (Arc-VA)
- Questo potrebbe essere, Assessore,
l'inizio di una collaborazione fra l'Assessorato che lei guida e il
gruppo "Arcobaleno": lei fa un'iniziativa, che non centra tanto
bene e noi facciamo un'interpellanza che centra l'obiettivo di
fare... però lei ci deve riconoscere che siamo molto attenti a
tutte le sue campagne, che siano elettorali o ambientali, a far sì
che tutto sia fatto in maniera perfetta e precisa. Certamente le
riconosciamo che tutta questa campagna messa in piedi "in primis"
da Fondazione "Montagna Sicura", con la collaborazione
dell'Assessorato, è una campagna importantissima, educare e
rieducare alla montagna; anche, se in alcuni casi tale meccanismo
non ha funzionato bene, le riconosciamo l'importanza della
campagna. È chiaro che vorremmo - e partiamo da questa iniziativa -
che di non solo campagne informative l'Assessorato si facesse
carico, perché, parlando di campagne solo informative e non anche
formative, come pure di programmi formativi, il suo Assessorato in
questo senso ha dimenticato che non esiste solo l'informazione e la
pubblicità, che ha il suo giusto ruolo, ma esiste anche la
formazione e l'educazione. Questa interpellanza ci dà modo di porre
l'accento sul fatto che ben altre cose ci aspetteremmo dal suo
Assessorato, quindi più formazione, più educazione, anche
coinvolgendo direttamente alcuni attori che nel passato erano
direttamente coinvolti, che invece ora sono dimenticati. Mi
riferisco all'educazione ambientale, che deve essere realizzata non
con la prospettiva di informare soltanto, ma anche di avere come
obiettivo da raggiungere quello del cambiamento dei comportamenti,
altrimenti è tutto un gran produrre di documenti, siano essi sotto
forma cartacea, di filmati, di documentari, ma il vero obiettivo
principe dell'educazione ambientale, dell'educazione allo sviluppo
sostenibile, che è quello di indurre al cambiamento dei
comportamenti, non viene raggiunto. Ringraziamo per la risposta
anche spiritosa che ci ha voluto fornire.
