Classificazione
CONSIGLIO REGIONALE
Costituzione e funzionamento degli organi consiliari
FINANZA REGIONALE E LOCALE
UNIONE EUROPEA E RAPPORTI INTERNAZIONALI



Oggetto del Consiglio n. 3309 del 15 marzo 2018 - Resoconto
OGGETTO N. 3309/XIV - Approvazione di mozione: "Impegno a
relazionare alla competente Commissione consiliare in merito alla
progettazione degli interventi finanziabili con fondi
europei".
Farcoz (Président) -
Point n° 22 à l'ordre du jour. La
parole à la collègue Certan pour l'illustration.
Certan (ALPE) -
Questa mozione è molto semplice, anche se
mi rendo conto che poi chiede un lavoro di sintesi e di messa a
punto di tutta la documentazione da parte degli uffici molto
oneroso in quanto a tempo e, per poter fare un punto della
situazione abbastanza attendibile, anche impegnativo.
Ritengo però che a fine legislatura sia importante riuscire ad
acquisire un quadro generale di tutta la programmazione europea che
la Valle d'Aosta ha seguito attraverso i fondi europei (rimango in
generale sui fondi europei), in particolare tutti quei progetti
partiti da poco tempo, le cui finalità e programmazioni sono finite
da poco e che hanno quindi anche un lasso di tempo per poter essere
attuati più stretto rispetto a quelli iniziati all'inizio del
percorso europeo. Credo che sia importante mettere in evidenza e
sottolineare quanto questi fondi siano sempre di più interessanti
per la nostra Regione, e quanto sia sempre più opportuno avere
persone competenti e preparate in ogni Assessorato, e non solo
nella struttura che si occupa in particolare di questa
programmazione. La documentazione, le pezze giustificative, tutti
gli obiettivi, anche tutti i vari adeguamenti che si devono fare,
devono essere portati avanti con precisione e rigore. Non è più
possibile "tirare a campare". In questi anni si è rimasti un po'
superficiali nel portare avanti con questa rigorosità, non per una
questione di incompetenza - mi permetto di dire - ma a causa di una
mole di lavoro talmente elevata per alcune strutture da non
riuscire più a svolgere e a definire bene il lavoro per poi potersi
occupare di altre programmazioni. Non ultimo, e lo voglio mettere
come elemento destabilizzante, sicuramente tutti i cambi di
maggioranze e di Governi regionali che ci sono stati a vario
titolo, senza fare una valutazione di questo, non hanno sicuramente
avvantaggiato le strutture e chi lavorava su questi
dossier
.
Questi dossier hanno bisogno di indirizzi chiari, di indirizzi
spesso anche "definitivi" e per poter procedere ad un altro
step
è necessario avere risposte anche politiche. Credo che,
se ci facciamo un esame di coscienza intellettualmente onesto, su
questo non abbiamo certo avvantaggiato le strutture. Penso
all'ultimo cambio, laddove chi si occupava di fondi europei era
un'autorità di gestione: credo che negli ultimi mesi, anche a
seguito del cambio del Direttore generale della sanità, si siano
cambiati tutti gli equilibri per l'ennesima volta, e credo che
questo non abbia sicuramente portato a nulla di produttivo. Nei
vari Assessorati ci sono tante persone davvero competenti, per cui
ritengo che tutti i progetti transfrontalieri, tutti i progetti che
abbiamo in comune con altre Regioni o con altri Stati debbano
essere rivisti.
Il nostro impegno richiede una cosa molto semplice: che venga
fatto un quadro riepilogativo prima della fine della legislatura,
in primis
chiaramente dal Presidente, perché è colui che
coordina questa struttura, e poi da chi ha seguito in particolare
tutte le varie programmazioni.
Président -
La parole au Président de la Région.
Viérin (UVP) -
Ho ascoltato con attenzione la collega e
scinderemmo in due aspetti la risposta su questa mozione: le
considerazioni amministrative e le considerazioni politiche.
Per quanto riguarda le considerazioni amministrative, noi
concordiamo sulle premesse, che denotano e riconoscono l'importanza
dell'utilizzo dei fondi strutturali, l'esigenza e l'importanza dei
finanziamenti provenienti dall'Unione europea e soprattutto come
questi finanziamenti hanno e continuano a creare opportunità per la
nostra comunità. Condivido e condividiamo meno il fatto che i
ritardi o comunque le complicanze siano in capo - come si è potuto
anche rilevare - solo a problematiche inerenti alla parte
valdostana. Dico questo perché tante complicanze arrivano proprio
dall'Europa. Credo che la Valle d'Aosta sia - e questo è
riconosciuto - tra le Regioni che in Europa sono ai primi posti per
l'utilizzo di fondi europei, malgrado le complicanze di questa
Europa della burocrazia, della carta e delle procedure, che spesso
mette poi in difficoltà i livelli meno centrali. Siamo pertanto
favorevoli al fatto di chiamare in Commissione i responsabili dei
progetti europei.
Quanto ai cambi di Governo, collega Certan, mi permetta di dire
che spesso i progetti prescindono dai cambi di Governo, a meno che
i Governi non cambino le persone che si occupano di fondi europei.
Purtroppo una delle cose su cui abbiamo molto discusso dopo il 10
marzo - visto che con i colleghi Gerandin e Padovani abbiamo
parlato molto di trasparenza, di nomine, di principi che
condividiamo e che condivido - è stata quella di aver fatto
allontanare il funzionario che si occupava dei progetti europei, il
quale garantiva quella continuità di cui lei sta parlando. Quando
si va - chiaramente non per mancanza di competenza - a creare
questa discontinuità in luoghi e in posti cruciali
dell'Amministrazione... collega Certan, noi non saremmo
intervenuti, ma visto che lei ha tirato in ballo i cambi di
maggioranza sul rallentamento dei progetti europei, credo che uno
dei rallentamenti sia stato proprio cambiare i funzionari che hanno
portato avanti queste cose in modo anche esemplare. È stato oggetto
di discussione, se ne ricorderà.
Ora dico: va bene, parliamo dei progetti europei, è giusto che
ci siano le competenze e le professionalità, che ci sia
l'avanzamento, ci sentiamo di difendere tutte le professionalità e
gli uffici che in questi anni hanno lavorato per l'avanzamento di
questi progetti molto importanti, pur sapendo che è un mondo molto
complicato, perché spesso si rischia di perdere i fondi, come lei
ha scritto nel suo documento. È chiaro che gli indirizzi politici
vengono dati, ma vengono dati all'inizio di una programmazione -
che in questo caso era degli anni 2014/2020 - quindi nel 2013 è
stato dato un indirizzo e gli indirizzi non sono cambiati sui
progetti. Ci possono essere delle modifiche all'interno dei
progetti, ma la parte politica, una volta dati gli indirizzi, è
meno rilevante rispetto alla parte dei funzionari.
Questo per dire che accettiamo, chiaramente attraverso i
funzionari che si occupano di queste problematiche, di andare
all'interno della Commissione ad illustrare tutti i progetti, i
crismi con cui sono stati impostati e come sono stati portati
avanti. Accogliamo anche l'invito a valutarne l'avanzamento,
affinché tutto sia in linea per evitare che tali fondi vengano
persi, soprattutto per quanto riguarda certi aspetti. Accettiamo
pertanto questo impegno che va nell'ottica di informare la
Commissione consiliare e tutti i Consiglieri che lo vorranno
sull'avanzamento di questi progetti.
Président -
La parole à la collègue Certan.
Certan (ALPE) -
Intanto penso che l'impegno sia
importante soprattutto per portare in Commissione tutti i dati, non
credevo che fosse così impegnativo, ma vi ringrazio comunque
dell'accettazione, perché credo che sia fondamentale per tutti
avere un quadro generale.
Mi permetta però di precisare alcune cose, Presidente (ma lo
sappiamo, non è importante se io e lei la pensiamo in modo
diverso). Io ho riconosciuto che ci sono in questo settore delle
professionalità molto preparate nei nostri Assessorati, non ho
certo detto che i ritardi sono dovuti alla loro mancanza, anzi, ho
piuttosto fatto un'autocritica generale. Lei sa benissimo che
abbiamo discusso molto dopo il 10 marzo; purtroppo dopo il secondo
cambio è successo anche di peggio, e anche adesso non è che la
situazione stia migliorando. Non è un problema di cambio o meno,
però credo che un'autocritica debba essere fatta. Lei dice che gli
indirizzi vengono dati nel 2014, e io le dico "ni": vengono dati
soprattutto nel 2014, ma anche successivamente. Penso
particolarmente ad un progetto, perché ne abbiamo parlato con
l'Assessore Rini, quello sulla dispersione scolastica, sull'accordo
Stato-Regioni, che doveva essere firmato e che era pronto: non
sappiamo bene in quale cassetto sia finito. Lo sapremo quando
verranno ad illustrarcelo in Commissione. Potevamo ancora cambiarlo
quel progetto, poteva anche essere cambiato dopo ottobre, perché
non era ancora stato fatto l'accordo. Sta di fatto che però la
scadenza è 2020 e tutta la documentazione dovrà essere presentata
nel 2020.
L'altra affermazione che non condivido - perché non l'ho fatta,
e non vorrei che poi mi fosse affibbiata - è quella che la Valle
d'Aosta non sia tra le Regioni più virtuose. Io non ne avevo
proprio parlato, ho solo detto che ci sono tanti progetti e tante
risorse che rischiamo di perdere in generale e che, proprio come
Regione virtuosa, non dovremmo perdere. Avevo fatto questa analisi
in questi termini. Devo dire la verità: non sono andata a vedere
dov'è piazzata la Valle d'Aosta a livello di progressione dei
progetti europei e di utilizzazione di tutti gli impegni dei fondi
nel resto del contesto italiano, non ho questo dato. Non è tanto
questo che mi preoccupa, perché ci sono tante risorse che le nostre
comunità e i nostri Comuni potrebbero utilizzare, ma dobbiamo
essere più sinergici e anche un po' più celeri.
Président -
S'il n'y a pas d'autres interventions, je
mets la motion aux voix. La votation est ouverte. La votation est
close.
Presenti, votanti e favorevoli: 33
Il Consiglio approva all'unanimità.
