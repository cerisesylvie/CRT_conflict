Classificazione
ENERGIA



Oggetto del Consiglio n. 1714 del 11 gennaio 2006 - Resoconto
OGGETTO N. 1714/XII - Riduzione dei costi dell'energia per le
aziende valdostane. (Interpellanza)
Interpellanza
Premesso
·
che la Legge 239/2004, riordinando il settore energetico,
ha disposto che "a decorrere dal 1° luglio 2004, è cliente idoneo
ogni cliente finale non domestico";
·
che tutti i possessori di partita IVA possono quindi
scegliere sul mercato il migliore offerente tra i fornitori di
energia;
·
che i costi energetici sono una delle voci di spesa più
gravose nell'esercizio delle attività imprenditoriali;
·
che la regionalizzazione del comparto elettrico valdostano
(CVA e DEVAL) non ha comportato finora benefici immediati agli
utenti finali in termini di riduzioni tariffarie, se non a un
limitato numero di imprese raggruppate nei Consorzi Idroenergia e
Idroelettrica;
·
che, allo scopo di offrire tariffe più convenienti ai circa
24mila clienti valdostani in possesso di partita IVA, è stata
costituita Deval Energia;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali sono le azioni poste in essere da Deval Energia per
agevolare la clientela valdostana "idonea";
2) quali sono i risultati conseguiti, ovvero quanti sono -
tra i clienti valdostani in possesso di partita IVA - coloro che
beneficiano oggi di tariffe più convenienti in virtù della Legge
239/2004;
3) quali sono i suoi intendimenti per ampliare la platea dei
beneficiari e favorire una maggiore riduzione del costo energetico
per le aziende operanti in Valle d'Aosta.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - L'argomento in esame non costituisce una novità
per questo Consiglio, visto che più volte ne abbiamo parlato, ma è
opportuno tornarci periodicamente, poiché si vogliono conoscere
anche le risultanze delle azioni che sono state annunciate dalla
pubblica amministrazione valdostana, per riuscire a far sì che i
Valdostani - in particolare, in questa fase, le imprese - possano
beneficiare di sconti tariffari sull'erogazione di energia
elettrica.
La "legge Marzano" - la n. 239/2004 -, riordinando il settore
energetico ha disposto che dal 1° luglio 2004 sia cliente idoneo
ogni cliente finale non domestico; "cliente idoneo" significa
cliente che ha la possibilità di approvvigionarsi per quanto
riguarda l'energia elettrica anche da fornitori diversi rispetto a
quelli istituzionali e, per "cliente finale non domestico" ci si
riferisce a coloro che sono titolari di partita IVA, quindi di
attività imprenditoriali che necessitano, da un lato, della
fornitura di energia elettrica per la loro funzione economica,
dall'altro, che cercano di ottenere dei benefici tariffari dai
diversi fornitori.
L'Amministrazione regionale ha promosso la costituzione di una
società "ad hoc", "DEVAL Energia", costituita da "DEVAL",
espressamente per i clienti del mercato libero e questo è stato
fatto l'anno scorso. La platea di beneficiari potenzialmente
individuata è quella di 24mila soggetti circa, l'iniziativa è stata
presentata alle principali associazioni di categoria lo scorso
anno, sono stati costituiti 2 sportelli; i 24mila utenti di questo
mercato libero consumano indicativamente un totale di 280 milioni
di kW/h, quindi una quota del fabbisogno annuo regionale che è
quanto mai significativa.
Con questa interpellanza vogliamo sapere - visto che non ci sono
benefici immediatamente tangibili per gli utenti valdostani a
seguito della regionalizzazione del comparto elettrico con
l'acquisizione di "CVA" al 100% e di "DEVAL" con una partecipazione
significativa, ma non maggioritaria da parte di "Finaosta" - quali
sono le azioni che sono state poste in essere da "DEVAL Energia"
per agevolare la clientela valdostana idonea e quali sono i
risultati ad oggi conseguiti, ovvero quanti sono, tra i clienti
valdostani possessori di partita IVA, coloro che oggi beneficiano
di tariffe più convenienti, in virtù della "legge Marzano"; poi
vorremmo sapere quali sono i suoi intendimenti per ampliare la
platea dei beneficiari e favorire una riduzione più estesa agli
utenti abilitati ad avere questi prezzi scontati.
Fra le varie iniziative che hanno messo in cantiere "ENEL", a
livello nazionale, e "DEVAL", a livello locale, ma in misura
contenuta, c'è anche quella del contatore elettronico che abbiamo
affrontato a suo tempo con una interrogazione specifica.
L'Assessore ci ha già detto che bisogna fare una ricognizione
complessiva della rete elettrica valdostana, che questo lavoro si
completerà nel corso di quest'anno e che il contatore elettronico
dovrebbe essere messo solo in fase sperimentale per un migliaio di
utenti del capoluogo regionale. Dal 1° gennaio, purtroppo, ci sono
altri rincari delle tariffe elettriche, rincari che sono al di
sotto dell'incremento annuale del costo della vita, perché sono
dell'1,3%, quindi il rialzo è mediamente di 10,00 euro per utenza
servita; tuttavia sarebbe opportuno sapere, visto che la Regione ha
una grande potenzialità idrica e una grande capacità idroelettrica,
quali sono i risultati oggi conseguiti e quali sono gli eventuali
intendimenti dell'Assessore per ampliare la platea dei
beneficiari.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Questa interpellanza merita una piccola
analisi nell'ambito delle premesse. Con il collega Ferraris abbiamo
più volte fatto il punto della situazione e devo dire che, rispetto
allo scenario dipinto dal collega Tibaldi, cercherei di correggere
a mio modo di vedere delle affermazioni che non sono obiettive o
sono parziali.
Nel momento in cui si enfatizza la "legge Marzano" che dal 1°
luglio rende idoneo ogni cliente finale non domestico, cioè il
popolo delle partite IVA... in realtà introduce un elemento di
verità, perché fa riferimento a una legge, ma disconosce - e viene
detto molto sommessamente - il ruolo che hanno avuto i consorzi di
energia idroelettrica, che sono effettivamente delle attività fatte
con un'alta operazione giuridico-contabile, che ha permesso a tutta
una serie di grandi imprenditori di beneficiare ben prima della
"legge Marzano" e, non essendo clienti idonei, secondo il "decreto
Bersani", di riduzioni importanti. Queste riduzioni importanti
quindi sono giunte in un momento che ha anticipato di molto il
Marzano, quindi questo era già un primo risultato, mentre nella
quarta premessa viene detto in modo non assolutamente condivisibile
che non ha portato benefici immediati. In realtà questi benefici -
ripeto - per una certa tipologia di utenza sono arrivati molto
prima del Marzano.
La terza affermazione: i costi energetici sono uno dei costi di
spesa più gravosi dell'esercizio dell'attività imprenditoriale; è
un'affermazione del tutto gratuita, perché i costi energetici sono
i costi più gravosi per alcune tipologie di imprese, ma non per
tutte. Nel popolo delle partite IVA, cioè dei 24mila, sono
veramente pochi, pochissimi, coloro che vedono come energia
elettrica una voce più importante rispetto alle altre voci... ma,
secondo voi, il costo dell'energia elettrica per un geometra è così
importante? Il costo dell'energia elettrica per un
rappresentante...? Ma non scherziamo! Nei 24mila ci sono tutte le
partite IVA e, se voi andate a vedere i costi all'interno del
bilancio annuale di tutta una serie di soggetti, sono contenuti nei
500 euro: questo ve lo dico con cognizione di causa, non sono
affermazioni gratuite; quindi, da questo punto di vista,
sicuramente quelli che avevano un impatto così importante erano già
tutti agevolati nell'ambito dei consorzi idroelettrico e
idroenergia.
Da quello che sto dicendo, si capisce già il tono della
risposta. È vero che il popolo delle partite IVA è di 24mila, ma
coloro che effettivamente avranno un beneficio tangibile per cui
possono avere dei risparmi che siano apprezzabili - 100,00 euro
potrebbero essere apprezzabili - sono molti di meno. Ora, nulla
toglie all'iniziativa, tanto che "DEVAL Energia" si è inserita in
una strategia, vi ricordo che questa strategia è una strategia
generale che ha assunto il gruppo "ENEL", quindi di trattare con
una certa logica tutta una serie di utenze.
Prima di dare una risposta, ritengo sia corretto analizzare la
quarta premessa, che dice:
"non ha comportato finora benefici
immediati agli utenti finali in termini di riduzioni
tariffarie..."
; vorrei qui richiamare la vostra attenzione su
quale è stata la filosofia che ha portato all'acquisizione del ramo
di azienda "ENEL". Questa filosofia era quella di fare un
investimento che potesse contribuire a quell'autonomia finanziaria
dell'Amministrazione regionale, quindi l'obiettivo era l'obiettivo
primario di acquisire una risorsa e poterla gestire in modo da
garantire, negli anni, un determinato flusso che costituisse un
paracadute per le finanze dell'Amministrazione regionale.
All'interno di questo quadro, uno degli obiettivi di politica
economica dell'Amministrazione regionale è altresì favorire il
mondo imprenditoriale e il ceto produttivo, ed è stato uno dei
primi obiettivi che è stato centrato con la costituzione di questi
consorzi.
Quando mi si chiede:
"quali sono le azioni poste in essere da
"Deval Energia" per agevolare la clientela valdostana..."
, il
collega Tibaldi ha già risposto: il 16 maggio 2005 si è svolto,
presso "Confindustria", un incontro di presentazione delle attività
di "DEVAL Energia" alle principali associazioni di categoria,
presente tutto il comparto "CVA" e il comparto "DEVAL". Faccio una
precisazione: forse non tutti sanno in cosa consiste questo
vantaggio. Il vantaggio di cui parliamo, che è stato ampiamente
illustrato a tutte le associazioni di categoria, è uno sconto sulla
produzione del 15%; questo sconto è uno sconto "passante", inteso
come uno sconto che viene concesso a "DEVAL Energia" da parte della
"CVA", cioè la componente di generazione di quella che sarà poi la
bolletta finale, ha uno sconto da parte del produttore a colui che
distribuisce del 15%. È chiaro che la bolletta finale è composta
dalla componente di generazione, in più c'è il vettoriamento e ci
sono tutte le altre componenti, quindi lo sconto reale che alla
fine ci sarà, è uno sconto del 9,5% - quindi dal 15 al 9... 9,5 o
9,2... dipende come sono i calcoli - sull'utente finale, per cui la
bolletta ha un beneficio che è leggermente inferiore al 10%. Questo
viene fatto grazie allo sconto concesso da "CVA" per le forniture
alla "DEVAL" che, rispetto a questo sconto, ovviamente non ricalca
alcun margine; si pone su un punto di indifferenza fra i margini
che ha per l'acquisto di energia da altre fonti e l'acquisto di
energia da "CVA". Rispetto a questo tema, quindi, c'è stato quel
tipo di incontro e tutte le associazioni di categoria hanno avuto
le informazioni dovute.
Nel mese di giugno è stato - come già citato dal Consigliere
Tibaldi - aperto uno sportello "ad hoc" in Via Festaz, uno
sportello monodedicato, in modo da dare tutte le informazioni del
caso; quindi nell'incontro del 16 maggio tutte le associazioni
hanno avuto una presentazione dettagliata di tutte le procedure. Le
attività commerciali poi sono proseguite e c'è stato un invio
diretto a degli imprenditori di lettere e prospetti, questi nella
misura di 1.100, una prima griglia per degli utenti, con una
potenza impegnata pari a 10 kW... rispetto a questo 1.100
potenziali clienti sono stati contattati.
In particolare queste sono le categorie merceologiche: alberghi,
bar e ristoranti, alimentari e prodotti agricoli, commercio al
minuto alimentare, commercio al minuto - esclusa la grande
distribuzione -, lavorazione del legno, lavorazione metalli e
officine meccaniche, le associazioni "ONLUS", mobili, arredamenti,
vendita al dettaglio di carburanti e lubrificanti, assicurazioni,
aziende agricole con servizi e caseifici..., editoria, stampe,
riproduzioni, macchine e apparecchi meccanici, panetterie. Sono
queste le categorie imprenditoriali che hanno un peso nel loro
bilancio per quanto concerne l'energia elettrica, del popolo delle
partite IVA; gli appartenenti a queste categorie merceologiche sono
coloro che, più di altri, sono consumatori di energia. Rispetto a
questo c'è stata una ripresa e, se andate a vedere, ci sono più
passaggi sulla stampa - "Il Corsivo", "La Vallée Notizie" -, vari
messaggi dell'ANSA, quindi una sufficiente divulgazione.
È chiaro che l'imprenditore si muove nel momento in cui ha un
effettivo vantaggio, fare tutta una procedura per poche decine di
euro probabilmente è interessante, ma non abbastanza da far
muovere. Da un certo punto di vista, Consigliere Tibaldi, lei,
difensore del libero mercato, nel momento in cui c'è una certa
informazione, c'è normalmente da parte degli imprenditori
un'attività spontanea di utilizzare le opportunità; difatti poi ci
sono state, perché ad oggi abbiamo stipulato - o in fase di
perfezionamento - poco meno di 700 utenze. Fra l'altro, collega
Tibaldi, probabilmente l'hanno anticipata quelli de "Il Sole
24Ore", perché oggi, sul "Nord-Ovest", c'è un articolo su questo
argomento, quindi siamo in piena attualità! Abbiamo più energia da
2 centrali, lo sconto non attira le piccole e medie imprese, questo
si dice su "Il Sole 24Ore", a pagina 5, dove ci sono anche questi
dati, quindi quel 700 se lo ritrova anche nell'articolo...
(interruzione del Consigliere Tibaldi, fuori
microfono)
... non l'ho fatto io, non ho questi potenti mezzi!
L'obiettivo del 2006 che si è posto "DEVAL Energia" - quindi non
è l'Assessore Marguerettaz o l'Assessore Ferraris, che fanno solo
attività di divulgazione, cercano di mettere gli imprenditori nelle
condizioni di conoscere, come credo anche lei -, è di 1.500
clienti; dopodiché, lo riprendo dall'articolo de "Il Sole 24Ore",
anche lì gli amministratori di "DEVAL Energia" probabilmente si
aspettavano un maggior entusiasmo, le speranze erano quelle di
avere una maggiore domanda. Lei deve sempre considerare che il
mercato, sotto certi aspetti, ha una certa inerzia, quindi prima di
muoversi in modo massiccio probabilmente necessita di avere del
tempo per metabolizzare le varie proposte; d'altra parte noi
veniamo da una storia di monopolio, quindi, da un punto di vista
culturale, gli imprenditori devono maturare una certa
consapevolezza per poter scegliere fra le varie opzioni che vengono
proposte. Così è successo nell'ambito della telefonia, dove adesso
probabilmente abbiamo la stessa situazione di inerzia perché siamo
bombardati da tantissime proposte, quindi rischiamo di avere lo
stesso risultato, talmente tante proposte da essere confusi e non
muoverci, ma nell'ambito della telefonia il passaggio dal monopolio
al libero mercato ha dato delle opportunità ai cittadini e alle
imprese.
Ripercorrendo la sua interpellanza, mi pare che siano state date
le risposte. Al punto 1) le ho detto quali erano le iniziative e
quali sono state le uscite sui giornali: il numero dei clienti
valdostani è poco meno di 700; quali sono, non i miei intendimenti,
ma gli intendimenti di "DEVAL Energia" (che abbiamo provveduto a
verificare): sono quelli di arrivare nel 2006 a 1.500 clienti,
raddoppiando il numero. Rispetto a questi clienti, Consigliere
Tibaldi, lei deve escludere quelli che fanno parte del consorzio,
perché questi hanno già degli altri benefici, quindi non sono solo
700, ma sono 700 più coloro che aderiscono al consorzio
idroelettrico e idroenergia, che sono poco meno di 200, ma che sono
quelli più importanti e quelli che veramente hanno un vero, vero
risparmio; quindi un beneficio del 15% sulla componente di
generazione, 9% sulla bolletta finale.
Président - La parole au Conseiller Tibaldi.
Tibaldi (CdL) - L'Assessore ha fatto alcune precisazioni. Penso
siano necessarie anche alcune deduzioni differenti rispetto alle
sue, anche perché, da come ci ha illustrato la materia, sembra
quasi che ci sia un disinteresse diffuso da parte degli
imprenditori valdostani ad ottenere degli sconti tariffari, quasi
che ci sia una "pigrizia" nel cercare di accedere a questi benefici
che permettono di abbattere i costi energetici...
(interruzione dell'Assessore Marguerettaz, fuori
microfono)
... ha detto questo, perché ha detto che l'imprenditore si muove
se ha interesse... evidentemente argomentando al contrario lei ha
illustrato - ripeto - la materia come se ci fosse uno scarso
interesse da parte degli imprenditori valdostani ad ottenere questi
benefici.
Lei dice che già esistono i consorzi e questo lo abbiamo messo
in premessa, quindi era superfluo tornarci sopra, anche perché
abbiamo fatto delle interpellanze specifiche sui consorzi
idroenergia e idroelettrica. Poi lei, Assessore, ci rimprovera che
siamo ripetitivi, in questo caso non siamo stati ripetitivi; per
economizzare e centrare meglio l'obiettivo, le sue risposte,
abbiamo voluto specificare l'argomento. Sappiamo che i consorzi
idroenergia e idroelettrica hanno permesso delle riduzioni che sono
anche importanti, però sono anche importanti per quelle imprese
aventi un consumo elevato (50-60mila kW/anno). Quante sono le
imprese con un consumo così elevato, anche se il montante di kw/h
fa una cifra consistente: facendo il prodotto, sono 120, stando
alle sue ultime dichiarazioni. Lei dice che sono cresciute, va
bene, saranno cresciute, quindi 120.
Al di fuori di questi soggetti, c'è questo popolo delle partite
IVA, informe, non ben identificato, in cui ci sono dentro
professionisti, artigiani, commercianti, piccoli imprenditori, che
attendono, sulla base delle nostre conoscenze, dei vantaggi. E li
attendono dalla loro Regione che ha fatto investimenti importanti;
anche lei, qua, si è soffermato tatticamente sull'obiettivo
economico conseguito. Nessuno mette in discussione l'obiettivo
economico conseguito con la regionalizzazione del comparto e se lei
- come ha fatto - ha letto attentamente la premessa, noi vogliamo
sapere quali sono i benefici immediati agli utenti finali in
termini di riduzioni tariffarie... lasciamo perdere un attimo
l'obiettivo economico. Lei piuttosto cerca di spostare l'attenzione
su quello che è invece il nocciolo della questione, che ci è parso
non abbia voluto affrontare in maniera centrata. Sul fatto che i
professionisti - ad esempio i geometri - non abbiano interesse è
opinabile; credo che qualsiasi professionista, qualsiasi
consumatore, dal piccolo professionista che consuma magari 100,00
euro di energia ogni bimestre all'impresa...
(interruzione dell'Assessore Marguerettaz, fuori
microfono)
... è già tanto, lei dice... immagino che chi ha la partita IVA
100; euro, non so quanto consuma lei, a livello casalingo... io
sono su una cifra di 180,00-200,00 euro a bimestre come famiglia,
pensiamo un po' 100,00 euro per tenere illuminato un ufficio e i
principali strumenti, impianti, accessori che servono per un
ordinario funzionamento... mi sembrano il minimo! Comunque,
risparmiare il 10% su 100,00 euro di bolletta minima non mi sembra
che ci sia da "sputarsi sopra"... se lo sconto è del 10% come lei
ha detto, sono 10,00 euro; su 600,00 euro sono 60,00 euro annui!
Penso che nessuno rinunci, anche se ha consumi minimali... invece,
da come lei ha illustrato, sembra che questo popolo delle partite
IVA valdostano sia piuttosto disinteressato, quindi se non ha
l'interesse, non si muove!
Credo che siano affermazioni gratuite, addirittura strumentali,
per cercare di giustificare quello che in realtà è stato un "flop"
finora, o meglio, non chiamiamolo ancora "flop", ma un avvio
veramente "sotto tono"... è un avvio sotto tono, perché su 24mila
partite IVA (platea immensa), l'obiettivo "DEVAL" stimato si ferma
a 1500, finora sono 700 quelle che avrebbero sottoscritto un
contratto... sono veramente pochi! Allora: o la promozione non ha
funzionato, o non è stata effettuata in maniera opportuna, mirata -
direi anche massiccia -, ma non credo che se lei fa un'indagine
presso i 24mila titolari di partita IVA valdostani, non trova
persone interessate ad avere uno sgravio, anche perché, che sia
grande o piccolo, comunque se ha un costo burocratico e anche dei
tempi burocratici, è una spesa che qualsiasi imprenditore
ammortizza nel corso del tempo, perlomeno nelle bimestralità della
tariffazione attraverso la bolletta.
Non credo, Assessore, che lei abbia voluto rispondere... sì,
probabilmente ha risposto obiettivamente sui numeri, ma non cerchi
un alibi per giustificare un avvio sotto tono, anche perché - e
giustamente lei faceva riferimento ad alcuni articoli di giornale,
citando anche l'ANSA - l'iniziativa è stata presentata a tutti
quanti i potenziali beneficiari, quindi penso che il calcolo di 280
milioni di kW/h che possono essere erogati ad un prezzo scontato
del 10% alla fine fa una cifra che è molto importante; di
conseguenza penso che sia opportuno rendere più efficace la
promozione, perché anche in termini di pubblicità ne abbiamo vista
poca! Lei non ha parlato di pubblicità, ha parlato di "rassegna
stampa" e di "articoli" pubblicati sulle varie testate o di
interviste televisive, ma di pubblicità per informare i Valdostani,
imprenditori o professionisti che siano, che possono avere questi
sgravi tariffari, non ne ho vista! Manca un contatto più efficace,
forse più personalizzato con i vari utenti, per far sì che ne
possano trarre un beneficio, perché se non c'è stata una risposta
sufficiente - e, secondo noi, i dati dimostrano una risposta
altamente insufficiente - è opportuno ripensare alla promozione.
Non credo che ci siano Valdostani così distratti o pigri da voler
rinunciare "tout court" a dei vantaggi di questo tipo. Anzi il
"leitmotiv" ricorrente è che la Regione ha fatto un'operazione
economica strategica dal punto di vista di bilancio regionale, ma
si è dimenticata degli utenti valdostani. È quindi opportuno che
questa dimenticanza non si protragga nel tempo e che anche lei,
Assessore, ci rifletta più attentamente!
