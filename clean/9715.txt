Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 836 del 22 novembre 1989 - Resoconto
OGGETTO N. 836/IX - Notizie in merito alle trattative tra
l'ILVA e la Falk per il futuro dello stabilimento Deltacogne
(Interrogazione).
Presidente - Do lettura dell’interrogazione
presentata dai Consiglieri Mafrica e Bajocco:
INTERROGAZIONE
presa visione di un articolo di La Stampa, a firma Roberto
Ippolito che, da Berlino, attribuisce al Presidente ed
all’Amministratore delegato dell’ILVA
dichiarazioni che smentiscono la possibilità di vendita della
Deltacogne alla Falck;
constatato invece che un articolo di "Il secolo XIX "a firma
Al.C., riferisce le seguenti dichiarazioni, rilasciate a Milano dal
Presidente Lupo: "Sono fiducioso - ha detto - e comunque mi
dispiacerebbe se Falck cercasse partners internazionali.
E’ ovvio che in una strategia di alleanze con Falck
entrerà in gioco anche l’eventuale passaggio dello
stabilimento di Deltacogne";
sconcertati per la contraddittorietà delle dichiarazioni
riportate ed attribuite ai massimi dirigenti
dell’ILVA i sottoscritti Consiglieri regionali
interrogano
l’Assessore competente per sapere:
1) se la Giunta è in possesso di notizie più precise in merito
ai rapporti FALCK - ILVA, per ciò che concerne la Deltacogne;
2) se non si prospetti come opportuna una riunione del Comitato
Unitario per i problemi della siderurgia.
Presidente -
Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- Puntualmente vengono a galla queste
notizie che allo stato attuale non hanno nessun fondamento.
L’interrogazione fa riferimento ad un articolo in
cui viene negata o smentita la possibilità di vendita della
Deltacogne all’ILVA; in effetti mai è stato
ipotizzato un discorso di questo genere di vendita della Deltacogne
alla Falck, anche perchè i protocolli di accordo siglati fra
Regione, IRI e Finsider dicono chiaramente che gli stabilimenti
siderurgici della Valle d’Aosta manterranno la
maggioranza pubblica e questo non impedisce che si possano trovare
accordi con privati tesi al potenziamento degli stabilimenti
siderurgici di Aosta. Ma ipotesi di vendite, di cessioni di
Deltacogne a Falck sono assolutamente neppure da prendere in
considerazione, anche perchè altre sono le linee definite nel
protocollo d’intesa.
Quindi, queste vanno considerate come notizie che rientrano in
quella logica, o in quei giochi che vedono in ballo i rapporti fra
produttori siderurgici pubblici e privati nel nostro Paese, ma che
non interessano Deltacogne, se non con il significato che ho detto
prima.
Per quanto riguarda il secondo punto, cioè
l’esigenza di riunire il Comitato regionale per i
problemi della siderurgia in Valle d’Aosta,
senz’altro questo verrà fatto al più presto. I
Consiglieri interroganti sanno che in questi ultimi giorni, in
queste ultime settimane, si stanno vivendo momenti importanti e
nello stesso tempo delicati circa il futuro della Deltacogne,
quindi senz’altro faremo una riunione anche per
illustrare compiutamente la situazione.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Ringraziamo l’Assessore
per aver detto che convocherà quanto prima il Comitato unitario per
la siderurgia; siamo anche soddisfatti del fatto che ancora una
volta venga confermata l’inattendibilità di notizie,
che purtroppo hanno uno spazio rilevante sulla stampa
nazionale.
Comprendiamo che fra i gruppi privati ed i gruppi pubblici,
oltre che rapporti attraverso i consigli di amministrazione, si
faccia la guerra dei comunicati e delle prese di posizione. Questo
crea qualche sconcerto e crea anche preoccupazioni fra i lavoratori
che non sono a conoscenza delle intenzioni riposte nelle menti
degli amministratori delegati o dei Presidenti
dell’ILVA e dell’IRI.
Il fatto di avere in Consiglio regionale una smentita di queste
notizie ed avere riconfermato il valore dell’accordo
sottoscritto anche dopo che è avvenuto un grosso mutamento ai
vertici dell’IRI, è un fatto positivo e la
convocazione del Comitato unitario potrà ridare alla nostra Regione
la possibilità di mettersi in posizione contrattuale forte anche
nei confronti della nuova dirigenza dell’IRI.
***
