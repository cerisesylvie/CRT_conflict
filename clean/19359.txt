Classificazione
AMBIENTE
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2519 del 20 marzo 2002 - Resoconto
OGGETTO N. 2519/XI Nuovo progetto per la valutazione di
impatto ambientale della telecabina Dolonne-Plan Checrouit.
(Interpellanza)
Interpellanza Appreso che sarebbe stato presentato per la
valutazione di impatto ambientale un nuovo progetto della
telecabina Dolonne/Plan Checrouit (in Comune di
Courmayeur);
Richiamate le precedenti iniziative consiliari sul tema;
Ricordato che, sulla vicenda, c'è stato un pronunciamento del
T.A.R. - Valle d'Aosta;
Ritenuto opportuno avere notizie sul nuovo progetto
funiviario;
il sottoscritto Consigliere regionale
Interpella
l'Assessore competente per sapere:
1) in cosa il nuovo progetto si differenzi da quello precedente
e come vengono risolti i problemi a suo tempo evidenziati;
2) se si intende seguire o meno la procedura già adottata, in
occasione dell’esame del primo progetto, per il
superamento dei vincoli urbanistici della zona.
F.to: Curtaz
Président
La parole au Conseiller Curtaz.
Curtaz (PVA-cU)
Credo che siano sufficienti poche parole
per illustrare il contenuto dell'interpellanza.
Ormai da tempo a Courmayeur sono in discussione due progetti
funiviari, l’uno quello della cosiddetta "Funivia
del Bianco", da La Palud a Punta Helbronner, che peraltro ha fatto
oggetto, ancora in occasione dello scorso Consiglio, di una nostra
iniziativa, l'altro riguardante la "Dolonne-Plan Checrouit", che
aveva occupato quest’aula un po' di tempo fa, in
discussioni riguardanti il merito del progetto, ma soprattutto
relativamente alla procedura che era stata utilizzata per
l’approvazione del progetto medesimo; tanto che la
valutazione di impatto ambientale di quel progetto venne impugnata
da alcune associazioni ambientaliste al TAR, che accolse le
argomentazioni dei ricorrenti, annullando la valutazione di impatto
ambientale.
Su questa vicenda è poi calato un periodo di silenzio,
ovviamente i soggetti interessati si sono avviati per immaginare
soluzioni diverse, e mi pare che siamo oggi ad un punto se non
proprio cruciale, quanto meno interessante, perché almeno al
sottoscritto è giunta notizia di un nuovo progetto funiviario. Da
qui la nostra richiesta all’Assessore di avere degli
elementi, per capire
"in cosa il nuovo progetto si differenzi da
quello precedente, e come vengono risolti i problemi a suo tempo
evidenziati",
problemi che l’Assessore ricorderà
essere di varia natura; in secondo luogo, se si intenda - perché
per quanto mi riguarda lo ritengo un punto piuttosto importante -
seguire la medesima
"procedura già adottata, in occasione
dell’esame del primo progetto, per il superamento
dei vincoli urbanistici presenti nella zona".
Président
La parole à l’Assesseur au
territoire, à l'environnement et aux ouvrages publics, Vallet.
Vallet (UV)
Il 25 febbraio scorso la società "Courmayeur
Mont-Blanc Funivie" ha presentato alla valutazione di impatto
ambientale un nuovo progetto; la procedura è in corso e oggi non
dispongo dei pareri dei servizi competenti, che stanno analizzando
e valutando in preparazione della riunione del Comitato
tecnico.
Rispetto al progetto presentato nel 2000, quindi il vecchio
progetto, viene mantenuto il precedente tracciato della telecabina,
con una revisione sostanziale delle strutture delle stazioni di
monte e di valle. Viene ridotta la portata dalle 2700 persone/ora
previste nel progetto del 2000, a 1984 persone/ora previste nel
progetto 2002. Dicevo, sostanziale modifica della stazione di
valle, in quanto l’attuale progetto prevede la
realizzazione di un parcheggio interrato su quattro livelli per
complessivi 225 posti auto pubblici e ulteriori 34 posti auto
destinati alla società di gestione, rispetto al precedente progetto
che prevedeva nell’area sottostante la stazione un
parcheggio a cielo aperto.
Per quanto riguarda l'individuazione di altri due posteggi,
questi sono stati individuati in maniera analoga a quanto previsto
dal progetto precedente, cioè uno nell’area
ex-pattinaggio e un altro nell’area del mercato.
L’interramento del parcheggio permette di mantenere
visibile in elevazione le sole strutture tecniche
dell’impianto di valle, mentre il progetto 2000
comportava, oltre alle strutture tecniche, tre piani fuori terra ad
uso biglietteria, uffici, deposito, servizi igienici pubblici,
visibili dal fondovalle.
Per quanto riguarda la stazione di valle - e riassumo -
l’attuale progetto prevede esclusivamente il
parcheggio interrato e la struttura tecnica necessaria a far
ruotare la telecabina. Ad un primo esame, il nuovo progetto - ma
qui non voglio anticipare i pareri che verranno rilasciati dai
Servizi competenti - parrebbe rispondere a tutte le osservazioni
che erano state fatte nella precedente procedura. Per quanto
riguarda la portata, questa è stata ridotta a 1984 persone, sono
state previste cabine da 8 posti. Per quanto riguarda il
dimensionamento e l’ubicazione della stazione di
valle e riduzione e limitazione dei volumi complessivi, nel nuovo
progetto i volumi vengono limitati a quelli attinenti
all’esercizio dell’impianto.
Per quanto riguarda la stazione di monte, anche qui
c’è una riduzione dei volumi in particolare per il
magazzino veicoli. In merito alla questione parcheggi in
superficie, il parcheggio denominato P1, previsto nel vecchio
progetto a raso, adesso è stato completamente interrato con in
superficie una sistemazione naturale sul pendio rimboschito e senza
realizzazione di terrazzamenti.
Relativamente alla questione della verifica di natura geologica
sul grado di pericolosità delle aree del Comune di Courmayeur, non
essendo lo stesso, ad oggi, ancora dotato della perimetrazione
degli ambiti inedificabili, la relazione geologica presentata
affronta una verifica tecnica sul grado di pericolosità delle aree
in relazione ai rischi di caduta massi, quindi approfondisce, sulla
base delle osservazioni che erano state fatte sul vecchio progetto,
la questione.
Per quanto riguarda la non rispondenza agli strumenti
urbanistici, sappiamo che il Comune di Courmayeur ha avviato la
procedura per addivenire ad un accordo di programma, ai sensi degli
articoli 26 e 27 della legge regionale n. 11/1998; in particolare,
con una lettera del 25 gennaio scorso, il responsabile del
procedimento del Comune di Courmayeur ha provveduto a richiedere
alle varie strutture regionali il parere di competenza, preliminare
alla formulazione dell’accordo di programma.
In questo momento non ho ulteriori dati da fornire;
evidentemente il progetto è in pubblicazione ed è a disposizione
anche dei Consiglieri.
Président
La parole au Conseiller Curtaz.
Curtaz (PVA-cU)
Prendo atto dei dati che mi ha fornito
l’Assessore.
Mi limito a dire che questi elementi, insieme ad altri che
verranno acquisiti, saranno oggetto di valutazione e di riflessione
da parte nostra, mi riferisco soprattutto agli elementi tecnici,
dove peraltro mi sembra di cogliere qualche segnale positivo
rispetto al progetto precedente. Rimane, a quanto pare - ma anche
questo sarà oggetto di valutazione - inalterata la situazione
giuridica circa la possibilità o meno – ciò che fu
già oggetto di discussione nei passati dibattiti sul primo progetto
- di derogare alle normative in materia, attraverso
l’accordo di programma.
Rammento all’Assessore - peraltro lo ricorderà
bene - che questo era un punto essenziale del ricorso al TAR
formulato dalle associazioni ambientaliste; sempre se non ricordo
male, il TAR non si pronunciò su questo punto ritenendolo
superfluo, essendo i vizi di legittimità preliminari sufficienti ad
accogliere il ricorso. Credo che però questa materia vada
approfondita, perché non si possono escludere iniziative analoghe
da parte delle associazioni, che avevano già proposto quel ricorso.
I tentativi di chi intende eseguire l’opera
verrebbero quindi ancora una volta frustrati, per l'incapacità,
l’impossibilità, la non volontà - non lo so - di
adeguarsi agli strumenti urbanistici da parte del Comune di
Courmayeur, che è quello che dovrebbe fornire agli interessati gli
strumenti amministrativi idonei alle scelte progettuali.
Prima vengono le scelte urbanistiche e poi i progetti, che
devono conformarsi alle scelte urbanistiche. Mi risulta però che il
Comune di Courmayeur non abbia in programma revisioni e iniziative
tali da risolvere definitivamente il problema a breve. Quindi il
problema, Assessore, potrebbe riproporsi.
