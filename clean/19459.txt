Classificazione
COMMERCIO


Resoconto integrale del dibattito dell'aula
Oggetto del Consiglio n. 2617 del 8 maggio 2002 - Resoconto
OGGETTO N. 2617/XI Disegno di legge: "Riordino dei servizi
camerali della Valle d'Aosta". (Discussione generale)
Président
Sur ce sujet veuillez noter que nous
discuterons le nouveau texte élaboré par la IV
ème
Commission qui a exprimé à la majorité son avis favorable justement
sur ce nouveau texte.
La II
ème
Commission a exprimé à la majorité son avis
favorable sur ce même texte, avec proposition d'amendements.
Le Conseil permanent des collectivités locales à son tour s'est
exprimé favorablement.
La parole au rapporteur, le Conseiller Fiou.
Fiou (GV-DS-PSE)
La Camera di Commercio, pur avendo
precedenti ormai datati, nella sostanza non ha una lunga tradizione
storica nella nostra regione. Costituito nel 1928 come Consiglio
provinciale dell'economia, il nuovo ente rappresentava il tipico
istituto dello Stato corporativo e centralizzato dell'epoca.
La Camera di Commercio nasceva pertanto non quale espressione
dell'autonomia dei ceti imprenditoriali, caratteristica della
maggior parte delle Camere di Commercio italiane nate prima del
regime, ma con un atto di volontà dello Stato. Inoltre, il nuovo
ente si caratterizzava per la dipendenza dallo Stato, non solo per
i controlli ministeriali sugli organi e sugli atti, ma anche per le
attività soggette all'iniziativa del Ministero e del Governo.
Infatti il Consiglio era presieduto dal Prefetto, il quale
applicava solo direttive ministeriali.
Venuto meno il regime corporativo per le note vicende storiche,
il Consiglio provinciale dell'economia di Aosta venne sostituito
dalla Camera di Commercio dal 1° gennaio 1946, data nella quale il
territorio della Valle d'Aosta fu restituito formalmente
all'amministrazione del Governo italiano. In pratica questa
sostituzione fu solo teorica, in quanto i nuovi organi camerali non
furono neppure nominati e la camera venne soppressa pochi mesi dopo
con il decreto legislativo n. 532/1946. Con tale atto le funzioni
camerali vennero attribuite alla Regione, la quale vi avrebbe
provveduto con propri uffici, avvalendosi di un "comitato di
collaborazione" composto dai rappresentanti designati dalle
organizzazioni dei commercianti, degli industriali e degli
agricoltori, degli artigiani e dei lavoratori.
Ho voluto iniziare questo intervento con un richiamo a questa
breve storia della Camera di Commercio della Valle d'Aosta, in
quanto ritengo che oggi, approvando la costituzione della
"Chambre", questo Consiglio debba anzitutto riflettere su come sia
mutato il quadro di riferimento. Negli anni si è più volte
sottolineato il fatto, che un motivo valido a favore della
ricostituzione della Camera di Commercio era dato dalla circostanza
che nella Valle d'Aosta, contrariamente a quanto avviene nel resto
del Paese, gli imprenditori erano privi della possibilità di essere
rappresentati in un ente, che gestisce interventi nell'ambito
dell'economia e di esercitarvi la difesa dei propri legittimi
interessi. Sappiamo peraltro che l'abolizione della Camera a suo
tempo volle significare l'esigenza di tutelare e affermare
l'autonomia della Regione, nei confronti di un organismo che era
troppo legato all'amministrazione centrale. Questa scelta però
privava di fatto, in Valle d'Aosta, le categorie interessate di uno
strumento autonomo di intervento nella nostra realtà economica.
Del dibattito proseguito negli anni credo che si debbano
sottolineare due passaggi importanti, che hanno di fatto consentito
il superamento di quella sorta di sbarramento, che si frapponeva
fra l'autonomia valdostana e il sistema camerale. In primo luogo,
la riforma del 1993, la legge n. 580, che modificava radicalmente
l'impianto precedente, formato allora da un quadro di rapporti
sistematici con i Ministeri, ricercando invece una collocazione
dell'ente camerale nell'assetto istituzionale che si era venuto
formando con l'istituzione delle regioni ordinarie e con la riforma
degli enti locali.
La legge n. 580 ha attribuito alle Camere un proprio ruolo di
rappresentanza delle diverse realtà socioeconomiche, affermando
però come necessaria la collaborazione con gli altri enti autonomi
e non solo più con l'autorità centrale. In secondo luogo, un nuovo
fondamentale passo avanti è giunto con il decreto legislativo n.
112/1998, che in attuazione del decentramento previsto dalla
"Bassanini 1", ha di fatto consentito il tanto auspicato salto di
qualità nei rapporti fra sistema camerale ed enti locali
territoriali:
- per prima cosa ha definito, andando oltre la "580", questo
quadro di rapporti, stabilendo l'autonomia statutaria, finanziaria
e organizzativa delle Camere di Commercio, riconoscendo la loro
autonomia, stabilendo che le norme che regolano il sistema fossero
concordate con le Regioni, affidando a queste ultime il controllo
sugli organi camerali;
- ha ampliato inoltre le funzioni delle camere, semplificando le
precedenti, prevedendone un ruolo strategico nell'ambito di un
sistema economico e di relazioni, che si andava via via mutando e
globalizzando;
- ha affidato ad esse i compiti di tutela del consumatore di
controllo sul sistema economico;
- ne ha infine rafforzato la capacità di essere e di fare
sistema.
Questi due passaggi fondamentali, che "casualmente" sono giunti
proprio nel 1993 e nel 1998 - anni di elezioni regionali e anni nei
quali non a caso le categorie socioeconomiche hanno ufficialmente
rappresentato l'esigenza di istituire la Camera di Commercio in
Valle d'Aosta - hanno posto le condizioni per aprire un dibattito
costruttivo, che non fosse più inficiato da barriere legittime ma
fino ad allora insormontabili.
In pratica, la legge di riforma n. 580/1993 ha consentito di non
immaginare più la struttura camerale come un "braccio armato dello
Stato" lesivo dell'autonomia, e l'attuazione della "Bassanini" ha
offerto una chiave di lettura nuova del ruolo delle Camere di
Commercio, e quindi mi auguro della futura "Chambre", alla luce
della necessità di confrontarsi con un panorama
internazionalizzato, nel quale la capacità di fare sistema delle
categorie socioeconomiche è non solo auspicabile ma addirittura
fondamentale. Con il decentramento del sistema amministrativo le
Camere di Commercio sono state investite da un processo di riordino
delle pubbliche funzioni, basate su una formula organizzativa
alternativa al centralismo. Si è di fatto superato un ostacolo
storico della nascita della "Chambre" e si sono poste le condizioni
perché la stessa sia funzionale al sistema Valle d'Aosta.
La "Chambre", anche grazie al decentramento amministrativo, si
troverà ad operare in un diverso contesto, in un rapporto
modificato sia con la Regione che con gli enti locali; ciò le
consentirà di svolgere un ruolo sempre più fondamentale di snodo
con il mercato. Avrà - e questo lo auspichiamo - un ruolo e
un'identità insieme locali e globali, che daranno un significato
concreto alla propria autonomia funzionale. Saprà trovare - e
questo è forse il migliore augurio - un equilibrio fra gli
interessi funzionali agli attori socioeconomici e agli interessi
territoriali.
Il disegno di legge che esaminiamo oggi è il risultato di un
confronto serio e proficuo, che ha avuto alla base la volontà
comune di trovare questo equilibrio, l'esigenza di un raccordo
positivo e costruttivo con le istituzioni politiche, così da
costruire un circuito virtuoso fra gli interessi sociali
organizzati e il sistema politico, in una prospettiva di
concertazione. Un confronto stimolato anche da una posizione
precisa, assunta dal Consiglio regionale nella primavera del 1998 e
posto quale punto qualificante del programma di questa maggioranza
regionale, al fine di giungere ad un "adeguato strumento di
autonoma rappresentanza, un ruolo di supporto e di promozione degli
interessi generali che attengono alle imprese e alle libere
attività professionali".
Si è voluto dare applicazione al principio del federalismo
economico, auspicando una Regione leggera, che sia in grado di fare
sistema, mantenendo a sé i compiti di programmazione, di
coordinamento e di controllo, ma favorendo lo sviluppo delle
iniziative e dei ruoli delle diverse componenti presenti sul
territorio. Questo nasce quindi da un confronto fattivo e
dall'esame della normativa nazionale, del sistema camerale italiano
e di quelli delle realtà a noi vicine o simili. È buona sintesi
delle diverse esigenze e delle diverse istanze manifestate dagli
attori, che hanno collaborato alla sua elaborazione.
L'obiettivo è quello di creare un soggetto, che abbia tutte le
qualità per essere utilmente attivato, per collaborare al governo
dell'economia regionale, con la capacità di coglierne la continua
evoluzione, di districarsi in un contesto sempre più marcato di
competizione fra diverse aree, sapendo progettare, promuovere,
tutelare e consolidare il tessuto economico locale. È sicuramente
un elemento di grande responsabilizzazione delle categorie
economiche su più versanti: dall'autoregolamentazione del mercato
alla formazione delle classi dirigenti, all'osservazione
dell'economia, all'informazione, alla creazione delle diverse reti,
al collegamento con quelle nazionali ed europee in tema di
internazionalizzazione.
Nasce dalla generale e diffusa volontà di ricercare nuove e più
efficaci forme di collaborazione tra i soggetti pubblici, il
tessuto produttivo e il sistema sociale locale. Nasce da un'ampia
convergenza, non da un compromesso, e non va visto come una sfida
lanciata dal privato al pubblico e da questa raccolta e ritornata
al mittente, perché sarebbe in questo senso riduttivo e
ingiusto.
È e deve essere considerata quale momento idoneo, utile alla
comunità valdostana in questo momento e in questo contesto
socioeconomico, per quelli che sono gli obiettivi comuni della
nostra collettività, sempre più rivolti all'Europa. L'Europa è
ormai il nostro spazio vitale a livello economico, quando
addirittura non ci dobbiamo confrontare con i mercati
extraeuropei.
Fare rete anche attraverso un innovato e consolidato sistema
camerale può rappresentare un atout ulteriore per una Regione che
in questi anni ha saputo disegnare il proprio futuro attraverso
alcune strategie di rilievo (deindustrializzazione, promozione,
acquisto centrali ENEL, eccetera).
L'obiettivo è unico e comune: rafforzare l'economia valdostana
attraverso un organismo imprenditoriale, realmente multisettoriale,
che sia in grado di agire in nome degli interessi generali
dell'economia locale, attraverso:
- una cooperazione con le istituzioni regionali e locali;
- un forte ruolo ideativo e gestionale in campo formativo per
offrire nuove risposte all'occupazione;
- una concreta capacità di favorire la creazione di un humus
ideale per la diffusione dell'imprenditoria sul territorio;
- un "laboratorio" di idee e di nuove tecnologie;
- una capacità di guardare oltre e di comprendere quanto evolve
attorno a noi.
Con questo disegno di legge si fissa una tappa importante della
strategia del fare sistema:
- per una riflessione propositiva sui modi utili per il governo
del territorio, per il governo delle relazioni fra competenze e
sviluppo;
- per un ulteriore passo nella riforma della pubblica
amministrazione;
- per la creazione di un sistema di professionalità e di
competenze elevate, utile al modello di sviluppo integrato e
sostenibile che da anni questa regione persegue;
- per l'innovazione delle competenze attraverso una sintonia ed
un'azione comune fra tessuto imprenditoriale e Università, per
l'analisi dei fabbisogni formativi e professionali, per la ricerca
e lo studio, per l'osservazione del contesto e la creazione di
banche dati.
Andranno ovviamente rivalutati e regolati il ruolo e il compito
di enti ed uffici, che svolgono attività che potranno rientrare
anche nella sfera d'azione della "Chambre". Opportuna sarà pure una
linea di condotta equilibrata nei rapporti fra "Chambre" e mondo
associativo, in capo al quale deve permanere la rappresentanza
delle imprese e dei soggetti. Un insieme di relazioni e di
interazioni che non devono lasciare spazio a frizioni, che non
devono diventare in alcun modo la giustificazione di una difficoltà
nell'agire dell'ente camerale. "Chambre" e associazioni devono
collaborare soprattutto per una perfetta integrazione delle idee e
delle risorse.
Occorrerà, ed è previsto un percorso graduale, immaginato in 18
mesi, per il trasferimento dell'esistente, ma la fase più
importante sarà quella immediatamente successiva, quella in cui la
scatola andrà riempita con le attività non obbligatorie, con quelle
che le Camere svolgono secondo una loro strategia in sintonia con
la strategia regionale.
È una legge che nasce in un contesto di autonomia, che vuole
offrire autonomia, che riconosce ai soggetti che formeranno la
"Chambre" la capacità di assumere un ruolo privilegiato nello
sviluppo delle strategie e delle decisioni, alla luce dei continui
e importanti mutamenti della società e delle sue regole, in grado
di consentire la navigazione dell'economia regionale in un contesto
dove i confini sono sempre meno definiti e dove è latente il
rischio di confusione, di sovrapposizione e di disorientamento.
Decentramento e sussidiarietà impongono chiarezza su qual è la
migliore dimensione territoriale per operare: una Camera di
Commercio flessibile nella sua organizzazione, leggera ma solida,
può meglio modularsi per offrire il proprio contributo ai diversi
livelli dell'amministrazione locale, mantenendo con la dimensione
regionale il riferimento privilegiato.
Viene colta infine l'occasione dell'approvazione di questa legge
per risolvere un problema che si pone da tempo, anche se non ha un
legame così diretto con l'istituzione della Camera di Commercio, ed
è l'abolizione della "CREL", richiesta da quasi tutti i soggetti
interessati.
Questo fatto rende a sua volta necessaria la riconferma del
metodo della concertazione e degli indirizzi concordati di
programmazione previsti dal "Patto per lo sviluppo" della Valle
d'Aosta, che avrà vita autonoma.
Si dà atto che, dalle ore 19,12, presiede il Vicepresidente
Viérin Marco.
Presidente
La parola al Consigliere Martin.
Martin (SA)
Colleghi Consiglieri, con l'approvazione di
questo disegno di legge si compie un altro passo importante nella
realizzazione del programma di governo, che questa maggioranza
aveva presentato nel 1998 all'atto della sua costituzione e
ribadito nel febbraio dello scorso anno, in occasione dell'entrata
in maggioranza del gruppo della "Stella Alpina". Un impegno che
viene quindi onorato, un impegno sollecitato da parecchio tempo
dalle forze economiche, che a più riprese hanno invitato le forze
politiche ed i governi che si sono succeduti a ricostituire in
Valle d'Aosta la Camera di Commercio che, come tutti sanno, è stata
soppressa con decreto luogotenenziale n. 532/1946.
Fin dal 1981, per iniziativa del Presidente Michele Pignataro
dell'Associazione valdostana industriali, il Consiglio regionale fu
interessato alla ricostituzione della Camera di Commercio, e alcune
iniziative, fra cui un'interpellanza presentata congiuntamente dai
Consigliere De Grandis, Pedrini e dal sottoscritto e dagli incontri
fra il comitato promotore ed i Capigruppo, furono messe in
atto.
I tempi non erano sicuramente maturi, ma il problema non venne
definitivamente accantonato, perché ripetutamente nel corso degli
anni, sia con la presentazione di interpellanze, sia con i
dibattiti sviluppatisi in occasione di discussioni inerenti i
bilanci di previsione o le politiche industriali della Regione,
diversi gruppi politici ritornarono più volte sull'argomento.
Si arrivò così alla fine della X legislatura nell'aprile 1998,
quando il Consiglio regionale, di fronte alla presenza di
iniziative legislative del gruppo degli "Autonomisti" e della
Giunta regionale, e di fronte ad una richiesta delle associazioni
di categoria, che chiedevano una fase di concertazione e
cointeressamento di tutti i soggetti sociali ed economici, e quindi
proponevano di demandare alla XI legislatura il compito di varare
concretamente l'istituzione della Camera di Commercio, ebbene, il
Consiglio regionale, nella seduta del 2 aprile 1998, approvò
all'unanimità un ordine del giorno che testualmente recitava:
"Il Consiglio regionale della Valle d'Aosta esprime la volontà
che sia la prossima legislatura a porre in essere tutte le azioni
tese a razionalizzare, ridefinire e riqualificare il sistema, ed a
creare in tempi ragionevolmente rapidi un organismo in grado di
dare rappresentatività e governo autonomo agli operatori
economici".
Il problema venne quindi ripreso nell'attuale legislatura "in
primis" come impegno politico, con l'inserimento di questo
argomento, come ricordavo, nel programma di maggioranza e poi,
concretamente, con la costituzione di un gruppo di lavoro che ha
coinvolto tutte le associazioni interessate.
Questo gruppo di lavoro ha gettato le fondamenta per
l'elaborazione da parte della Giunta regionale del disegno di
legge, che oggi quest'assemblea discute. Si potrà obiettare che
troppo tempo è passato da quando questo argomento è iniziato ad
essere dibattuto. Va peraltro detto, con molta onestà, che
solamente negli ultimi anni ci si è posti seriamente il problema
della Camera di Commercio e questo tema, che in passato non trovava
molto credito fra le forze politiche, è stato invece affrontato e
valutato con prospettive diverse e condiviso dalla stragrande
maggioranza delle forze politiche stesse, sia per le trasformazioni
evidenti che hanno interessato il tessuto socioeconomico della
nostra regione, sia per l'entrata in vigore della legge di riforma
degli enti camerali.
Voglio dare atto, in questo contesto, al Consigliere Beneforti
di essere stato, per diversi motivi, contrario all'istituzione
della Camera di Commercio fin dalla notte dei tempi e di non avere
ancora cambiato idea. Fra le tante motivazioni che il Consigliere
Beneforti cita a sostegno della sua contrarietà, ce n'è una che non
va sottovalutata, perché in caso contrario si correrebbe veramente
il rischio di un insuccesso. Egli teme che la Camera di Commercio
non sia autonoma nelle proprie decisioni, non sia autonoma nel
fornire elementi alla pubblica amministrazione e al governo
dell'economia; teme, in altre parole, che si vada a creare un
pericoloso quanto inutile "carrozzone".
Noi non siamo insensibili a questi timori, ma non li
condividiamo perché ci pare che, così come è strutturata la
"Chambre", essa possa veramente diventare lo strumento per un ruolo
più attivo delle imprese e delle libere professioni nella gestione
dell'economia regionale.
Non solo, noi vediamo nell'istituzione della Camera di
Commercio, così come è prefigurata, un ente dotato di funzioni
consultive e di monitoraggio dell'economia regionale, in grado di
fornire alla Regione pareri per interventi normativi e quindi un
ente che si inserisce nel campo attualmente occupato anche da altre
istituzioni aventi le stesse funzioni. Quindi un ragionamento di
razionalizzazione sarà certamente necessario, e ci rallegriamo che
un primo importante passo sia stato fatto nell'abrogazione della
"CREL". Riteniamo tuttavia che, una volta raggiunta la piena e
totale funzionalità della "Chambre", un'analisi sull'effettiva
necessità di mantenere in vita altri enti che fanno cose similari
sia quanto mai opportuna. Sono ragionamenti che andranno affrontati
nel tempo, con serenità ed obiettività, così come andranno valutate
con attenzione le considerazioni che sono state fatte dalla CISL in
occasione del dibattito sulla "Chambre", e che sono state trasmesse
a tutti i membri della II Commissione. Sono riflessioni a mio
avviso molto puntuali, che, nel momento storico che stiamo vivendo,
assumono un'importanza particolare.
Il tema della concertazione e il tema del confronto fra le parti
sociali in Valle d'Aosta fortunatamente non stanno vivendo momenti
drammatici come nel resto del Paese, ma il campanello d'allarme
lanciato dal Segretario della CISL merita una riflessione, che le
forze politiche devono compiere.
Per parte nostra, posso assicurare che questa riflessione ci
sarà, come sono certo che ci sarà da parte dell'Assessore
all'industria, certamente sensibile a questo argomento non solo per
il ruolo istituzionale che ricopre, ma anche per provenienza
formativa.
Presidente
La parola al Consigliere Praduroux.
Praduroux (UV)
L'analisi di questo disegno di legge dà
luogo ad alcune osservazioni, che cercherò di riassumere brevemente
nel mio intervento.
L'impegno preso sul finire della passata legislatura, nella
primavera del 1998, trova oggi la sua finalizzazione al termine di
un cammino che, passando attraverso la costituzione di un gruppo di
lavoro all'inizio di questa legislatura, ha reso possibile questo
ulteriore risultato concreto del programma di maggioranza, che oggi
abbiamo all'ordine del giorno. Devo sottolineare come questo
disegno di legge affondi i suoi presupposti e non solo, come
vedremo, in un pacchetto di norme pre-statutarie, che hanno fissato
le basi per la costituzione della circoscrizione autonoma della
Valle d'Aosta.
Fra i decreti luogotenenziali del 1946, figura anche il n. 532,
che ha soppresso la Camera di Commercio al pari di altri enti, con
l'obiettivo di introdurre tratti di autogoverno e un regime
giuridico di autonomia speciale, prima ancora che l'Italia
assumesse la sua fisionomia di Stato repubblicano.
Il valore di queste norme e il riferimento che ad esse ho fatto,
non ha carattere puramente simbolico, in quanto in parte la loro
efficacia si dispiega ancora oggi. L'attualità di quelle norme si
rivela proprio nella pratica operativa di questo disegno di legge:
infatti, la Regione, nel regolare aspetti legati alla sede e alla
dotazione patrimoniale iniziale della "Chambre", fa riferimento a
quanto indicato nell'articolo 15 del decreto luogotenenziale n.
532/1946.
La valenza di quelle norme è inoltre testimoniata dal fatto che,
proprio nel momento in cui si operava un taglio netto con il
passato, si lanciava la prospettiva di un'opportunità per la nuova
circoscrizione autonoma di dotarsi di un ente a carattere locale,
che si occupasse delle funzioni altrove svolte dalla Camera di
Commercio. Solo molto più tardi, a livello nazionale, si comprese
l'importanza di introdurre aspetti di decentramento con la riforma
delle Camere di Commercio, operata nel 1993.
È necessario sottolineare che dall'analisi comparata
dell'assetto dei servizi camerali in altri Stati europei, siano
essi centralizzati o federali, si rileva il carattere di unicità
della situazione in cui si trova la Valle d'Aosta.
Alla disciplina organica dei servizi camerali e delle altre
esperienze statali, fa riscontro nella nostra Regione la
possibilità di giungere all'elaborazione di soluzioni che tengano
conto della situazione di autonomia differenziata. D'altro canto,
anche la recente giurisprudenza costituzionale in merito
all'ordinamento delle Camere di Commercio in Trentino Sud-Tirol,
sottolinea la rilevanza del principio di autonomia statutaria.
Si dimostra quindi che la particolarità della nostra Regione non
dispiega i suoi effetti solo in settori come quello linguistico,
culturale o strettamente giuridico, ma presenta la possibilità per
la Valle d'Aosta di porsi come occasione di sperimentazione di
soluzioni alternative tipiche anche nel settore economico e
industriale, come in questo caso. È un fatto importante che ho
avuto modo di sottolineare in occasione del recente congresso
dell'Union Valdôtaine in tema di concorrenza sui mercati esterni, a
proposito delle potenzialità del "Laboratoire Vallée d'Aoste" a
livello transfrontaliero ed europeo, proprio nei settori
produttivi, là dove l'attività degli operatori economici locali va
sostenuta in modo decisivo.
Prima di concludere, mi sia consentito, senza entrare nel merito
della struttura del disegno di legge - già sufficientemente
illustrata dal relatore - svolgere un'ultima considerazione.
Il passaggio dalla gestione diretta da parte della Regione dei
servizi camerali alla creazione di questo ente segna, a mio avviso,
una continuazione di quel percorso che ha già prodotto effetti
concreti nel comparto degli enti locali, e che tende, ora, con
questo provvedimento legislativo, a rendere effettivo il principio
di sussidiarietà anche in altri campi, segnatamente quello
economico e produttivo.
Significativo è il ruolo di accompagnamento che la Regione si è
data nella fase di transizione, attraverso un graduale percorso che
condurrà il nuovo ente a poter governare le funzioni e le azioni di
interesse generale per le imprese.
La rilevanza del Comitato paritetico non deriva solo dal ruolo
svolto nel periodo di transizione, ma sarà verificata soprattutto
se in esso potranno realmente scaturire elementi di efficace
confronto e di cooperazione fra Regione e rappresentanze economiche
ed imprenditoriali, che potranno ora far pesare la loro capacità e
la loro esperienza al servizio in prima battuta delle stesse
imprese e, in senso più ampio, nell'interesse socioeconomico
dell'intera comunità regionale.
Presidente
La parola al Consigliere Beneforti.
Beneforti (PVA-cU)
Certamente il mio intervento è fuori
dal coro e apparirà anche stonato, del resto io sono stonato, so di
non cantare bene, ma voglio dire quello che noi pensiamo.
Della Camera di Commercio, almeno da quando sono in Valle, ne
abbiamo sempre sentito parlare, ma mai è stata fatta rinascere dopo
l'epoca fascista. Quella era un'istituzione dei fasci italiani,
questa è la realtà…
(interruzione del Consigliere Cerise, fuori
microfono)
… caro amico Cerise, tu dici che io
sbaglio, io posso anche sbagliare, ma ricordo che per certi aspetti
il fascismo aveva bisogno di un luogo dove tutti dicessero la loro,
ma la pensassero come il duce, questo è il punto!
Lei si vada a rileggere certe cose! Infatti ne avevamo sempre
parlato in Valle d'Aosta, ma la sua istituzione non si era mai
concretizzata in un disegno di legge, fino a quando non si è giunti
all'inizio di questa legislatura.
Molte cose sono già state dette - con interpellanze e
interrogazioni - da chi, come noi, era ed è e sarà sempre
contrario. Come sono state dette del resto da chi ha voluto la
legge a tutti i costi, senza valutare fino in fondo l'esito e le
conseguenze negative che un provvedimento come questo potrebbe
avere, ed avrà in una Regione a Statuto speciale come la nostra.
Non entro nei contenuti dell'articolato: il nostro giudizio è
totalmente negativo.
La ritengo un'iniziativa che non serve alla Valle d'Aosta; a noi
bastava fare funzionare gli strumenti che già esistevano e che non
sono stati fatti funzionare: dall'Assessorato a tutte le altre
strutture. Tuttavia, con questa legge si torna ad istituire anche
in Valle d'Aosta la Camera di Commercio, che era stata abolita, e
le cui competenze erano state affidate all'Assessorato
all'industria, commercio e artigianato.
Con questa legge per vostra iniziativa, colleghi della
maggioranza, si viene meno ad una norma statutaria, e quindi al
mandato conferito alla Valle d'Aosta dal decreto luogotenenziale
del 7 settembre 1945, n. 545, sull'autonomia e questo nessuno può
smentirlo! Con questa legge si affossa la nostra tradizione di
autonomia e si torna indietro ai tempi del ventennio. Non mi
stupirei che si giungesse anche a far risorgere e a ripristinare la
Prefettura e la Provincia, che furono soppresse unitamente alla
Camera di Commercio.
In politica, in una situazione anomala come quella valdostana,
dove tutto diventa possibile, non ci sarebbe da scandalizzarsi se
ciò accadesse! Sono convinto che all'interno della maggioranza c'è
qualcuno che farebbe questo ed altro per logiche di potere, perché
questa legge, prevista dal vostro programma di legislatura, sono
convinto che è il prezzo che pagate a chi vi ha sostenuto nella
campagna elettorale del 1998 e che finirete di pagare interamente
dopo la campagna elettorale del 2003! I 18 mesi di tirocinio
previsti servono, del resto, a garantire a qualcuno i voti che sono
stati promessi per due legislature e siete stati anche furbetti,
perché poi c'è chi "ricevuta la grazia, gabbato lo santo".
Questa era ed è la vostra esigenza, colleghi della maggioranza,
e non certamente quella di assicurare una più ampia partecipazione
degli interessi economici alla produzione delle economie locali,
come affermate nella relazione allegata alla legge e come è stato
detto negli interventi svolti finora. Per 57-58 anni non è mai
stata sentita questa esigenza: quando è venuta fuori questa
richiesta l'Union Valdôtaine e la Democrazia Cristiana l'hanno
sempre respinta con forza.
Altre forze la ponevano, quelle piccole, che andavano alla
ricerca di voti dai commercianti, artigiani, piccoli industriali,
come nessuno allora ha mai pensato che quanto previsto
dall'articolo 15 del decreto legislativo del Capo provvisorio dello
Stato del 23 dicembre 1946 n. 532, fosse revocabile.
Voi lo avete fatto diventare addirittura revocabile, pur sapendo
di compiere un atto contro la volontà di quei Valdostani, che non
lo rivendicarono nel 1946, contro lo Statuto speciale, contro la
nostra autonomia, per un interesse che noi non consideriamo affatto
nobile.
Vi dico che chi, come noi, ha sempre difeso le nostre
prerogative, chi, come noi, si è sempre schierato contro ogni
attacco nei confronti della nostra autonomia proveniente
dall'esterno, non può accettare gli attacchi all'autonomia che
provengono dall'interno del Consiglio regionale. Non bastano a
giustificare quanto volete realizzare secondo i contenuti delle
relazioni che sono state recitate in questa sede, perché le
considero una recita…
(interruzione del Presidente della Regione, fuori
microfono)
… non quello che fanno gli altri,
Presidente Viérin, lei sa bene che ho il rispetto di tutti, ma
quando sento certe affermazioni, negli interventi che sono stati
fatti qui, sono convinto che non ci credono neppure coloro che
hanno fatto questi interventi, almeno non al cento per cento!
Credo che nessuno di voi sia pienamente convinto di ciò che
state facendo, che sia convinto che quella della Camera di
Commercio sia la strada per difendere i consumatori, per far
decollare quello sviluppo economico indispensabile per la crescita
economica, occupazionale e sociale di cui la Valle d'Aosta ha
bisogno.
Io ritengo che nessuno di voi è convinto pienamente che per
uscire dall'assistenzialismo occorra ricostituire, anche se con
dovuta processualità, un "carrozzone" che svolga funzioni di
supporto e di promozione all'economia regionale.
Nel suo discorso del 1° maggio, in occasione della premiazione
dei tre nuovi maestri del lavoro, il Presidente della Regione,
anche se sinteticamente, presentò una Valle d'Aosta "in salute" in
termini di sviluppo sul piano economico, produttivo, occupazionale
e sociale e fornì dei dati rassicuranti su quanto era stato
realizzato e sul futuro dei Valdostani. Se il Presidente è convinto
di ciò che ha detto il 1° maggio, di quanto è stato realizzato in
più di mezzo secolo di gestione diretta da parte della Regione, non
è credibile che oggi si senta il bisogno di riattivare un
"carrozzone" a supporto della propria gestione di governo!
Altri erano gli strumenti Presidente Viérin, a sua disposizione
per irrobustire l'esercizio della sua funzione di governo: aveva la
"CREL" e il "Patto per lo sviluppo" che, con tanta enfasi, erano
stati accreditati nell'opinione pubblica valdostana come momenti di
confronto, di partecipazione, di concertazione.
Perché sono stati rimessi in discussione? Perché non possono
svolgere il ruolo che era stato loro affidato? Perché a demolire
certi strumenti, con l'avallo della maggioranza, sono state proprio
le categorie produttive che oggi rivendicano la Camera di
Commercio?
Noi chiediamo a tutti voi, colleghi della maggioranza, di
riflettere bene su quanto diciamo e su quanto state per approvare!
A noi conveniva "cavalcare la tigre", come alcuni rappresentanti di
imprese ci hanno consigliato di fare in vista delle prossime
elezioni regionali, ma noi non ci sentiamo di ingannare qualcuno e,
tanto meno, di accodarci a chi tenta di accreditare nella comunità
valdostana che la Camera di Commercio è il toccasana di tutti i
nostri mali sul piano produttivo ed occupazionale.
Noi abbiamo sostenuto e sosterremo che il disegno di legge che
prevede la costituzione della Camera di Commercio rappresenta il
fallimento di una prerogativa statutaria a cui non avete saputo far
fronte, e quindi non avete saputo difendere e tutelare la nostra
autonomia; rende evidente l'intenzione di procedere alla definitiva
soppressione dell'Assessorato competente, anziché continuare a far
assumere allo stesso il ruolo previsto fin dal 1946; dimostra che
la Regione abdica alle proprie competenze a favore degli operatori
economici che la rivendicano per un puro tornaconto politico ed
elettorale, e non certamente nell'interesse della collettività
valdostana!
Cos'è che non vi fa riflettere se sia il caso di attuare questo
provvedimento? Se avete ascoltato - diversamente rileggetevele - le
dichiarazioni rilasciate in sede di commissione consiliare o
tramite gli organi di informazione dagli addetti ai lavori della
futura "Chambre", le categorie produttive rivendicano la
possibilità di assumersi la responsabilità della gestione dei loro
problemi.
Esse dicono che devono avere il controllo della Camera ed
operare nella piena autonomia e indipendenza; che la Camera deve
essere una libera espressione delle imprese, che non ci devono
essere duplicati come la "CREL" e il "Patto per lo sviluppo", che
nessuno debba erodere il loro spazio; che la "Chambre" non deve
essere oscurata dal potere politico e da altre strutture; che
l'unica impresa non debba essere solo la Regione; che la Camera di
Commercio può rappresentare uno stimolo per far funzionare
l'economia, cosa - essi riaffermano - che compete loro.
Cari colleghi, il Governo regionale ha tenuto fede all'impegno
che si era preso nel 1998 nei confronti delle categorie produttive;
c'è da augurarsi che sia un vero stimolo per le categorie
produttive; comunque, se lo è, si vedrà, ma si vedrà anche quanto
costerà alla Regione in termini economici, produttivi,
occupazionali ed assistenziali!
Questo provvedimento inoltre è l'ulteriore dimostrazione che,
per molti di quelli che compongono la maggioranza regionale,
l'autonomia è lo strumento per fare ciò che vogliono, non il mezzo
per la difesa delle nostre prerogative speciali! È lo strumento per
giustificare l'abrogazione della "CREL", nonostante che i compiti
della Camera di Commercio siano decisamente diversi da quelli della
Consulta regionale dell'economia e del lavoro. Alla Consulta erano
stati assegnati compiti molto importanti: si poteva concretizzare
la partecipazione, la collaborazione delle parti interessate a
processi di sviluppo economico della nostra regione, era lo
strumento a disposizione per contribuire alla determinazione delle
scelte dell'ente pubblico. Infatti, ora, lo strumento che doveva
garantire anche una certa pace sociale al Governo regionale tramite
l'istituto della cosiddetta "concertazione", è stato eliminato, non
è stato messo nelle condizioni di funzionare dalle stesse forze
produttive che rivendicano la Camera di Commercio, e così viene
abrogata la legge 24 novembre 1994, n. 70, viene altresì abolito il
Comitato di collaborazione per il commercio, l'industria e
l'agricoltura, istituito con deliberazione n. 54 di questo
Consiglio il 13 marzo 1947 e il Presidente, all'epoca, era Severino
Caveri. Ho fatto parte di questo comitato e devo dire che, seppure
con ristretti mezzi a disposizione, svolgeva il ruolo che gli era
stato assegnato, almeno a quei tempi; lo ha svolto certamente fino
a quando l'Assessorato all'industria lo ha preteso e non è stato
smembrato.
Si dice che con la sottoscrizione del "Patto per lo sviluppo",
avvenuta il 17 maggio 2000, l'attività di concertazione trovava
nuova sede e nuova metodologia di confronto fra le parti sociali:
noi non ne siamo convinti, vista la fine che sta facendo il
"Patto"! Per noi questo provvedimento è lo strumento idoneo per
emarginare il ruolo delle organizzazioni sindacali dei lavoratori,
che diventa del tutto marginale nella Camera di Commercio. Ciò
comporta un impoverimento della stessa concertazione fra le parti,
questo è il problema!
A rimediare l'emarginazione delle organizzazioni sindacali non
basta il "contentino" previsto dagli articoli 19 e 20 di questa
legge; la concertazione è impoverita del tutto definitivamente. Del
resto non tutte le organizzazioni sindacali hanno accettato la
pezza messa all'ultimo momento con il segretariato per la
concertazione. Voi avete deciso sulla testa di tutti, senza tener
conto quanto proposto dalla CISL, che rivendica un diverso ruolo
per il sindacato nel sistema delle relazioni regionali e che non
può essere quello di subordinazione alle imprese e al potere
politico, ma quello che attraverso una propria autonomia di
elaborazione, progettualità e rappresentanza, possa contribuire
efficacemente allo sviluppo sociale ed economico della nostra
realtà.
Del resto questo è ciò che ha detto e scritto un sindacato, a
cui credo debba essere dato ascolto, e lo ricordava il Consigliere
Martin: a voi non può bastare il consenso di due sindacati su
quattro, come è avvenuto!
Mi auguro che questa legge possa portare ad un risveglio del
mondo del lavoro valdostano, così come è avvenuto nei confronti del
"Governo Berlusconi" per l'articolo 18 dello statuto dei
lavoratori. Inoltre, con questo provvedimento, voi vi assumete la
responsabilità di delegare e di consegnare nelle mani
dell'imprenditoria esterna la gestione di un ente, che dovrebbe
essere tutto valdostano. Tutti sappiamo che non c'è
un'imprenditoria locale, tutti sappiamo da dove proviene
l'imprenditoria industriale, da dove provengono i grandi magazzini
commerciali e supermercati. Il piccolo commercio, quello che
dovrebbe avere i servizi, sta scomparendo per l'arrivo dei
supermercati!
Tutti siamo a conoscenza che lo sviluppo che è venuto a crearsi
in Valle d'Aosta, è dovuto all'assistenzialismo, che è stato
profuso in tanti anni dalla Regione; che ogni crisi aziendale o
settoriale è stata un costo per la Regione e che continuerà ad
esserlo! Coloro che rivendicano la Camera di Commercio perché la
ritengono uno stimolo per assumersi le proprie responsabilità e per
far funzionare l'economia valdostana, che prove hanno dato fino ad
oggi di far funzionare l'economia valdostana? Quali rischi hanno
corso e intendono correre per potenziare l'imprenditoria locale,
per dare ai Valdostani la possibilità di essere padroni a casa
loro, dove non lo sono più affatto? Con quali risorse intendono
contribuire allo sviluppo? I voti elettorali, promessi o non
promessi, non sono sufficienti; l'economia, l'attività produttiva,
l'occupazione, non si difendono a parole!
La Valle d'Aosta non si può permettere di creare un ulteriore
"carrozzone", perché questo è il rischio a cui si va incontro.
Purtroppo non pensiamo di essere ascoltati. In questa vicenda ha
prevalso il peso delle aziende commerciali, artigiane, industriali;
ha prevalso l'insistenza di coloro che sono a capo delle
associazioni imprenditoriali che ritroveremo alla guida della
"Chambre" e che nella stessa avranno un posto al sole! Vedremo cosa
sapranno fare di più e di meglio di quello che è stato fatto in
questi 55 anni di vita dello Statuto speciale nei loro confronti!
Vedremo quale sviluppo, quale rilancio, quale assistenza sapranno
dare alle attività economiche e agli effetti produttivi e
occupazionali!
Noi siamo in attesa di vedere cosa sapranno fare. Noi - come ho
sempre detto in questa sede - restiamo del parere di restituire
all'Assessorato regionale il ruolo che gli compete, deve tornare ad
essere l'Assessorato all'industria, artigianato,
commercio… una volta l'aveva anche
l'Assessorato all'agricoltura.
Noi restiamo del parere che l'istituzione della Camera di
Commercio vuol dire mettere in atto un'operazione puramente
partitica da parte delle forze politiche di maggioranza sul piano
clientelare ed elettorale; vuol dire barattare in cambio di voti il
definitivo svuotamento dell'Assessorato competente; vuol dire
svendere ciò che dovrebbe essere difeso e sostenuto con forza e
determinazione; vuol dire illudere il prossimo e mentire sapendo di
mentire! È con queste convinzioni che voteremo contro questo
provvedimento, certi di compiere il nostro dovere con senso di
responsabilità, nell'interesse della Valle d'Aosta.
Presidente
La parola al Consigliere Borre.
Borre (UV)
Il mio intervento rientrerà di nuovo nel coro.
Rispetto le opinioni del Consigliere Beneforti, però anche se
rientro nel coro, le garantisco che non faccio il "souffleur" della
Giunta e dell'Assessore.
È una legge che voterò con coscienza perché è una legge che
credo costituisca una svolta all'interno del panorama economico
valdostano. In un mio intervento sul bilancio del 1996 dicevo:
"Si dovrà andare a ridefinire il ruolo di alcuni momenti che mi
sembra abbiano il fiato grosso: "CREL", Fondazione turistica,
"Centro Sviluppo".
Per loro si deve ridisegnare un ruolo, che eviti le troppe
sovrapposizioni e antagonismi, che ne hanno limitato la capacità
operativa. Perché non pensare alla Camera di Commercio,
sull'esempio di quanto fatto in Alto Adige?". Il 2 aprile 1998, lo
ricordava già qualcuno altro, arriva in Consiglio una proposta di
legge per l'istituzione della "Chambre", che non va in porto. Viene
però votato nella stessa seduta un ordine del giorno, che impegna
la legislatura 1998-2003 a mettere in essere tutte le azioni tese a
razionalizzare, ridefinire e riqualificare il sistema, e a creare
un organismo in grado di dare rappresentatività e governo autonomo
agli operatori economici. Il programma di legislatura della
maggioranza 1998-2003 includeva pertanto questo obiettivo.
Nella passata legislatura non si era arrivati al voto della
proposta di legge, perché era ancora necessaria una più
approfondita analisi e un periodo maggiore di concertazione, con le
associazioni "in primis" e poi con le istituzioni regionali. Questi
anni hanno visto sviluppare un lavoro concertato e teso al
raggiungimento della creazione di una struttura autonoma, un lavoro
che vede la condivisione di tutte le parti interessate. È questo un
fatto che le Commissioni II e IV hanno potuto constatare nelle
audizioni.
"Chambre Valdôtaine des entreprises et des activités
libérales"
, tradotta in contenuti: struttura di servizi per le
imprese, ente autonomo locale dotato di autonomia funzionale e
statutaria; partecipazione ampia e attiva dei diretti interessati -
commercianti, albergatori, artigiani, industriali, agricoltori -
allo sviluppo dell'economia collegata anche ai loro interessi
economici. È questo un atto che risponde al principio di
decentramento di massima autonomia e quindi di rivisitazione dei
ruoli, principio cardine dell'azione di questa maggioranza (vedi la
legge n. 48, la legge n. 154, la proposta di legge n. 148 che oggi
è legge n. 1 del 12 marzo 2002).
La proposta di legge, anche se investe una problematica
complessa: trasferimenti di competenze, ma anche e soprattutto di
personale, vuole essere pratica e soprattutto vuole ottenere il
risultato, pertanto vede una fase transitoria dove i problemi
vengono affrontati insieme da "Chambre" e Regione. Si tratta di una
fase di 18 mesi, che dovrà permettere di capire quali sono le
incombenze a cui la "Chambre" dovrà far fronte, definire bene i
ruoli. Ricordiamoci che oggi i servizi sono divisi fra due
assessorati; il Presidente passatemi la parola - dei "18 mesi",
anche se non sta scritto in legge, mi auguro vivamente che trovi il
consenso delle categorie, mi auguro che non debba essere soltanto
il presidente nominato dalla Giunta regionale, perché si partirebbe
con il piede sbagliato.
In questo periodo di 18 mesi dovranno essere redatti ed
approvati lo statuto ed il conseguente regolamento. Saranno questi
due atti i pilastri portanti dell'edificio "Chambre"; devono essere
quindi costruiti con coscienza e conoscenza, e a proposito di
edificio, ritengo indispensabile che la "Chambre" disponga di una
sede, in quanto è importante un'identità logistica.
Con questo atto, oltre a rispondere a principi e a impegni,
ritengo si possa parlare di "svolta storica". Perché uso questa
impegnativa espressione? Di fronte alla centralità e alla
strategicità della dimensione territoriale, di fronte alla sempre
più difficile vita delle singole aziende nel sistema produttivo, è
necessaria la costruzione di sistemi locali, capaci di integrare i
diversi elementi utili allo sviluppo e ad una competitività a
dimensione non solo regionale, non solo nazionale, ma europea e
mondiale.
È necessaria una struttura che propriamente si sostituisca alla
Regione criticata per occupare tutti gli spazi. La "Chambre", in
quanto organismo rappresentativo dell'intero sistema di imprese, ha
questo compito. Rappresentando il sistema di imprese, non
dell'interesse di parte della proprietà, ma dell'impresa come
istituzione sociale, la "Chambre" ha pertanto un riconoscimento
istituzionale, e a tal proposito negli organismi della "Chambre" è
prevista una rappresentanza dei lavoratori, dei consumatori e dei
liberi professionisti. Ritengo importante sul piano dei principi
che l'impresa venga concepita attraverso il pluralismo dei soggetti
che la compongono.
L'abrogazione con l'articolo 18 della "CREL", abolizione
peraltro richiesta a più riprese in quest'aula, ha portato
all'inserimento degli articoli 19 e 20. Tali articoli ribadiscono
la volontà politica della validità del "Patto per lo sviluppo" e
quindi dell'importanza della concertazione, e l'indispensabile
istituzione del segretariato per la concertazione, affinché questa
struttura possa operare.
Concludendo, se vi sarà presa di coscienza che la "Chambre" è
uno strumento istituzionale necessario per contribuire a realizzare
il principio di sussidiarietà nello sviluppo dell'economia
valdostana, questa è la scelta giusta; altrimenti continuerà la
"politica assistenziale di Palazzo".
Presidente
La parola al Consigliere Comé.
Comé (SA)
La questione sul riordino dei servizi camerali
ha avuto una discussione molto, molto lunga in Valle d'Aosta e
vorrei riprendere anch'io alcuni passaggi.
In data 7 ottobre 1981, con un'interrogazione, alcuni
consiglieri chiedono, a seguito di una proposta avanzata
dall'Associazione valdostana industriali, di dibattere
sull'opportunità di ricostituire in Valle la Camera di Commercio;
seguono poi delle iniziative e delle trattative tra gli
industriali, i commercianti ed altri operatori e la Regione, ma non
portano a nulla di concreto. Bisogna arrivare ai primi dell'aprile
1998 - come qualcuno aveva già ricordato - per vedere realmente
concretizzarsi tale richiesta in una proposta di legge presentata
dal gruppo degli "Autonomisti", recante: "Istituzione della Chambre
des entreprises et des activités autonomes et libérales
valdôtaines, Camera delle imprese e delle professioni".
Tale proposta di legge fu poi ritirata dal gruppo degli
"Autonomisti", a seguito di un ordine del giorno votato
all'unanimità dal Consiglio dell'altra legislatura, dove si
esprimeva la volontà di porre in essere tutte le azioni tese a
razionalizzare, ridefinire e riqualificare il sistema e a creare,
in tempi ragionevolmente rapidi, un organismo in grado di dare
rappresentatività e governo autonomo agli operatori economici. Il
gruppo degli "Autonomisti", con diverse iniziative, nei primi anni
di questa legislatura, che nel programma di maggioranza prevedeva
appunto la nascita della Camera di Commercio, pungolò l'Assessore
Ferraris nell'intento di sollecitare un maggiore impegno da parte
dell'Esecutivo nel perseguire l'obiettivo della nascita della
Camera di Commercio.
Ho fatto questa cronistoria per dimostrare al Consiglio come, in
modo particolare questa forza politica, che oggi si riconosce nella
"Stella Alpina", abbia concretamente ribadito nel tempo e in più
occasioni, di essere favorevole alla nascita della "Chambre" in
Valle d'Aosta.
Con il disegno di legge sottoposto all'esame del Consiglio
regionale, si è inteso riattivare in maniera graduale, attraverso
un percorso a tappe anche nella nostra regione, uno strumento già
presente in molte altre realtà territoriali, a cui affidare ruoli e
funzioni previsti dalla legge, che coinvolgono le categorie di
lavoratori autonomi presenti nell'area della nostra Regione.
Con il riordino delle formalità previste per la pubblicità degli
atti, l'istituzione e l'aggiornamento del Registro delle imprese
furono attribuiti alla Camera di Commercio fin dal 1994. Come è
noto, nella nostra Regione le funzioni proprie della Camera di
Commercio sono state esercitate, ciascuna nell'ambito della propria
competenza, dagli assessorati competenti in materia di commercio,
artigianato e industria.
Un primo passo è stato dunque quello di individuare nello
strumento delle Camere di Commercio una sede unitaria, a cui
affidare, uniformandole, le incombenze amministrative poste dalla
legge a carico delle diverse categorie di lavoratori autonomi e, al
tempo stesso, stimolare iniziative di monitoraggio dei diversi
settori dell'economia oltre che di coordinare programmi di attività
in materia di servizi alle imprese.
Riteniamo che sia un passo molto importante per il tessuto
economico regionale, destinato ad assicurare risultati di sicuro
generale interesse degli operatori dei vari settori autonomi. Si
pensi all'utilità che ne deriva dalla concentrazione in un'unica
realtà organizzata di tutte le questioni che possono sorgere nel
quotidiano operare degli imprenditori, sia nei rapporti con gli
enti pubblici nazionali o locali, per lo stimolo e la gestione di
interventi a sostegno dei vari settori produttivi, sia nella
maggiore tutela degli interessi delle categorie anche e soprattutto
nella risoluzione dei conflitti che, affidati all'ente camerale,
possono assicurare la loro rapida soluzione.
La tempestività prospettabile in sede di soluzione dei
conflitti, come è noto, si traduce in un vantaggio per tutte le
parti in lite, che attraverso arbitraggi possono confidare in una
ragionevole certezza dei tempi necessari a dirimere il contenzioso,
a tutto vantaggio della certezza della programmazione delle future
iniziative e dei risultati economici sperati.
L'istituzione della "Chambre" realizza poi un altro aspetto che
riteniamo meriti di essere sottolineato. Si perfeziona una
sostanziale separazione dei poteri fra l'esecutivo della pubblica
amministrazione, che trae le origini dal consenso popolare,
trasferendo le relative competenze ad un organo affidato alle cure
di un consiglio, costituito dai rappresentanti designati dalle
realtà associative organizzate sul territorio e quindi direttamente
coinvolte, che si occupa specificatamente dei problemi e
dell'assistenza nell'interesse delle categorie autonome
rappresentate. Tutto questo rappresenta sicuramente una tappa
importante, per introdurre nel nostro sistema dei rapporti con le
varie realtà economiche esistenti; uno strumento che, se ben
curato, è sicuramente idoneo a caratterizzare una gestione diretta
delle incombenze e delle aspettative poste a carico o che
rappresentano le aspettative delle singole realtà. Naturalmente,
predisposto lo strumento, cioè attrezzato il cavallo, occorre anche
avere riguardo di assicurare l'individuazione della fonte, affinché
il destriero assettato possa trarre apprezzabile utilità diretta,
con l'effetto quindi che non dovrà essere sicuramente necessario
costringerlo a bere, quindi una buona organizzazione, ancorché nata
con i migliori buoni propositi, dovrà poi necessariamente essere
affidata in buone mani, per ottenere i risultati che ci si
aspetta.
Oltre al ruolo istituzionale di gestione del Registro delle
imprese - che mi dicono comporta, ancora oggi, disagi in ordine
alle procedure da osservare e alle formalità da esperire,
soprattutto sotto l'aspetto dell'assistenza tecnica, che in qualche
caso non riesce a dare il necessario sostegno per gli adempimenti
posti a carico dell'impresa - dovranno essere individuate delle
iniziative che sul piano pratico siano idonee a sollevare il più
possibile le categorie interessate dagli impegni di tempo che le
formalità richiedono, ricorrendo a tutti gli strumenti che
consentono di migliorare il rapporto fra l'apparato camerale e i
singoli utenti.
Sempre nel quadro di un indirizzo, che potrebbe qualificare
l'attività della "Chambre", sarà bene che ci si orienti a
sollecitare i provvedimenti di carattere economico-sociale, che
possano essere ritenuti utili al miglioramento della qualità dei
rapporti fra i diversi operatori, i quali si cimentano, ogni
giorno, con i rischi dell'intraprendere e che non hanno la
sufficiente disponibilità di tempo per seguire l'evoluzione del
mercato interno ed esterno, per acquisire conoscenza dei
provvedimenti che li possono interessare, restando con ciò
disorientati nel timore di essere abbandonati a sé stessi.
La Camera di Commercio, se affidata a funzionari motivati, è
nelle condizioni di dare a questi altri interrogativi risposte che
potrebbero essere anche il frutto di esperienze degli operatori nei
diversi settori economici, fatte confluire in un unico crogiolo dal
quale ricavare comuni insegnamenti con il minor sforzo.
L'ente che sarà ricostruito dovrà essere caratterizzato da
autonomia statutaria e funzionale, per poter svolgere un'azione di
reale supporto e promozione dell'economia regionale. Siamo convinti
che la ricostituzione nella nostra Regione della Camera di
Commercio sia la strada giusta. Quante volte, in quest'aula,
abbiamo denunciato il forte peso della Regione sull'economia
valdostana, quante volte abbiamo invocato il decentramento di
competenze; ecco, la Camera dovrà avere gambe e testa per poter
essere la vera e unica entità di osservazione, promozione e
sviluppo delle attività economiche. Al riguardo, non possiamo che
dichiararci soddisfatti dell'abolizione della "CREL" e, da parte
nostra, sin dai primi mesi di lavoro della Camera, vi sarà cura nel
verificare e vagliare che quelle strutture, il "Centro Sviluppo" e
i vari osservatori, non rischino di diventare poi dei doppioni, non
abbiano delle sovrapposizioni di competenze; se ciò si verificasse,
formuleremo delle proposte, nostre, per rivedere quei pesi che non
concorrono allo sviluppo della Regione.
Il collega Beneforti prima sosteneva che nelle esperienze delle
altre regioni le Camere di Commercio non funzionano; non è vero!
Nel resto d'Italia le esperienze non sono tutte negative, ci si
trova di fronte a delle realtà completamente diverse, da regioni
dove effettivamente ci sono dei malcontenti, a regioni dove la
Camera dà risposte positive alle aspettative del mondo
imprenditoriale, artigianale e commerciale; ebbene, noi, che siamo
una Regione che superiamo appena le centomila anime, auspichiamo,
non tanto per noi, ma soprattutto per il mondo economico regionale,
di riuscire ad essere additati ad esempio dal resto d'Italia.
Presidente
La parola al Vicepresidente Lattanzi.
Lattanzi (FI)
Questo documento è un atto, se vogliamo,
auspicato da molti anni perlomeno da una parte importante
dell'economia valdostana. Sicuramente è un atto atteso e possiamo
anche dire un atto "tardivo". Non si può dire che "questo" non sia
un atto che viene oggi portato in "questo" Consiglio dopo
un'attenta e lunga riflessione sul ruolo di "questa" Camera di
Commercio. Una Camera di Commercio che ha e deve avere nelle sue
intenzioni l'intento di replicare quella Camera di Commercio, che
anche nelle altre regioni è diventata punto di riferimento per le
economie regionali.
Abbiamo fatto una serie di valutazioni rispetto a questo disegno
di legge, e sono molte le perplessità che ci hanno spinto ad un
confronto con le parti imprenditoriali e interessate alla
costituzione di questo organo. Ci è parso di capire che ci sia
molta attesa, ma anche molta confusione, che ci sia molta
perplessità, una perplessità che ci siamo portati dietro
nell'approfondimento di questo documento. Non possiamo dire, come
diceva un collega prima di me, che tutte le perplessità sollevate
da alcuni colleghi in quest'aula non siano condivisibili. Forse in
maniera meno radicale, meno ideologica, ma sicuramente da parte
nostra più pragmatica, le perplessità legate alla possibilità della
costruzione e della nascita di un nuovo "carrozzone
politico-elettorale", non possono non esserci perlomeno da chi ha
il compito di stare all'opposizione e di analizzare i
provvedimenti. Da una parte ci rendiamo conto che questo è un
provvedimento dovuto, dall'altra ci rendiamo conto che la nostra
particolarità, quella di una Regione come Amministrazione molto
presente all'interno dell'economia valdostana, fortemente
condizionante dell'economia valdostana in tutti quelli che sono i
suoi centri di potere, evidentemente ci ha messo in condizione di
guardarlo con occhi ancora più attenti! Le perplessità sono allora
aumentate man mano che confrontavamo l'oggetto sociale di questa
Camera di Commercio rispetto ad altri organi, che già esistono sul
territorio nazionale, già sostenuti dall'Amministrazione regionale
e che hanno più o meno gli stessi compiti.
Voglio leggere alcuni passaggi dell'articolo 2 di questa legge,
quando dice che le attribuzioni della Camera sono: quella di
"svolgere funzioni di supporto e di promozione degli interessi
generali del sistema economico valdostano", "svolge funzioni nelle
materie amministrative ed economiche relative al sistema delle
imprese, fatte salve le competenze della Regione"; "formula pareri
e proposte alla Regione e agli enti locali e funge da organo di
consultazione tecnica nelle materie di competenza specifica delle
Camere di Commercio e sulle questioni che comunque interessano le
imprese del territorio regionale di competenza"; "effettua, di
propria iniziativa o a richiesta della Giunta regionale, studi,
indagini e rilevazioni di carattere economico e sociale, con
particolare riferimento alle problematiche e alle prospettive
evolutive dello sviluppo locale"; "provvede all'istituzione di
osservatori economici e congiunturali nei diversi settori
dell'economia regionale".
Ora, io credo che a qualunque collega che abbia letto con un
minimo di attenzione questo disegno di legge - non ho dubbi che lo
abbiano fatto tutti - non siano venuti subito alla mente oggetti
sociali molto simili a quelli che oggi stiamo discutendo. Mi
soffermerei solo sull'ultimo che abbiamo trattato in questo
Consiglio. Noi abbiamo portato, un paio di Consigli fa, la
questione del "Centro Sviluppo", dal quale vi vorrei leggere solo
due passaggi:
"il Centro Sviluppo ha per oggetto la promozione
dello sviluppo e della diversificazione innovativa delle imprese
esistenti, la promozione di nuove iniziative imprenditoriali,
servizi tecnici ed economici, promuove presso gli operatori
pubblici e privati studi e progetti per una maggiore comprensione
della realtà settoriale";
è quasi la fotocopia di quello che
stiamo dibattendo! Rispetto alla nascita di un "carrozzone
elettorale" le perplessità sono allora molto forti! Ci rendiamo
però conto che una Camera di Commercio può essere uno strumento
importante, non riteniamo che siano le leggi a fare il bene o il
male dell'economia valdostana, ma riteniamo che siano i politici,
che gestiscono e indirizzano queste leggi e le amministrano, a fare
la differenza! Certo che se oggi, contestualmente a questo
documento, si fosse detto nelle parti finali, così come si abroga
la "CREL", si abroga anche il "Centro Sviluppo", parte delle
competenze di FINAOSTA, parte di tutte quelle consulte che avete
costruito in questi anni, probabilmente questo sarebbe stato un
atto più coerente, più trasparente e più chiaro di una volontà
politica, quella di creare uno strumento di supporto alle imprese
economiche, alle aziende turistiche, agli industriali.
È significativo come i soggetti protagonisti di questa Camera di
Commercio, anche se sotto tutela per un certo periodo iniziale e -
auspichiamo - il più presto possibile autonomi, siano poi gli
stessi protagonisti, guarda caso, addirittura nei nomi. La Regione
è talmente piccola che i protagonisti dell'economia sono sempre gli
stessi: il Presidente degli industriali, i sindacati, il Presidente
dei commercianti, e alla fine ci ritroveremo ad avere gli stessi
personaggi che oggi, lamentandosi delle cose che non funzionano in
quegli organi, si ritroveranno a partecipare ai nuovi organi
consultivi, organi che, come dice anche la legge che stiamo
dibattendo, avranno il compito di fare indagini, di realizzare
progetti e infrastrutture di interesse per l'economia regionale.
Veramente credo che non ci sia stato un solo Consigliere che abbia
messo la testa su questo provvedimento di legge, che non abbia
visto perlomeno molte somiglianze sotto l'aspetto
burocratico-operativo, e anche sotto l'aspetto dei riflessi
economici.
La domanda che ci siamo posti è questa: gli altri organi non
hanno funzionato, non stanno funzionando; credo che la nostra
posizione politica sia stata sufficientemente chiara ed espressa in
maniera chiara rispetto ad enti strumentali della Regione, come il
"Centro Sviluppo", FINAOSTA, strumenti dell'Amministrazione
regionale a favore dell'economia da noi fortemente criticati, che
non possono far pensare che "Forza Italia" non abbia già espresso,
in tempi non sospetti, un parere molto chiaro su questi organi
strumentali a favore della promozione dell'economia della regione.
Noi abbiamo quindi un sospetto: che la Regione sia troppo piccola
per tutti questi enti strumentali, abbiamo il sospetto che ci siano
poche risorse per troppi consulenti. Ideologicamente non siamo
contrari alla Camera di Commercio, come lo è il Consigliere
Beneforti. Siamo preoccupati per la possibilità che questa Camera
di Commercio nasca accanto ad altri strumenti che la Regione ha già
partorito a favore delle iniziative economiche e che, secondo noi,
hanno già dimostrato il loro limite; abbiamo quindi molte
perplessità. Ci ha lasciati perplessi anche un passaggio, sul quale
presenteremo un emendamento, chiedendo di poter dare un contributo
anche se, in ultima istanza al dibattito di questa legge, quando
all'articolo 6, al paragrafo b), si dice che
"non potranno
essere consiglieri eleggibili alla carica di componente del
Consiglio coloro che abbiano in atto rapporti creditizi o debitori
con la Chambre",
questo è strano. Nell'oggetto di questa legge
si dà a questa Camera tutta una serie di possibilità, e in una
regione così piccola è molto probabile che molti operatori
economici siano coinvolti, sia come utenti della Camera che,
possibilmente, come consulenti della Camera stessa.
Noi presentiamo quindi un emendamento che possa aiutare a
chiarire questa legge, e che riguarda il capoverso b) dell'articolo
6, comma 8, punto b).
Molte perplessità, molte preoccupazioni, ripeto. È vero,
dobbiamo rendere merito a chi ha pensato questa legge, che questa
legge ha nei suoi contenuti anche lo spazio per essere vista,
rivista, analizzata a distanza di tempo, però si dice che i
vincenti si vedono alla partenza, e noi guardiamo con molta
perplessità la partenza di questo disegno di legge, che ha tutte le
buoni intenzioni, ma ricorda troppo gli enti strumentali già
esistenti! Non solo ma, secondo noi, fa nascere il sospetto che non
volendo abrogare gli altri, si vogliano mantenere troppi rapporti
con pochi soldi.
Qui si parte con un bilancio limitato per il 2002, 51.000 €, che
diventano 600.000 €, quasi 1,2 miliardi delle vecchie lire per il
2003 e gli anni seguenti, quindi si cominciano a mettere in questo
organo consultivo delle risorse importanti. Solleviamo perciò
questa perplessità, proponiamo questo emendamento e auspichiamo che
lo stesso possa essere accettato, anche dalla maggioranza, quale
contributo che il nostro movimento vuole dare per una maggiore
trasparenza di questo articolo. Ribadiamo la nostra perplessità e
ci aspettiamo di vedere come si svolge l'ulteriore dibattito,
riservandoci poi di esprimere il voto.
Si dà atto che, dalle ore 20,24, riassume la presidenza il
Presidente Louvin.
Président
La parole au Conseiller Cerise.
Cerise (UV)
Comincerò con lo stigmatizzare un certo
comportamento, perché non credo che sia corretto venire qui a dire
che l'Union Valdôtaine porta avanti una legge fascista recuperando
le Camere di Commercio, istituzione del regime, e poi andarsene
via! Allora consegno ai compagni del
gruppo…
(interruzione della Consigliera Squarzino Secondina, fuori
microfono)
… allora cominciamo a scrivere - e
questo fa torto a Beneforti in quanto Toscano - perchè le Camere di
Commercio sono nate in Toscana, sotto il Granducato di Toscana nel
1770.
Poi ci fu Napoleone che le ha reinventate per l'Italia nel 1802,
e infine le Camere di Commercio si ritrovano proprio all'inizio del
Regno d'Italia, quando nel 1862 troviamo la prima legge istitutiva,
la n. 680, delle Camere di Commercio, e poi ancora nel 1910, quando
vengono rinnovate ed assumono la nuova denominazione di "Camere di
commercio e di industria".
È vero, nel 1924, con regio decreto 8 maggio 1924 n. 750,
vengono trasformati gli enti camerali in enti pubblici, e questo è
un passaggio estremamente interessante, perché si attribuiscono
loro delle competenze che ho poi avuto modo di applicare, sia pure
in modo indiretto, perché dettavano norme in fatto di prescrizioni
di massima di Polizia forestale.
Mi stupisce poi che uno come Beneforti possa dire una bestialità
del genere, perché le Camere di Commercio vengono
definitivamente… mi sono dimenticato di
dire una cosa: proprio perché avevano una loro identità autonoma
furono abolite da un regime becero come quello fascista, che non
poteva tollerare una struttura come questa, tant'è vero che il
fascismo le convertì, trasformandole in "Consigli provinciali
dell'economia corporativa", che non erano le Camere di Commercio,
erano un qualcosa come "compagni di merende" in camicie nere.
Quello che è interessante notare è che, proprio nel momento in
cui si ripristina lo Stato italiano, con decreto luogotenenziale n.
315/1944, si istituiscono nuovamente le Camere di Commercio con la
dizione di "Camere di commercio, industria ed agricoltura": sono
quindi, semmai, l'espressione di momento di ricostruzione. Ho fatto
questo preambolo di tipo storico, perché non mi piace passare come
un Unionista che ripropone modelli fascisti.
In ogni caso la Camera di Commercio che andiamo ad istituire è
un ente di diritto pubblico, che gode di un'ampia autonomia
amministrativa: in questo modo andiamo "a rafforzare" e non "ad
indebolire" il nostro sistema autonomistico regionale.
Ora, la nostra legge, sulla scorta di quanto disposto dalla n.
580/1993, rilancia l'opportunità delle Camere di Commercio, ma ci
si dimentica che, prima del 1993, le Camere di Commercio erano
degli organismi abbastanza centralistici, che avevano peraltro dei
grossi buchi nel loro funzionamento.
È stata la legge del 1993, come ha ricordato nella relazione il
Consigliere Fiou, è stato con la "legge Bassanini" che alle Camere
di Commercio si sono dati una forte autonomia e un decentramento. È
in quel momento che una regione autonoma come la nostra riprende
attenzione verso questo tipo di struttura, proprio perché è stata
nel frattempo riformata.
A questo organismo si riconoscono una serie di autonomie che
sono molto importanti nel dibattito democratico: quella normativa,
gestionale, finanziaria e contabile; quando poi qualcuno viene a
dire che costeranno tanti soldi, può anche darsi, ma andiamo a
leggere cosa dice l'articolo 12: in fondo sono anche soldi che
mettono le imprese, quindi sono loro interessati a non fare del
"gaspillage" e degli investimenti o delle spese inutili. Andiamo a
vedere di questo organismo quali sono le funzioni, perché il
Consigliere Lattanzi ha posto in essere tutta una serie di riserve
sulla possibilità che possa essere un nuovo "carrozzone", ma gli
voglio ricordare che fra le funzioni della Camera di Commercio c'è
anche quella di andare ad individuare eventuali doppioni. Può darsi
che la Camera di Commercio ci dica che è ora di abolire qualcosa
che è stato già citato, e sarà quindi un buon investimento.
Fra le funzioni che gli vengono attribuite, ci sono funzioni
amministrative come la tenuta dei registri che sono molto
importanti, di promozione e di supporto delle imprese della Valle
d'Aosta e, più in generale, del sistema economico valdostano;
funzioni di regolamentazione - lo ricordava bene il Consigliere
Comé - per quanto riguarda i contenziosi in ambito dei rapporti fra
imprese, e poi quelle di analisi e di studio.
Vorrei tornare sulle ragioni dell'istituzione e sull'ottica con
cui guardiamo a questa istituzione, perché ci sono due punti di
vista. Cominciamo con le ragioni di questa istituzione; io gliene
ho date quattro. La prima - ripeto - fa capo alla riforma del
sistema camerale posto in essere con la legge n. 580, che lo ha
improntato al principio della sussidiarietà e del decentramento.
Seconda ragione: abbiamo sempre sentito dire che questa è una
Regione accentratrice, che accumula competenze; ebbene, in
relazione alla riforma dell'Amministrazione regionale e anche al
programma di maggioranza, questa è una legge che va nella direzione
di rendere più leggera questa Regione, creando un nuovo soggetto
capace di essere efficiente nel sistema della Valle d'Aosta.
Un terzo motivo lo individuo nella necessità del sistema delle
imprese di massimizzare l'autosviluppo e la propria crescita sulla
base di proprie energie, e qui considerati anche i limiti - non
vorrei che adesso si dicesse che sono contraddittorio rispetto a
quello che dicevo prima - al modo di erogare gli aiuti che è stato
posto in essere dal processo di europeizzazione, anche questo è
stato un deterrente e accorcia il peso della pubblica
amministrazione nel sistema degli aiuti alle imprese e sollecita
una sorta di autosviluppo da parte delle imprese. Infine, un ultimo
motivo è quello di affrontare il processo di mondializzazione, e
qui chiamo in causa l'ottica con cui si guarda questo tipo di
iniziativa. È un'ottica che io chiamo un po' di tipo "provinciale",
un modo di guardare in basso quello di star sempre lì a vedere che
queste cose servono a fare del clientelismo, ad aumentare il potere
della Giunta e cose di questo
genere…
(interruzione della Consigliera Squarzino Secondina, fuori
microfono)
… sì, però ci si guarda sempre sulle
scarpe, io vorrei guardare un po' più in alto! Affrontare il
processo di mondializzazione, dicevo, per entrare in quella rete
che - voglio solo ricordare - si compone di 17 centri regionali per
il commercio estero, di 62 eurosportelli, la sede di Bruxelles, le
agenzie come la Mondo Impresa, il sistema di Eurochambre e dei
partenariati con le Camere estere; dunque io guardo a questa Camera
di Commercio, che va ad appartenere al sistema che vuole e che può
essere interlocutore per l'internazionalizzazione dei mercati.
Président
La parole au Conseiller Ottoz.
Ottoz (UV)
Confesso che nell'iter in commissione di
questa legge ho avuto, come altri, alcuni dubbi, che si sono poi
tradotti in una serie di azioni in Commissione; devo dire però che,
dopo il discorso del Consigliere Beneforti, mi sono convinto che
bisogna assolutamente votarla, nel senso che mi sembra sempre di
più - quando il Consigliere Beneforti esprime visioni legate a sue
particolari ideologie del funzionamento dell'economia e della
società - di stare dalla parte della ragione quando sto dall'altra
parte, cioè da quella in cui ci poniamo noi dell'Union
Valdôtaine.
Avevamo presentato in commissione alcuni emendamenti e altri li
trovate qui oggi, perché nel frattempo l'iter è stato tale per cui
la IV Commissione ha licenziato definitivamente la legge prima che
ne finisse l'esame la II Commissione, e alcuni di questi non li
abbiamo ripresentati poiché erano stati esplicitamente "cassati"
dalla IV Commissione. In particolare riguardavano una limitazione
dei mandati per partecipare al Consiglio, alla Giunta e alla
Presidenza della "Chambre".
L'obiezione condivisibile con cui sono stati "cassati" questi
emendamenti, e che abbiamo accettato, decidendo di non
ripresentarli, è che la "Chambre", se è realmente autonoma,
dovrebbe essere in grado di darsi degli statuti che liberamente
decidano su queste cose, sulla cui opportunità esiste un consenso
generale. È rimasto il dubbio che ci sia una sorta di piccolo
conflitto di interessi da parte di un organismo, nel momento in cui
deve legiferare sulla limitazione dei propri mandati, per cui è
vero che l'autonomia è un aspetto che dovrebbe permettere di
prendere qualunque tipo ragionevole e responsabile di decisione, ma
è anche vero che forse i "paletti" di democrazia non sempre sono
considerabili come dei veri e propri "paletti".
Permettetemi, una considerazione su alcune cose che sono state
dette: è chiaro che in una regione come la nostra, in cui
l'intervento preciso, puntuale e illuminato della Regione
sull'economia è evidente a tutti, le ricoperture di funzioni tra
vari organismi che negli anni si sono succedute evidenziano
l'opportunità di semplificare il quadro abolendone alcuni.
La "CREL" scompare con questa legge. Avevamo suggerito che
qualcos'altro si poteva fare, abolendo il centro sviluppo, questa
proposta è stata ripresa da altri, e quindi altri organismi
dovrebbero seguire la stessa sorte.
Anche questo è un compito che è stato consegnato alla "Chambre".
Alcuni di questi organismi sono inutili - è stato detto - perché
non hanno funzionato, o perché ricoprono le funzioni tra di loro.
Mi sembra di aver sentito qualcuno che ha detto che non hanno
funzionato a causa anche di una certa pesantezza - in senso buono -
del ruolo regionale sull'economia.
Se la "Chambre" vuole essere quindi la soluzione di questi
problemi - e mi pare che si proponga che lo sia - sarà tanto più
efficace quanto più sarà autonoma: - questo è il punto sul quale la
nostra visione è completamente diversa da quella espressa dal
Consigliere Beneforti. Tanto meglio saprà rappresentare con la sua
autonomia le istanze ed il contributo degli operatori economici
allo sviluppo della Valle d'Aosta.
Si è parlato di "carrozzoni", dunque l'augurio è che questa
"Chambre" - e i concetti contenuti in questa legge lo permettono -
possa dimostrare di fare buon uso della sua autonomia, sappia
essere snella, efficace, non nel senso solo di efficiente, ma nel
senso di "economica", sia come dimensioni, sia come leggerezza, ma
possa contribuire realmente all'abolizione di quegli organismi che
sono stati definiti "inutili", con concrete e operative proposte ed
attuazioni. In un'economia che cambia, in uno scenario economico
che si sta modificando attorno a noi in Italia, in Europa e nel
mondo, in presenza di uno scenario che, non nascondiamocelo,
giustifica alcune preoccupazioni, che speriamo non si avverino sul
piano delle nostre entrate, la "Chambre" diventa quasi una
necessità, uno strumento prezioso in un quadro di progressivo, per
quanto morbido, alleggerimento dell'influenza diretta della Regione
sull'economia. Ci siamo oggi preoccupati di porci finalmente in una
posizione di presa di coscienza politica e di trasmissione al mondo
valdostano di questa presa di coscienza dei problemi posti dalla
dinamica ed economicità dell'Europa. La "Chambre", se i nostri
auguri di efficacia, di leggerezza, di efficienza, si
realizzeranno, è proprio uno degli strumenti giusti per realizzare
questi obiettivi di integrazione, non solo politica, ma anche
economica nel quadro europeo e - come diceva il Consigliere Cerise
- nel quadro mondiale, che comunque va verso una globalizzazione
inevitabile che speriamo virtuosa e non viziosa.
Président
La parole au Conseiller Frassy.
Frassy (FI)
Devo dire che molte volte il dibattito viene
stimolato dal dibattito: il Consigliere Ottoz è stato stimolato dal
Consigliere Beneforti e il Consigliere Ottoz ha stimolato questa
mia breve riflessione. Una riflessione che penso sia necessario
fare, non solo per quanto è scritto nel testo della legge, ma
soprattutto per quello che è stato detto a margine della legge.
Devo dire che semmai ci fossero dei dubbi su quella che è la
capacità di questa Amministrazione regionale di imitare gli aspetti
deteriori di quello che è stato nel passato un certo modo di
governare da parte dello Stato, penso che ne troviamo ampia e
abbondante testimonianza e documentazione in questa legge. Penso
che gli articoli 13 e 15 siano gli articoli significativi e sono
gli articoli ancora più significativi se, colleghi, avete l'eco
della discussione sull'interpellanza che il nostro gruppo ha
presentato sull'Espace Vallée, più comunemente nota come "area
Cogne". In quell'occasione dicevo che a Berlino sono stati
ristrutturati, riprogettati, riedificati, in sei anni, un milione
di metri cubi; noi, in cinque anni, di quell'area siamo ancora a
discutere delle carte necessarie per fissare i criteri in base ai
quali decidere chi, come, quando, dove e perché potrà andare ad
insediarsi chissà quando in quell'area. Sicuramente non abbiamo
dimostrato in questa occasione - che forse è quella che mi riesce
più facile esemplificare perché ne abbiamo parlato qualche ora fa -
di essere dei campioni come amministrazione pubblica nel gestire
quella che è l'evoluzione delle situazioni, la trasformazione degli
eventi e la gestione dei tempi. L'articolo 13 e l'articolo 15 ne
sono la conferma.
Noi creiamo una Camera che dovrebbe occuparsi e farsi occupare -
nel senso positivo del termine - da parte di quelle categorie
produttive che sono il fulcro dell'economia, ma non siamo convinti,
non ci fidiamo che le categorie interessate, protagoniste di quella
che è la vita economica, siano in grado di autogestirsi, di darsi
le regole. Inventiamo allora il "Comitato paritetico", che mi
richiama la "Commissione paritetica", che oggi, fra l'altro, è di
grande attualità perché ha avuto la sua prima seduta con fumata
nera, ma questo fa parte di un altro dibattito che si è tenuto
nella capitale. Il Comitato paritetico è la mozione di sfiducia nei
confronti del mondo dell'economia. L'articolo 15 prevede, in un
termine di 18 mesi, il compimento di questo procedimento, cioè la
Camera di Commercio ha bisogno di 18 mesi per diventare adulta.
Perché 18 mesi? Perché probabilmente bisogna innanzitutto non
prendere impegni prima della fine della legislatura, ma far
balenare quanto meno prima della fine della legislatura un
giocattolino dicendo che questo poi potrà essere utilizzato, ma
dopo!
Voi direte che questa è "dietrologia politica", invece questa è
sostanza, perché vi sfido a sostenere che siamo noi a dover
insegnare agli imprenditori quali sono gli strumenti necessari alla
categoria stessa per potersi dare quelle regole, per potersi
organizzare in quella maniera in cui è organizzata non solo in
tutte le latitudini della penisola, ma anche in tante altre realtà
europee.
Ci si potrebbe allora divertire a "giocare" sul fatto che
all'articolo 1 viene istituita la Camera, ma che poi le
attribuzioni rimandano alla "Chambre", che ha un suono più dolce,
ma anche più servile, più dormiente, meno dinamico di quanto non è
l'istituzione della Camera.
Queste sono perplessità sulle quali ci auguriamo che il Governo
regionale, in sede di replica, dia delle risposte. Non so se sono
stati i rappresentanti delle categorie dei commercianti e degli
industriali a chiedere di essere condotti per mano per 18 mesi, può
darsi che sia un'esigenza: ci è sfuggita negli approfondimenti di
commissione, sarebbe bene che venisse invece evidenziata nel corso
di quella che è la chiusura di questo dibattito; perché, se così
non fosse, quanto stiamo ragionando, adesso, su questi articoli
apparentemente tecnici e transitori, ma sostanzialmente centrali, e
quanto sta scritto in quell'articolo che il collega Lattanzi ha
enunciato evidenziando la sua duplicazione con articolati che si
trovano in altri "carrozzoni regionali", ci porta a dire che i
primi a non volere e a non credere nell'autonomia di questo ente
siete voi, colleghi Consiglieri di maggioranza, che portate al
cospetto del Consiglio questo provvedimento. Capisco allora
l'imbarazzo politico degli "Autonomisti" - non della "Stella
Alpina" - che hanno la necessità di alzarsi, dopo che era stato
fatto un intervento a nome del gruppo della "Stella Alpina", per
ricordare come gli "Autonomisti" avevano una loro visione e che
ora, tutto sommato, aderiscono al progetto politico della "Stella
Alpina".
Questo è stato il senso dell'intervento del collega Comé, il
quale ha probabilmente difficoltà a riconoscersi in questo testo e
ha percepito come la visione dell'unicum della "Stella Alpina" in
realtà sia una visione che non si traduca in atti politici concreti
e coerenti con quella che è la loro tradizione politica, ma ciò fa
parte dell'interpretazione e penso che non abbia grande importanza
rispetto a quello che può essere il contributo, che invece volevamo
dare al dibattito.
La mia riflessione termina qui, con la constatazione che sarebbe
opportuno che chi andrà "a tirare le fila" di questo disegno di
legge per il Governo regionale, ci spiegasse quali sono le
necessità che stanno alla base di certe cautele, le necessità che
impediscono oggi di individuare quei doppioni che tutti conosciamo,
ma che timidamente indichiamo, sapendo che passeranno almeno 18
mesi prima che la Camera diventi adulta; poi forse ci saremo
dimenticati di quella norma che consente di eliminare i doppioni
che già oggi sappiamo esistere!
Penso che questi nodi debbano essere sciolti, altrimenti il
dibattito sarà stato un momento per esprimere i nostri punti di
vista ma, ancora una volta, su un argomento importante, avremo
perso l'occasione di essere quanto meno coerenti e di giocare a
carte scoperte. Noi lo abbiamo fatto, e dirò che non abbiamo ancora
maturato un convincimento finale su quello che è il voto di questo
provvedimento di legge, proprio perché noi abbiamo sempre sostenuto
le ragioni di questi organismi di autogestione - che è forse un
termine brutto, ma significativo - di quelli che sono i fenomeni
produttivi dell'economia, perciò abbiamo l'imbarazzo fra il
principio e l'attuazione di questo principio.
Aspettiamo delle risposte dai banchi della Giunta e, a seconda
delle risposte, orienteremo in una direzione piuttosto che in
un'altra il nostro voto.
Président
Je n'ai plus de Conseillers inscrits à
parler. Nous reportons à la journée de demain la réplique de
l'Assesseur.
La séance est levée.
