Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2843 del 28 maggio 1987 - Resoconto
OGGETTO N. 2843/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Do comunicazione dell'attività svolta dalla
Presidenza del Consiglio e dagli organi consiliari dopo l'ultima
adunanza.
DISEGNI DI LEGGE PRESENTATI:
Disegno di legge n. 403
, presentato dalla Giunta
regionale in data 8 maggio 1987, concernente: "Intervento
finanziario per l'acquisto di terreni da destinare ad aree
protette" (I^ e II^Commissione).
Disegno di legge n. 404
, presentato dalla Giunta
regionale in data 8 maggio 1987, concernente: "Interventi regionali
per la promozione e lo sviluppo del riordino fondiario" (I^ e III^
Commissione).
Disegno di legge n. 405
, presentato dalla Giunta
regionale in data 14 maggio 1987, concernente: "Piano straordinario
riportante disposizioni per l'occupazione nel settore forestale"
(iscritto all'ordine del giorno).
Disegno di legge n. 406
, presentato dalla Giunta
regionale in data 14 maggio 1987, concernente: "Sottoscrizione di
capitale azionario della Centrale Laitière d'Aoste" (I^ e III^
Commissione).
Disegno di legge n. 407
, presentato dalla Giunta
regionale in data 14 maggio 1987, concernente: "Istituzione del
Centro di Ricerche per la Viticoltura Montana (CERVIM)" (I^ e III^
Commissione).
Disegno di legge n. 408
, presentato dalla Giunta
regionale in data 18 maggio 1987, concernente: "Modifica alla L.R.
15.5.1974, n. 13 Provvedimenti intesi a favorire la più ampia
informazione sull'attività della Regione e delle allegate tabelle
A) e B)" (I^ Commissione).
Disegno di legge n. 409
, presentato dalla Giunta
regionale in data 18 maggio 1987, concernente: "Costituzione di una
società per azioni nel settore dello sviluppo dell'informatica" (I^
Commissione).
Disegno di legge n. 410,
presentato dalla Giunta
regionale in data 18 maggio 1987, concernente: "Costituzione di una
società per azioni per la gestione dell'impianto di compattazione e
di discarica dei rifiuti solidi urbani, sito in Comune di
Brissogne" (I^ e II^Commissione).
Disegno di legge n. 411
, presentato dalla Giunta
regionale in data 18 maggio 1987, concernente: "Finanziamento delle
aziende autonome di soggiorno, cura e turismo" (iscritto all'ordine
del giorno).
Disegno di legge n. 412
, presentato dalla Giunta
regionale in data 18 maggio 1987, concernente: "Interventi a favore
dello sport" (I^ e V^ Commissione).
Disegno di legge n. 413
, presentato dalla Giunta
regionale in data 19 maggio 1987, concernente: "Contributi alle
associazioni di ex-combattenti ed ex-internati operanti in Valle
d'Aosta a sostegno dell'attività di promozione sociale e di tutela
degli associati" (I^ Commissione).
DISEGNI DI LEGGE VISTATI:
Disegno di legge n. 375,
concernente: "Concessione di un
contributo straordinario al Consorzio regionale per la tutela,
l'incremento e l'esercizio della pesca nella Valle d'Aosta".
Disegno di legge n. 380
, concernente: "Concessione di
contributi annui al Circolo Ricreativo Ente Regione per lo
svolgimento di attività culturali, ricreative, sportive e
assistenziali".
Disegno di legge n. 381
, concernente: "Aumento dei
compensi ai componenti delle commissioni sanitarie previste al capo
II del titolo II della L.R. 25.10.1982, n. 70".
Disegno di legge n. 382
, concernente: "Aumento
dell'autorizzazione di spesa per gli anni 1987 e 1988 prevista
dalla L.R. 19 aprile 1985, n. 14 concernente la concessione di
contributi a favore di associazioni di volontariato operanti in
Valle d'Aosta nei settori della sanità, dell'assistenza sociale e
dei servizi sociali".
Disegno di legge n. 383
, concernente: "Integrazione alla
L.R. 4 agosto 1981, n. 46, recante "Associazioni di volontariato
nel settore socio-sanitario".
DISEGNI DI LEGGE NON VISTATI: -
DELIBERAZIONI VISTATE: n. 7
DELIBERAZIONI NON VISTATE: -
RIUNIONI DI COMMISSIONI
:
Ufficio di Presidenza: 1
I^ Commissione: 1
II^ Commissione: 1
V^ Commissione: 1
I^ Commissione allargata ai Capigruppo sulla Casa da Gioco:
4
Gruppo di lavoro per i problemi dell'informazione
radiotelevisiva in Valle: l.
Signori Consiglieri,
ha suscitato profonda impressione in tutta la Valle la notizia
della scomparsa, avvenuta in circostanze tragiche, nei giorni
scorsi, del Pretore Dirigente di Aosta Dr. Giovanni Selis.
Con la dipartita di Giovanni Selis la Valle d'Aosta e la
Magistratura perdono un uomo coraggioso, un servitore esemplare
della causa della giustizia.
Giovanni Selis, nato cinquant'anni fa, esercitò per molti anni
l'alto incarico di Pretore nella nostra Regione con competenza e
preparazione, distinguendosi, come molti altri Magistrati
coraggiosi operanti nel Paese, nella lotta contro le ingiustizie
per far trionfare la legalità laddove essa veniva calpestata.
Nel 1982, dopo circa un decennio di attività caratterizzata da
inchieste coraggiose, sfuggì miracolosamente ad un attentato.
In seguito, ricoprì un alto incarico presso il Ministero della
Giustizia per poi ritornare qualche mese addietro in Valle d'Aosta
a reggere la Pretura.
Sempre profondo è stato il suo attaccamento alla valle d'Aosta,
di cui amava soprattutto le bellezze naturali e le sue montagne,
che cercò sempre, convinto com'era che il patrimonio naturalistico
è di tutta la collettività, di difendere dagli scempi.
In questo momento penso di interpretare i sentimenti di questo
consesso rinnovando alla famiglia e all'Ordine Giudiziario
valdostano le più sentite condoglianze.
In merito allo sciopero proclamato dai Dirigenti
dell'Amministrazione regionale per la giornata di martedì 26
maggio, il Segretario regionale del Sindacato DIRER-DIRVA mi ha
fatto pervenire la seguente lettera, di cui do lettura al
Consiglio:
"Si comunica che questa Organizzazione sindacale ha indetto per
martedì 26 maggio una giornata di sciopero del personale
appartenente alle qualifiche dirigenziali, per protestare contro il
diniego espresso dal Presidente della Giunta regionale per
l'applicazione del 2° comma dell'art. 9 della L.R. n. 54/86, che
prevede l'estensione del trattamento economico dei dirigenti
superiori dello Stato ai dirigenti regionali.
Poichè tale decisione non tiene conto della competenza
amministrativa che la legge attribuisce in materia di Consiglio, si
prega la S.V. di dare comunicazione di quanto sopra al Consiglio
stesso".
Profonda preoccupazione ha suscitato nell'opinione pubblica la
recente ripresa del terrorismo in Alto Adige verificatasi nei
giorni scorsi.
Convinti come siamo che i problemi delle minoranze vanno risolti
e affrontati in modo pacifico attraverso un corretto dialogo fra il
centro e la periferia, non possiamo non esprimere la più ferma
condanna per questo rigurgito di violenza che nuoce alla causa
della minoranza etnica altoatesina.
Il Segretario Generale del Senato della Repubblica, in
riferimento al recente documento votato dal Consiglio regionale,
con il quale si richiedeva di modificare il sistema elettorale per
l'elezione del Parlamento Europeo, in modo da garantire una
rappresentanza della Valle in questo consesso, mi ha comunicato di
aver trasmesso il provvedimento del Consiglio regionale al
Presidente della I^ Commissione permanente competente per
materia.
Il Consigliere Aloisi ha chiesto di intervenire sulle
Comunicazioni del Presidente del Consiglio; ne ha facoltà.
ALOISI - (M.S.I.):
Signor Presidente, avrei voluto
parlare prima del suo intervento, perchè è mia intenzione sollevare
una questione di legalità e di legittimità sulla composizione del
Consiglio. Chiedo quindi di parlare per una mozione di carattere
pregiudiziale e di carattere sospensivo.
Ritengo infatti che, ai sensi della vigente legislazione, il
rinvio a giudizio di alcuni amministratori e Consiglieri regionali
comporti automaticamente la loro sospensione dalla carica ricoperta
"ope legis".
Chiarisco meglio il concetto alla Presidenza del Consiglio,
anche perchè, malgrado la stima che possiamo avere nei confronti
dell'Ufficio di Presidenza e del suo Presidente, sarò costretto a
prendere gravi decisioni qualora la questione giuridica da me
sollevata venisse ignorata.
È pacifico, Colleghi Consiglieri, che questa adunanza consiliare
non ha validità legale se sono presenti i seguenti Consiglieri:
Giuseppe Borbey, Guido Chabod, Angelo Pollicini. Avrei dovuto
citare altresì l'avvocato Mario Andrione, ma, essendo questi già
assente e quindi non presente in aula, la questione per lui non si
pone. I reati, per i quali sono stati rinviati a giudizio i signori
che ho testè citato, comportano, infatti, la loro immediata
sospensione dalla carica di Consiglieri regionali, in attesa che il
processo penale faccia il suo corso.
Analoga e simile questione fu sollevata nel lontano 1966 dal
compianto Presidente del Consiglio, l'allora avv. Oreste Marcoz, e
dall'allora Presidente della Giunta, Severino Caveri, nei confronti
dei Consiglieri Gheis e Torrione, rinviati a giudizio per peculato
e concussione. Si erano associati alle posizioni del Presidente del
Consiglio anche l'allora Assessore alla Pubblica Istruzione, Mario
Andrione, e il Capogruppo del Partito Comunista, Germano. Il
Consiglio regionale dibattè a lungo la questione e la seduta non fu
considerata aperta, bensì solo una riunione informale, a causa
della presenza dei Consiglieri democristiani Torrione e Gheis,
nonostante questi avessero presentato le dimissioni. Il dovere del
Consiglio è quello di deliberare la sospensione, fino a sentenza
passata in giudicato. Gli atti del Consiglio costituiscono dunque
un precedente chiaro e lineare, che non può essere nè disatteso nè
ignorato.
Sul piano legale è scontato che il nostro ordinamento prevede
che vengano applicate, per analogia, alle istituzioni regionali, le
stesse misure precauzionali e sospensive in vigore per le assemblee
legislative nazionali; del resto, nessun tipo di autonomia può
essere invocato per tutelare chi è rinviato a giudizio per reati
come il peculato. Sono reati quelli che, ipotizzati dai magistrati
inquirenti ed essendo diretti contro la Pubblica Amministrazione,
assumono una rilevanza specifica, grave e priva di ogni
scusante.
Non spetta a me dare giudizi di tipo processuale sui delitti dei
quali sono imputati, di fatto, ben quattro colleghi Consiglieri.
Non dimentichiamo che altri colleghi sono imputati moralmente,
avendo essi fatto parte dell'esecutivo regionale e, quindi, a piena
conoscenza dei fatti, tanto è vero che il Presidente della Giunta è
stato amnistiato con la prima ordinanza del Pubblico Ministero.
Anzi, suppongo, e voglio credere che essi siano innocenti, fino a
quando la sentenza che li riguarda non sarà passata in giudicato.
Di fatto, tuttavia, Signor Presidente del Consiglio, essi sono
stati rinviati a giudizio, perchè imputati di reati gravissimi ed
ignobili, reati che le leggi dello Stato puniscono severamente e
che comportano "ope legis" - cioè in forza stessa della legge -
l'automatica sospensione dall'ufficio e dalle funzioni di
componenti dell'assemblea regionale.
Di questo dobbiamo prendere atto; il loro allontanamento
dall'aula dovrà avvenire prima dell'inizio della seduta. Chiedo che
l'Ufficio di Presidenza si pronunci in merito alla questione della
presenza in aula dei Consiglieri che sono coinvolti in questa
vicenda, che sono stati rinviati a giudizio, presenza che di per sè
inficia i lavori assembleari, privandoli - come sostenne nel
lontano 1966 l'avv. Oreste Marcoz, Presidente del Consiglio - della
necessaria legalità. Credo sia interesse legittimo anche della
Giunta regionale e dell'intero Consiglio regionale poter assumere
deliberazioni in perfetta legalità.
Termino questo mio breve intervento sulla questione della
legittimità della presente adunanza e resto in attesa della
risposta dell'Ufficio di Presidenza, nonchè della stessa Assemblea
regionale.
PRESIDENTE
: Ha chiesto di parlare il Consigliere Ricco;
ne ha facoltà.
RICCO - (D.C.):
Mi riferisco alla comunicazione fatta dal
Signor Presidente del Consiglio, inerente allo sciopero dei
Dirigenti della Regione, per dire qualche mio pensiero.
Lo "status" di Dirigente presso le pubbliche amministrazioni,
specialmente quelle autarchiche territoriali, va inquadrato
nell'ottica dello stretto collegamento esistente fra esso e gli
organi elettivi, sia deliberanti che esecutivi. L'efficacia
dell'azione amministrativa, così come voluta dall'ente e
naturalmente dal cittadino utente dei pubblici servizi, dipende in
buona parte dalla volontà e dall'azione del dirigente; pertanto,
appare chiara l'importanza che occorre dare al rinnovo contrattuale
della categoria.
Occorre non deludere le legittime aspettative, soprattutto se
mirano ad una equiparazione e non ad una posizione di privilegio,
per quello che concerne il trattamento economico, con i colleghi
della Pubblica Amministrazione, che hanno beneficiato,
recentemente, dell'incremento dello stipendio annuo in applicazione
del D.L. n. 154, convertito nella legge n. 341.
Gli stessi sindacati, cui è demandato il compito di tutelare gli
interessi dell'intero comparto dei dipendenti degli enti locali,
non possono ignorare questa esigenza fondamentale, nè tanto-meno
possono ignorare il chiaro disposto di cui all'art. 9 della L.R.
16.9.1986, n. 54, che prevede la possibilità di estensione delle
eventuali modificazioni del trattamento economico dei dirigenti
dello Stato al personale dirigente della Regione.
Traspare implicitamente con chiara evidenza la "ratio legis",
che è quella del riferimento ad altri settori pubblici, per un
maggior senso di equità, di giustizia sociale. I dirigenti sono i
diretti collaboratori degli amministratori ed hanno loro stessi
compiti di amministrazione, soprattutto per quanto riguarda la
gestione del personale.
Ora, non ritengo nè logico, nè opportuno che la determinazione
del trattamento economico dei dirigenti e vice dirigenti sia
demandata alla trattativa contrattuale, cui partecipa tutto il
personale, e nella quale hanno maggior peso le tesi delle categorie
più numerose. Nell'industria privata non sono gli operai che si
pronunciano sul trattamento dei loro dirigenti; nella sanità gli
infermieri non decidono gli stipendi dei medici; nella stessa
Amministrazione dello stato la legge quadro prevede che la
dirigenza stia fuori dalla contrattazione. È vero che per gli enti
locali e per le regioni a statuto ordinario la contrattazione è
ancora unica, ma la Valle d'Aosta ha potestà legislativa primaria
in materia di personale, perciò si deve distinguere, disciplinare e
trasferire in modo organico nella realtà regionale i principi della
legge quadro sul pubblico impiego.
PRESIDENTE
: Ha chiesto di parlare il Consigliere Sandri;
ne ha facoltà.
SANDRI - (N.S.):
Volevo fare alcune brevi osservazioni
sulla comunicazione del Presidente sul comunicato dei Dirigenti di
questa Regione, esprimendo una grande perplessità sul comportamento
del Presidente della Giunta su questo punto, in quanto ben due
leggi (nn. 18/80 e 54/86) prevedono esplicitamente la competenza
consiliare sull'adeguamento del trattamento economico dei dirigenti
di questa Amministrazione. All'art. 9 è previsto che sia una
delibera di Consiglio, pertanto tale adeguamento economico non è
assolutamente a discrezione nè della Giunta, nè del Presidente
della Giunta.
Questo è un fatto molto grave, che viene ulteriormente aggravato
da una considerazione che deve assolutamente essere fatta: in
questa Regione abbiamo un grande bisogno di personale qualificato,
per affrontare i compiti, che ci stanno di fronte e che sono molto
grandi, da quello di amministrare questo grande bilancio, a quello
di progettare una Regione migliore e più grande.
Non è certamente mortificando i quadri dirigenti di questa
Regione che si incentivano i giovani a studiare, a intraprendere
studi universitari, a entrare nella amministrazione pubblica. È
evidente che questa è una forma discriminatoria per disincentivare
i giovani a scegliere quella strada e per indirizzarli verso i
privati, che sicuramente sanno apprezzare maggiormente le qualità e
la preparazione delle persone.
Volevo fare un'osservazione, se mi è consentito dal Presidente
del Consiglio, sulla pregiudiziale proposta dal Consigliere Aloisi.
Credo che l'Ufficio di Presidenza debba dare una risposta chiara,
certa, completa sulle motivazioni addotte dal Consigliere Aloisi ed
essendo in questo senso il problema, lo estenderei anche ad un
altro campo, cioè la possibile approvazione di un ordine del giorno
che faccia prendere in considerazione da questo Consiglio il
problema di alcuni dipendenti regionali.
PRESIDENTE
: Consigliere Sandri, Le ricordo che in sede di
replica alle Comunicazioni del Presidente del Consiglio non è
ammessa la presentazione di ordini del giorno; potrà presentarli,
eventualmente, successivamente.
Ha chiesto di parlare il Consigliere Torrione; ne ha
facoltà.
TORRIONE - (P.S.I.):
Vorrei invitare il Presidente della
Giunta a riconsiderare tutta la vicenda del personale dirigente
della Regione. Non sto a ripetere le argomentazioni, che hanno già
addotto i miei colleghi; devo solo dire che una situazione di
tensione, anche nell'ambito della categoria dei dirigenti, potrebbe
avere delle conseguenze negative sul buon funzionamento
dell'Amministrazione regionale.
Credo che sia non solo un problema di interpretazione giuridica,
ma sia anche un problema di volontà politica; pertanto, sono
dell'avviso che questo argomento vada sottolineato, perchè
l'aspetto contrattuale dà ragione a coloro che chiedono un
adeguamento del trattamento economico. Invito la Giunta a voler
riprendere in esame questo argomento.
PRESIDENTE
: Ha chiesto di parlare il Consigliere
Baldassarre; ne ha facoltà.
BALDASSARRE - (P.S.D.I.):
In merito alla mozione
pregiudiziale presentata dal Consigliere Aloisi, chiederei
ufficialmente che venga messa ai voti la sospensione del Consiglio
regionale per riunire la Commissione del Regolamento.
PRESIDENTE
: Ritengo che sia doverosa una prima risposta
al Consigliere Aloisi, per la mozione pregiudiziale che ha
avanzato: questo Ufficio, in via ufficiale, non ha ancora ricevuto
alcuna comunicazione da parte dell'Ufficio istruzione del Tribunale
di Torino; le notizie, che sono pervenute a questa Presidenza, sono
notizie della stampa. In ogni caso, gli Uffici della Presidenza
hanno fatto domanda all'Ufficio istruzione del Tribunale di Torino
per avere una copia della sentenza di rinvio a giudizio, anche per
disporre di elementi certi sui quali discutere, e soprattutto
perchè ritengo sia un qualcosa che possa essere di aiuto alla
Commissione Casinò.
Per quanto riguarda la sospensione che ha richiesto il
Consigliere Aloisi mi permetto di sostenere che tutta la
giurisprudenza, sia della Corte di Cassazione, sia del Consiglio di
Stato, è nettamente contraria ad ogni tipo di sospensione. La
sospensione non è neanche più prevista dal Codice Penale, proprio
perchè la giurisprudenza, dal 1966, anno cui faceva riferimento il
Consigliere Aloisi citando la diatriba che all'epoca si era svolta
in quest'aula fra l'allora Presidente del Consiglio Marcoz e l'Avv.
Cesare Bionaz, ha fatto dei grossi passi avanti, per cui non è più
ammessa, la sospensione, se non in caso di sentenza divenuta
definitiva.
È peraltro prevista, da parte del Regolamento del nostro
Consiglio, secondo l'art. 5, la decadenza per sopravvenuti motivi
di incompatibilità. Questa è una valutazione che deve essere fatta
e che non è così semplice come i Consiglieri Aloisi, Baldassarre e
Sandri hanno avanzato in questa seduta. Pertanto, mi riservo di
convocare l'Ufficio di Presidenza, per una prima valutazione della
questione, di convocare successivamente la Commissione per il
Regolamento e, contemporaneamente, di chiedere un parere, a questo
riguardo, ad un consulente, che è il consulente del Consiglio
regionale in materia amministrativa, in modo da poter essere
preciso anche nelle risposte nei confronti del Consiglio, perchè
sarà comunque il Consiglio l'organo cui spetterà decidere.
Ha chiesto di parlare il Consigliere Aloisi; ne ha facoltà.
ALOISI - (M.S.I.):
È mio dovere rispondere a molte
inesattezze del Presidente del Consiglio, perchè, nel momento in
cui dice che l'Ufficio di Presidenza non è ancora ufficialmente a
conoscenza del rinvio a giudizio, devo obiettare che, dopo le
dichiarazioni dei giudici, nonchè della stampa e della televisione,
il rinvio a giudizio è cosa accertata.
Per quanto riguarda la sospensione, il Presidente del Consiglio
ha detto testualmente che non è ammessa nessuna sospensione, se non
in caso di sentenza divenuta definitiva. Vorrei far presente,
soprattutto ai colleghi Consiglieri, che un caso analogo a quello
che è successo qui in questo periodo era avvenuto nel 1966. Ho qui
il verbale di quella riunione, dove leggo, al primo punto
all'ordine del giorno, prima ancora dell'inizio dei lavori, la
sospensione dei Consiglieri Gheis Francesco e Torrione Giuseppe. In
questa sospensione, il Presidente del Consiglio dice che, in via
pregiudiziale, deve fare la verifica della legalità e validità
dell'adunanza, in relazione alla presenza in aula dei due
soprannominati Consiglieri, rinviati a giudizio: ha il dovere di
fare "ex officio" la verifica, per imperio di legge, nella sua
qualità di Presidente del Consiglio. Ritiene di dover citare in
proposito le leggi che hanno attinenza con l'argomento; dà quindi
lettura dell'art. 270 del vigente T.U. della legge comunale e
provinciale del 3.3.1934, n. 383, e poi continua nella
illustrazione delle leggi. Rileva che la pena prevista dal Codice
Penale, per il reato di tentata concussione aggravata, è superiore
ad un anno di reclusione, per cui, dal punto di vista giuridico, si
rende applicabile, nei confronti dei soprannominati Consiglieri
regionali, la sospensione prevista dall'art. 270 del T.U. della
legge. Dichiara di essere spiacente di dover parlare di questo
argomento e aggiunge che, se i Consiglieri Gheis e Torrione non si
assenteranno dalla sala dell'adunanza, dovrà sospendere la seduta,
non potendosi passare alla trattazione degli oggetti all'ordine del
giorno. Ritiene che, ai sensi di legge e di regolamento, debba
essere definita, in primo luogo, la questione pregiudiziale.
Oltre a questo, vi sono delle prese di posizione da parte di
altri Consiglieri o del Presidente dell'epoca e faccio riferimento
al Presidente della Giunta di allora, Severino Caveri, il quale
esprimeva al Consiglio regionale il suo più vivo senso di disgusto
provato quando aveva visto entrare nell'aula consiliare i
Consiglieri Gheis e Torrione, i quali con il loro comportamento
avevano già tanto offeso e fatto vituperare il Consiglio regionale.
"Non so cosa mi turbi di più" - dice Caveri - "se la vostra
squisita insensibilità in materia morale oppure se è la vostra
mancanza di assoluta sensibilità politica, ma voi, oggi, entrando
nella sala di questo Consiglio, con questi due messeri, avete
commesso il più grave errore politico che potevate compiere".
Quindi, condanna l'atteggiamento di quei Consiglieri che, comunque,
si sono presentati in Consiglio regionale.
Vado oltre. Il Consigliere Germano, allora Capogruppo del
Partito Comunista, dichiara testualmente di condividere il punto di
vista espresso dal Presidente del Consiglio, Marcoz, circa la
sospensione "ope legis" dei Consiglieri Gheis e Torrione, afferma
che il decreto luogotenenziale del 7.9.1945, tuttora operante, e lo
Statuto speciale della Regione confermano quanto sopra detto. Dà
quindi lettura dei vari articoli, 17 e 51, dello Statuto speciale
della Valle d'Aosta. Dichiara che i Consiglieri Gheis e Torrione,
essendo sospesi "ope legis", non hanno più diritto di prendere
parte ai lavori del Consiglio e questo non solo per motivi
giuridici, ma anche per motivi morali e politici; quindi, invita i
Consiglieri Gheis e Torrione ad abbandonare l'aula, per consentire
al Presidente del Consiglio di dichiarare aperta la discussione
degli argomenti all'ordine del giorno.
C'è di più: l'Avv. Mario Andrione, allora Assessore alla
Pubblica Istruzione, aveva dichiarato, riguardo alle tesi espresse
dal Consigliere Bionaz, che era intervenuto, in contrasto con
queste dichiarazioni, sulla avvenuta abrogazione del decreto del
7.9.1945 e sulla non applicabilità dell'art. 2.70, che si trattava
di tesi prive di fondamento giuridico, dando perciò ragione alle
tesi del Presidente del Consiglio, Marcoz, e alle dichiarazioni di
Germano.
Di fronte a queste dichiarazioni, di fronte alle ultime
dichiarazioni che ha fatto il Presidente del Consiglio di allora,
quando aggiunge che sarebbe stato augurabile che si fosse giunti ad
un accordo sulla questione pregiudiziale in discussione, ma che
constata, purtroppo, che ciò non è stato possibile, e osserva,
d'altra parte, che la presenza in aula dei Consiglieri Gheis e
Torrione non era prevista. Fa presente che, così stando le cose,
non può aprire la discussione sugli oggetti iscritti all'ordine del
giorno, perchè è profondamente convinto, in base alle disposizioni
vigenti, che la presenza dei predetti Consiglieri, e la loro
partecipazione ai lavori del Consiglio, invaliderebbe i
provvedimenti che venissero assunti dal Consiglio. Ribadisce,
pertanto, di non poter aprire la discussione sugli argomenti
iscritti all'ordine del giorno e di dover togliere a seduta.
Quindi, il Presidente Marcoz ribadisce che non può aprire la
discussione sugli argomenti iscritti all'ordine del giorno, sino a
quando in aula sono presenti i Consiglieri Gheis e Torrione, e,
poichè i due predetti Consiglieri non si assentano dall'aula,
dichiara tolta la seduta.
Signor Presidente, questo è un verbale del Consiglio regionale
del 1966, che riferisce su un fatto di una certa gravità, che
rispecchia esattamente la situazione che si è verificata oggi in
questo Consiglio. Le chiedo ufficialmente se dal 1966 ad oggi siano
subentrate delle variazioni di carattere legale o nuovi
provvedimenti legislativi che inducano, e quindi convincano, il
sottoscritto a rivedere a posizione, perchè la situazione giuridica
si è modificata; allora, La prego di farmi prendere visione di
questi documenti, prima della prosecuzione del Consiglio,
altrimenti sono costretto, mio malgrado, ad inoltrare una denuncia
- che ho già preparato - alla Procura della Repubblica di Aosta,
nei confronti del Presidente del Consiglio.
PRESIDENTE
: Ha chiesto di parlare il Consigliere
Baldassarre; ne ha facoltà.
BALDASSARRE - (P.S.D.I.):
Signor Presidente, non riesco a
capire la sua posizione, per cui ribadisco la necessità che il
Consiglio sia sospeso, che si riunisca - se Lei crede - prima
l'Ufficio di Presidenza e poi la Commissione per il Regolamento,
perchè è necessario dare una risposta precisa alla pregiudiziale
proposta dal Consigliere Aloisi. Ribadisco la necessità di mettere
ai voti a richiesta di sospensione del Consiglio regionale per
riunire l'Ufficio di Presidenza e la Commissione per il
Regolamento.
PRESIDENTE
: Signori Consiglieri, non ho nulla in
contrario, se questa è la volontà del Consiglio, a sospendere il
Consiglio, però mi preme di dire una cosa: il Consigliere Aloisi ha
fatto una grossa confusione di carattere giuridico fra la
sospensione e la decadenza, che sono due forme giuridiche
completamente differenti.
Nel 1966, a parte che era un momento di lotta politica
particolarmente cruenta e quindi c'erano anche delle motivazioni
particolari per certe affermazioni che venivano dai diversi gruppi
politici, la realtà di fondo era questa: il Presidente del
Consiglio aveva tutelato o riteneva di tutelare i lavori del
Consiglio regionale attraverso l'applicazione della legge comunale
e provinciale. I gruppi di opposizione, rappresentati dall'Avv.
Cesare Bionaz, sostenevano viceversa che questa non era
applicabile, in quanto era una "diminuito" per il Consiglio
regionale, essendo il Consiglio stesso un organo legislativo e non
deliberativo, come sono i Consigli comunali. Pertanto, la
sospensione, che poteva essere ammessa in base alla legge comunale
e provinciale nel 1966, non è più ammissibile oggi, perchè ci sono
centinaia di sentenze del Consiglio di Stato e della Suprema Corte
di Cassazione che stabiliscono, sia in materia amministrativa, sia
in sede penale, la inapplicabilità del concetto della sospensione,
sino a quando non c'è una sentenza passata in giudicato.
Ma queste possono essere considerate parole del Presidente del
Consiglio, cui Lei può non dare nessun credito; pertanto, intendo
fare delle ricerche e presentarLe i documenti.
Per quanto riguarda la decadenza, questa è un istituto giuridico
che è previsto dalla legge elettorale, che governa questo
Consiglio, cui fa riferimento il Regolamento all'art. 6; per cui,
sono previste delle forme nei confronti delle quali il Consiglio
regionale è l'unico responsabile ed è tenuto a prendere delle
decisioni.
Per quanto mi riguarda, non ho nessuna velleità di "plagiare" il
Consiglio regionale, per cui sospendo la seduta e dispongo la
convocazione della Commissione per il Regolamento, che poi non è
altro che la Conferenza dei Capigruppo, per meglio chiarire la
vicenda.
La seduta viene sospesa per mezz'ora.
Si dà atto che la seduta è sospesa dalle
ore 10,22 alle
ore 10,47.
PRESIDENTE
: Il Consiglio riprende dopo la sospensione per
la riunione della Commissione per il Regolamento.
Ha chiesto di parlare il Consigliere Aloisi; ne ha facoltà.
ALOISI - (M.S.I.):
Prendo atto delle dichiarazioni del
Presidente del Consiglio nella riunione con i Capigruppo, in cui
egli ha dichiarato che, a distanza di oltre venti anni, non è
ammessa più nessuna sospensione se non a sentenza definitiva.
Dichiaro che oggi stesso inoltrerò ricorso per la revoca dei
Consiglieri
Borbey, Pollicini e Chabod, per sopraggiunta ineleggibilità a
causa del rinvio a giudizio. Non chiedo più la sospensione e
inoltrerò una revoca per sopraggiunta ineleggibilità.
