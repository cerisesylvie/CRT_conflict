Classificazione
EDILIZIA



Oggetto del Consiglio n. 933 del 4 novembre 2004 - Resoconto
OGGETTO N. 933/XII - Discussione congiunta sulle proposte di
legge relative alla definizione degli illeciti edilizi nel
territorio della Valle d'Aosta.
Presidente - La parola al relatore, Consigliere Lanièce.
Lanièce (SA) - Visto che si discutono congiuntamente le 2
proposte di legge, ho ritenuto di fare un'unica relazione, al cui
interno sono suddivise le specifiche relazioni riguardanti entrambe
le proposte.
La relazione predisposta dalla Giunta regionale per la
presentazione del disegno di legge n. 11 del 2 gennaio 2004,
relativo alle "Disposizioni in materia di riqualificazione
urbanistica, ambientale e paesaggistica e di definizione degli
illeciti edilizi nel territorio della Valle d'Aosta" che, a seguito
dell'approvazione da parte del Consiglio regionale, è diventato
legge regionale n. 1 del 5 febbraio 2004, specificava che il
provvedimento, con cui si è data applicazione all'articolo 32 del
decreto legge 30 settembre 2003, n. 269 recante "Disposizioni
urgenti per favorire lo sviluppo e per la correzione dell'andamento
dei conti pubblici", convertito nella legge del 24 novembre 2003 n.
326,
"vuole essere un primo, di certo non esaustivo, tentativo
di affrontare i problemi ambientali presenti sul territorio
regionale, mediante una compiuta ed organica disciplina di riordino
degli illeciti e degli abusi edilizi di modesta entità".
Il dibattito consiliare e le precedenti discussioni avute nella
commissione consiliare competente hanno permesso di verificare che
in Valle gli abusi edilizi sono di modesta entità e, nella maggior
parte dei casi, sono riconducibili alla formulazione talvolta
discordante di norme regionali e comunali in materia. È proprio in
quest'ottica che vanno inquadrate queste 2 proposte di legge che
nascono entrambe dall'esigenza, da una parte, di migliorare il
dettato normativo della legge regionale n. 1 del 2004, in modo da
permettere di poter sanare alcune irregolarità - come ad esempio i
cambi di destinazione d'uso, le verande e gli adeguamenti
igienico-sanitari - e, dall'altra, di evitare interpretazioni
troppo soggettive che rischiano di far sì che certe situazioni di
abuso edilizio possano essere trattate e considerate in modo
differente nei diversi comuni valdostani.
La proposta di legge n. 23, presentata dal Gruppo consiliare
della "Casa delle Libertà", è incentrata sul fatto che, secondo i
suoi proponenti, la legge regionale n. 1/2004 è completamente
silente in materia di cambi di destinazione d'uso. È questa la
fattispecie di abuso che risulta essere più diffusa nella nostra
regione e la cui presenza è stata esplicitamente confermata anche
dai professionisti sentiti dalla III Commissione il 21 gennaio
scorso. Sia il condono del 1985, sia quello del 1993, sono stati
prevalentemente utilizzati per legittimare situazioni rientranti in
tale tipologia, anche perché - fortunatamente! - in Valle d'Aosta
non sono ravvisabili quegli illeciti edilizi di grandi proporzioni,
costituiti da volumi assolutamente nuovi che si inseriscono in un
contesto urbano o paesaggistico in grave e palese spregio della
normativa di settore.
L'iniziativa legislativa prende in considerazione, come avviene
nel resto d'Italia, quei volumi tecnici che, dal momento che sono
stati resi abitabili - ad esempio il sottotetto che è stato adibito
a mansarda -, hanno consentito un utilizzo maggiore o più
funzionale di un'unità immobiliare o di un edificio. L'assenza di
una norma chiara e definita nel testo originario della legge
regionale n. 1/2004 rimette la disciplina specifica della materia
alla libera interpretazione dei tecnici e degli amministratori
comunali.
Per evitare il rischio di applicazioni dubbie, erronee o
difformi, le cui conseguenze possono essere penalizzanti per coloro
che vogliono avvalersi della sanatoria edilizia, il testo propone
alcuni emendamenti sintetizzati sostanzialmente nei 2 commi che
compongono l'articolo 1. L'articolo 1 facoltizza infatti,
attraverso il 1° comma, la sanatoria edilizia dei cambi di
destinazione d'uso all'interno della sagoma originaria del
fabbricato autorizzato, regolarizzando così situazioni di fatto
esistenti e rendendole assoggettabili ai conseguenti oneri fiscali
annuali. Il 2° comma include invece gli adeguamenti
tecnico-costruttivi tra i presupposti che giustificano eventuali
ampliamenti effettuati su edifici esistenti, fermo restando il
divieto di aumentare le unità abitative. Potrebbero rientrare in
questa fattispecie i manufatti e gli interventi che rispondono a
rigorose esigenze tecnico-funzionali, quali ad esempio, una
particolare coibentazione, oppure una complessa orditura di un
tetto o di una soletta: ipotesi che, magari, sono state
sottovalutate in sede progettuale, ma dalle quali è derivato
inevitabilmente un incremento volumetrico del fabbricato.
L'articolo 2 prevede la dichiarazione di urgenza, al fine di
conseguire il rapido aggiornamento normativo della materia,
rendendo più agevole e meno aleatorio per i cittadini l'accesso al
condono.
La proposta di legge n. 24, presentata dal Gruppo consiliare
della "Stella Alpina", nasce anch'essa dal presupposto di voler
migliorare la legge regionale n. 1/2004 e si prefigge di offrire la
possibilità di sanare alcune irregolarità, già oggetto di
discussione nel corso dell'esame della citata legge regionale.
In effetti, questa legge regionale in certe parti manca di
chiarezza ed è troppo soggetta alle interpretazioni di coloro a cui
spetta il compito di esprimersi sull'ammissibilità o meno della
richiesta del condono, col rischio che - trattandosi di
interpretazioni soggettive - non si possa avere lo stesso "metro di
giudizio", con la conseguenza che ci potranno essere uguali abusi
edilizi, in certi comuni condonati, mentre in altri no, creando
così di fatto cittadini di "serie A" e cittadini di "serie B".
Il rischio di interpretazioni soggettive è d'altronde
evidenziato dal fatto che, in data 13 ottobre 2004, la III
Commissione consiliare competente in materia, all'unanimità dei
suoi componenti, ha concordato di invitare l'Assessore al
territorio, ambiente e opere pubbliche e i competenti uffici a
voler predisporre, al più presto, un "vademecum" che espliciti in
forma chiara e inequivocabile gli ambiti applicativi della legge
regionale n. 1/2004: questo, al fine di evitare dubbi
interpretativi o equivoci da parte dei cittadini che intendono
aderire alla sanatoria edilizia, nonché di rendere univoca
l'interpretazione normativa da parte degli uffici tecnici comunali,
semplificando così l'operato degli amministratori locali preposti
all'esame e all'eventuale accoglimento delle singole istanze.
Questa richiesta votata all'unanimità dalla commissione consiliare,
a 9 mesi dall'entrata in vigore della legge regionale, fa ben
comprendere quanto la norma in oggetto, in certe sue parti, sia
ancora poco chiara e non esaustiva e quindi ben vengano proposte
migliorative, come quelle oggi in discussione.
Il Gruppo della "Stella Alpina" aveva già sottolineato questo
disagio quando era stata approvata la legge in oggetto, e nell'aula
consiliare aveva presentato alcuni emendamenti, uno addirittura non
fu neanche posto in votazione, a causa di un cavillo procedurale,
nonostante la sua approvazione fosse stata già concordata con la
maggioranza.
La proposta di legge della "Stella Alpina" è composta da 2
articoli.
L'articolo 1, comma 1, prevede una modifica della fattispecie
recata dall'articolo 3, comma 4, lettera c) della legge regionale
n. 1/2004, per ammettere a sanatoria anche le opere riguardanti
ampliamenti della sagoma dell'edificio per adeguamento
igienico-sanitario e per la costruzione di verande, ancorché tali
opere abbiano comportato un aumento delle unità abitative. In
effetti, l'obiettivo di questa modifica è quello di regolarizzare
situazioni in cui i volumi complessivi degli edifici sono mutati in
misura minima, anche se, sia in sede di adeguamento
igienico-sanitario degli edifici stessi, sia nella realizzazione di
verande, sia stato realizzato un limitato aumento delle unità
abitative in funzione anche di una diversa suddivisione degli spazi
esistenti. L'ipotesi considerata è per lo più riferibile agli
interventi di ristrutturazione eseguiti ad esempio in un'unità
immobiliare di proprietà familiare che, per esigenze del nucleo
familiare stesso, è stata sdoppiata in 2 unità abitative.
L'articolo 1, comma 2, che riprende il contenuto
dell'emendamento presentato in aula dalla "Stella Alpina", ma non
posto in votazione per questioni procedurali - nonostante ci fosse
la disponibilità da parte della maggioranza di approvarlo -,
permette di sanare le difformità, rispetto alle autorizzazioni
edilizie rilasciate, di edifici, nel limite di un metro della
maggior altezza del tetto e della maggiore lunghezza dei lati. Tali
abusi sono riconducibili alle necessità rilevate in corso di
costruzione e/o di ristrutturazione di un fabbricato e possono così
essere esemplificati:
- strutturali: maggior spessore dei solai, costruzione di
cordoli di consolidamento, maggior altezza della grossa orditura
del tetto;
- di isolamento tecnico: maggior spessore del tetto di copertura
e aumento dello spessore delle pareti perimetrali;
- di migliorie estetiche ed architettoniche: incremento della
superficie coperta per l'esecuzione di rivestimenti in pietra e/o
in legno delle pareti perimetrali del fabbricato.
L'articolo 2 contiene la dichiarazione d'urgenza.
Per concludere, si può affermare che queste 2 proposte di legge,
al di là della loro coerenza e necessità ribadite in più occasioni
dai loro proponenti, rispondano a criteri di buon senso e di
giustizia nei confronti dei cittadini valdostani, applicando il
condono non come indiscriminato ampliamento di un privilegio, ma
invece come provvedimento attento e vicino alle esigenze e alle
istanze delle famiglie valdostane.
Presidente - Dichiaro aperta la discussione generale.
La parola al Consigliere Tibaldi.
Tibaldi (CdL) - Ringrazio anzitutto il collega Lanièce per aver
illustrato in maniera ampia e dettagliata i contenuti della
proposta di legge della "Casa delle Libertà", e ringrazio anche la
III Commissione per aver esaminato in questi mesi la proposta e
aver fornito un parere che serve per l'approdo in aula, secondo le
procedure regolamentari.
Innanzitutto la contestualità di 2 proposte sull'argomento della
sanatoria edilizia penso evidenzi il fatto che c'è una sensibilità
diffusa e non solo localizzata in alcune istanze politiche, ma si
riferisce ad ambiti più ampi, relativamente alla problematica della
sanatoria edilizia; problematica che - come sapete - la Valle
d'Aosta ha affrontato tempestivamente, perché con la legge
regionale n. 1/2004 ha dato immediata applicazione alla legge
statale che ha introdotto il condono in materia edilizia. Su quella
legge il nostro gruppo ha votato favorevolmente, sulla scorta però
di alcuni adempimenti che la Giunta regionale si era onerata di
affrontare... quali sono questi adempimenti? Sono alcune
precisazioni tecniche che avevamo richieste nel momento in cui si
approvava detta legge, destinate a renderla più applicabile, più
immediatamente percepibile dai destinatari, cioè da coloro che
intendono avvalersi dell'istanza di sanatoria, quindi i privati, e
soprattutto per dare maggiore ausilio tecnico e descrittivo a
coloro che aiutano i privati nel predisporre e inoltrare questa
istanza di sanatoria, ovvero le risorse professionali individuate
in ingegneri, architetti e geometri.
Questa nostra richiesta ha trovato una prima risposta da parte
della Giunta con la deliberazione n. 626, adottata nel marzo
scorso, che ha dato alcune specificazioni aggiuntive rispetto allo
scarno articolato contenuto nella legge n. 1/2004; ciò nonostante,
i dubbi in materia sono rimasti e tuttora permangono. Penso che una
situazione esemplare sia stata constatata dallo stesso Assessore,
da chi ha partecipato alla riunione svoltasi a Gressan a metà
giugno, una riunione allargata ai professionisti interessati
all'applicazione del condono. Cos'è emerso da questa riunione? Sono
emerse diverse difficoltà attuative e applicative in merito a casi
che necessitano di interpretazione della norma, la quale viene
lasciata totalmente all'amministratore pubblico degli enti locali,
che rischia di creare situazioni di disagio e di difficoltà a
coloro che vogliono intraprendere la strada della sanatoria. C'è il
rischio di autodenuncia, quindi molti privati sono restii nel
proporre e inoltrare l'istanza di sanatoria.
In commissione tali argomenti sono stati trattati a più riprese;
anzi, direi che un passaggio fondamentale è intervenuto la scorsa
estate, con una sentenza della Corte costituzionale, la sentenza n.
196/2004, che ha confermato la legittimità della sanatoria edilizia
introdotta dal Governo e ha riconosciuto contestualmente alle
regioni un più ampio margine di intervento nel disciplinare. La
pronuncia della consulta è così dettagliata, che il Governo si è
limitato ad intervenire con un decreto legge - poi confermato in
sede parlamentare -, il n. 168/2004, fissando una nuova scadenza
per aderire al condono nel 10 dicembre prossimo, e naturalmente non
sono stati introdotti ulteriori interventi normativi di contenuto;
scadenza del 10 dicembre prossimo che dista, da oggi, poco meno di
40 giorni. Infatti, molte regioni italiane che ancora non hanno
disciplinato la materia - cito il vicino Piemonte -, stanno
cercando di mettere insieme una legislazione di applicazione della
norma nazionale; da questo punto di vista, non ho alcun imbarazzo a
riconoscere un merito alla Regione Valle d'Aosta, alla Giunta "in
primis", di aver legiferato tempestivamente, ma questa legislazione
tempestiva è carente sotto alcuni profili.
La nostra proposta di legge vuole colmare uno di questi profili,
che risulta il più diffuso come illecito - se così lo si deve
definire - sul territorio regionale: i cambi di destinazione d'uso.
Il Consigliere Lanièce giustamente esemplificava citando il
classico caso del sottotetto che è stato trasformato in mansarda e
risulterebbe che il cambio di destinazione d'uso sia una
fattispecie piuttosto diffusa la cui sanatoria, a nostro avviso,
primo, non crea alcun incremento di volumetria sulla sagoma
originaria che è stata regolarmente autorizzata dalle pubbliche
amministrazioni; secondo, oltre a sanare una situazione di
illecito, permetterebbe all'ente locale di regolarizzarla e poter
pretendere il pagamento delle tasse comunali, cito l'ICI, che
normalmente vengono percepite sugli immobili ad uso residenziale, e
non solo. La nostra proposta quindi consta di un articolo, il cui
aspetto sostanziale è questo.
Abbiamo anche previsto un secondo comma, che si riferisce ad
alcuni modesti interventi di carattere edilizio per rendere più
funzionale, sotto il profilo tecnico, l'edificio, e allora abbiamo
esemplificato nella relazione con la modifica di un'orditura di un
tetto in legno ad esempio. Naturalmente si tratta di piccoli casi
che però, oggi come oggi, non dico che dalla legge n. 1/2004 non
siano disciplinati, ma la cui applicazione si lascia a una
interpretazione esclusiva e anche arbitraria da parte
dell'amministratore locale.
Abbiamo sollevato in commissione in questi mesi la problematica.
Naturalmente, sui cambi di destinazione d'uso, magari l'Assessore
ci risponderà che sono già disciplinati; in realtà, una sua lettera
in risposta a una nostra precisa richiesta e recante la sua firma,
dice proprio che, per quanto riguarda i cambi di destinazione
d'uso, la sanatoria a suo avviso non è possibile nelle zone
vincolate se il cambio di destinazione non è conforme alle norme
urbanistiche e alle prescrizioni degli strumenti urbanistici,
mentre nel caso in cui l'immobile non sia ubicato in zona
vincolata, il cambio di destinazione è sanabile nella misura in cui
deriva da opere che la norma regionale stabilisca come sanabili.
Capite da queste parole che i numerosi casi sono lasciati al caso,
al destino dell'interpretazione di un amministratore pubblico che
può leggere, nell'una o nell'altra chiave di lettura, la norma
della legge n. 1/2004; paradossalmente potremmo avere comuni che la
applicano in un senso e comuni che la applicano in un altro, di
fronte a casi che sono analoghi, se non identici.
Noi ci rimettiamo all'illustrazione fatta dal collega Lanièce
nel presentare anche il nostro progetto di legge. La nostra
proposta penso sia tuttora aperta come lo è stata in tutti questi
mesi; non ci pare che siano giunti particolari contributi
costruttivi in seno all'esame di commissione, anche se possiamo
dire che sono state rilevate - perlomeno dal sottoscritto - delle
perplessità anche da alcuni commissari. Si è parlato di "interventi
successivi" che si potranno fare in altri atti normativi, è stata
addirittura istituita una cabina di regia del territorio che penso
possa avere un significato marginale in questa materia.
Noi chiediamo che sia l'Assemblea ad esprimersi su una proposta
che riteniamo importante, anche perché i termini di scadenza sono
stretti, l'11 novembre non è domani, ma è dopodomani e questo è il
termine ultimo per poter intervenire legislativamente, se la
Regione ha un'intenzione in questo senso.
Presidente - La parola al Consigliere Stacchetti.
Stacchetti (SA) - Non c'è tanto da aggiungere a quanto detto dai
colleghi precedentemente, perché sia il Consigliere Lanièce che il
Consigliere Tibaldi hanno molto bene esplicitato tutte le
difficoltà di interpretazione della legge n. 1. Voglio comunque
esprimere qualcosa, in modo che si capisca meglio il perché di un
nostro interessamento a questa modifica di legge.
Il nostro interessamento per il condono edilizio, le nostre
sollecitazioni a tutti i livelli, le nostre proposte in commissione
e in Consiglio regionale, o emendamenti, interrogazioni, e, oggi,
la nostra proposta di legge n. 24, sono la conseguenza degli
incitamenti ricevuti da molti concittadini che, vuoi per rigidità e
difficoltà di interpretazione delle norme del settore, vuoi anche
per necessità oggettive, hanno commesso un illecito edilizio.
Sollecitazioni e suggerimenti ci sono stati avanzati anche da
liberi professionisti: geometri, architetti, ingegneri, avvocati,
da tecnici comunali e da sindaci, i quali oralmente ci hanno
chiesto di impegnarci e di fare qualcosa affinché la legge
regionale n. 1/2004 abbia una chiave di lettura più immediata e
chiara, che tutti i cittadini siano in grado di capirne i contenuti
e le finalità e di coglierne le opportunità.
Coscienti dell'importanza sociale ed economica che la legge sul
condono edilizio ha per il cittadino valdostano proprietario di un
immobile, ricordo anche che abbiamo chiesto all'Assessore
competente la redazione di un "vademecum", che meglio espliciti i
contenuti del condono edilizio: avevamo fatto questa richiesta come
iniziativa consiliare e, poi, in commissione, e la commissione,
all'unanimità, è andata in questa direzione.
La nostra proposta di legge oggi in esame al Consiglio regionale
accoglie in modo chiaro le principali richieste pervenuteci dal
ceto medio e medio-basso della popolazione valdostana, proprietario
di un immobile, quali: piccoli commercianti, agricoltori, operai,
pensionati... quel ceto produttivo che, con grandissimo sacrificio,
è riuscito a coronare il sogno della sua vita: la costruzione della
casa per la propria famiglia, quella stessa famiglia che crescendo
ha avuto bisogno di ulteriori spazi e quindi con sacrifici e
privazioni ha costruito una nuova veranda, un nuovo bagno,
un'ulteriore camera, piuttosto che la mansarda o l'alloggio per il
figlio, arrivando, in alcuni casi, anche a dividere in 2
l'esistente alloggio dei genitori, in quanto il figlio non ha la
sufficiente disponibilità economica per una nuova casa o per pagare
l'affitto. Si tratta di interventi eseguiti senza le opportune
autorizzazioni, sia per non incorrere in un diniego, sia per
un'impellente necessità di costruire, sia soprattutto per ragioni
economiche; spesso, infatti, gli adempimenti burocratici risultano
più onerosi del costo stesso dell'opera.
Il condono edilizio è un'opportunità che non possiamo e non
dobbiamo togliere ai proprietari degli immobili; noi politici
abbiamo il dovere di creare le condizioni minime per ottenere il
condono; loro - i proprietari degli immobili -, hanno il diritto di
scegliere se cogliere o meno questa opportunità, se condonare o non
condonare l'illecito edilizio commesso.
È sulla base di queste considerazioni e dai "pourparlers" che ho
avuto con molti di voi, che oggi vi invito a tenere un
comportamento inusuale, cioè distaccato dai soliti schemi di
appartenenza, di interessi di schieramento e di ideologie, e ad
esprimere non un voto segreto, ma un voto palese, libero e secondo
coscienza. Chiedo e chiediamo inoltre che il risultato dello
stesso, se favorevole, non abbia alcuna valenza politica e non sia
in alcun modo un voto pro o contro l'Assessore o l'Esecutivo, ma
sia solamente un voto libero sui contenuti minimi della proposta di
legge.
Presidente - La parola al Consigliere La Torre.
La Torre (FA) - Prendo la parola perché sono rimasto un po'
sorpreso del fatto di vedere che da parte della maggioranza non ci
sono interventi; più che altro sono rimasto sorpreso del fatto che
non ci sono proprio interventi, perché, così come è logico
aspettarsi che la maggioranza comunque esprima una posizione,
sarebbe altrettanto logico - così come ha presentato bene il
problema il Consigliere Stacchetti -, che in termini personali i
Consiglieri si esprimessero su un argomento di questo tipo.
Sicuramente non è giusto che ci siano i condoni, d'altronde non
è neanche giusto che ci siano gli abusi e, in qualche modo, sono un
conseguenza uno dell'altro. Noi possiamo dire che non siamo
certamente noi, in quest'aula, i promotori dei condoni o i
promotori degli abusi, però ci troviamo - per il nostro ruolo -,
come in tal caso, a interpretare, a gestire queste situazioni.
Quale può essere il nostro ruolo? Di interpretare e gestire queste
situazioni nel modo più vicino possibile ai bisogni dei nostri
cittadini, e allora dobbiamo subito distinguere - e secondo me
questo è il grande discrimine importante su cui bisogna ragionare -
esistono abusi fatti per interesse e abusi fatti per esigenze, sto
dicendo che sono comunque "abusi", ma sono abusi che hanno due
ragioni profondamente diverse: abusi di interesse e abusi di
esigenze.
Ci dobbiamo poi anche ricordare che rappresentiamo per i
cittadini la loro controparte; però, questa controparte... vogliamo
dircelo? Parliamo d'interesse pubblico: si sa, quando facciamo le
cose per interesse pubblico, facciamo quello che vogliamo; pubblica
utilità: quando facciamo le cose per pubblica utilità facciamo
quello che gli altri non possono fare; deroghe
turistico-alberghiere: dove si fanno le deroghe
turistico-alberghiere si fanno giustamente delle deroghe a favore
di qualcuno e poi si va a costruire magari nelle zone di
esondazione... però poi si dice era di interesse pubblico! Questo
non mi piace ma credo che ci stia, perché bisogna condurre
l'istituzione verso delle risposte, però di fronte a una situazione
- quella valdostana - che non è quella della Sicilia, che non è
quella della Calabria, che non è quella dove si fanno gli abusi per
speculazioni e dove si vanno a fare gli scempi del territorio, di
fronte a una realtà come la nostra quella valdostana che conosciamo
- e qui viene facile fare la battuta: "chi è senza peccato scagli
la prima pietra" -... ma voi lo sapete che chiunque di noi che ha
una casa in montagna - e qui ce l'hanno quasi tutti - oppure una
casa in città, quando si costruisce un forno per il pane e per la
pizza siamo già in abuso edilizio? Vorrei chiedere... a chi ha una
casa e a chi ha un forno per fare pane e pizza avete una
concessione edilizia? No. Ebbene, avete fatto un abuso, perché i
regolamenti comunali prevedono il rilascio di una concessione!
Perciò siamo tutti degli abusivi...
(interruzione dell'Assessore Vicquéry, fuori
microfono)
... dipende da dove lo fai, però io penso che voi lo avete
dentro e lo avete fuori, il forno, quindi siete comunque in
abuso!
(ilarità dell'Assemblea)
Chiusa la questione. Un argomento che è stato presentato in
quella maniera veramente corretta come l'ha presentato il
Consigliere Stacchetti... ma possibile che non sentiamo la
necessità, non solo come maggioranza, ma comunque come Consiglieri,
di dare un'interpretazione vicina alla nostra popolazione o,
comunque, di dare una risposta concreta sui problemi veri, i
sottotetti, le piccole verande, a chi si è costruito il bagno nella
casa che non aveva il bagno, a chi ha aperto la finestra nei muri
spessi dove c'è umidità e si sa che un po' di aria serve a
toglierla... cerchiamo anche di essere ragionevoli, cerchiamo a
volte di interpretare al positivo certe situazioni che descrivevo
prima! Il condono non è una cosa positiva, ma, visto che c'è,
trasformiamo una situazione che sicuramente non ci aggrada in una
situazione di positività per la nostra popolazione e per le
esigenze della nostra regione!
Cerchiamo di uscire dagli schemi della politica, come dice il
Consigliere Stacchetti! Io ho colto il suo invito; un invito che ho
trovato corretto, e soprattutto da Valdostano da cittadino che
metteva le carte sul tavolo con molta onestà. A volte mi sembra
che, anche quando si cerca di impostare i discorsi sul piano di una
linearità, si rifiuta il confronto e il dibattito! Trovo che questo
non è giusto e, siccome "chi è senza peccato scagli la prima
pietra", rifletteteci!
Presidente - Se nessuno chiede la parola, dichiaro chiusa la
discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Intanto ringrazio gli intervenuti in questo
dibattito, perché consentono di fare, in quest'aula, proponendo
tali leggi, un approfondimento su detta materia, che è molto
specialistica e ostica, e, a me, di fare alcune
puntualizzazioni.
Innanzitutto il percorso di questa legge sul condono... la legge
sul condono, a livello nazionale, nasce non per esigenze di tipo
populista, non per venire incontro in un eccesso di bontà ad
esigenze così ben rappresentate dal Consigliere Stacchetti, della
casetta che viene divisa fra padre e figlio... no, questo condono
ha una ragione molto più venale: nasce dall'esigenza dello Stato di
fare cassa! Voi capite che un presupposto di questo genere
accantona già di per sé tutta la serie di considerazioni
"buoniste", è un condono mercenario, fatto per incassare dei
soldi.
La legge del condono nasce poi con una serie di compromessi,
quelli che rendono complicata la sua applicazione. Non ve li cito
tutti ma, in particolare - perché è quello che più ha una ricaduta
immediata nella nostra realtà, essendo la nostra realtà gravata da
una serie di vincoli -... ebbene, la legge sul condono prevede, al
comma 27 dell'articolo 32, che nelle aree vincolate - e cita tutta
una serie di vincoli paesaggistici, ambientali - il condono sia
subordinato alla conformità con gli strumenti urbanistici: questo
per non trovarsi di fronte alla reazione di persone che illeciti
non ne hanno fatti, che hanno un po' di sensibilità nei confronti
del territorio... ebbene, per non trovarsi di fronte a una reazione
eccessiva, che poi si è registrata in molte regioni, si è andata a
mettere una formulazione di questo genere. È una formulazione
estremamente ambigua, perché, detta così, è come se vanificasse le
ragioni stesse del condono... come fai, in situazioni di vincolo, a
dire che il condono tu lo applichi solo se c'è la conformità allo
strumento urbanistico? Alla fine se c'è la conformità allo
strumento urbanistico, può ben scattare il meccanismo della
sanabilità, come peraltro previsto dalla nostra legge n. 11, e
allora non vi sarebbe più la ragione del condono; di conseguenza,
cadrebbe la ragione stessa per la quale è stato fatto il condono,
cioè fare cassa, non dare delle risposte eque, umane a dei
cittadini italiani. Capite che quando il presupposto giuridico, sul
quale noi ci siamo dovuti articolare, è così viziato da compromessi
come questi, diventa anche difficile fare la legge e applicarla in
sede locale!
Cosa abbiamo fatto, noi, con questa legge? Abbiamo cercato di
interpretare, perché la nostra legge non nasce in maniera avulsa da
certe sensibilità; le abbiamo sentite anche noi professionisti,
cittadini... ho avuto nel mio ufficio code infinite di cittadini
che mi chiedevano di fare dei condoni lunghi da qui alla Svizzera,
e allora ci siamo confrontati con quelli che più hanno questa
materia per le mani, vale a dire gli amministratori... e non
dobbiamo dimenticarcelo, perché qui, noi, facciamo un atto
gravissimo se lo dimentichiamo!
In una prima istanza, i sindaci della Valle d'Aosta hanno detto:
"non applichiamo il condono in Valle d'Aosta", la prima reazione è
stata questa, non è stata quella di dire: "condoniamo a go-go".
Anche perché ci siamo dati una legge urbanistica - peraltro
sofferta - attraverso un percorso che ha visto quest'aula impegnata
ad approfondire una serie di aspetti, ci siamo dati una legge
urbanistica che è esemplare, che è completa a 360 gradi; abbiamo
chiesto agli amministratori di applicare questa legge con estremo
rigore, ed è stato fatto. Naturalmente, chi opera poi sul
territorio è colui che si confronta con gli aspetti negativi
all'interno di una legge, negativi da un punto di vista
populistico, perché quando il sindaco deve dire di no, deve porre
dei condizionamenti, quando in base a questa legge urbanistica deve
adeguare i piani regolatori o fare dei regolamenti edilizi che sono
penalizzanti rispetto a un permissivismo o alla voglia o alla
possibilità di fare, è chiaro che a un certo punto difende questo
operato, ma difendendo questo operato difende anche quanto è stato
fatto finora, difende la posizione del Consiglio regionale, difende
una logica, che è quella di dare a questa regione - così sensibile
dal punto di vista urbanistico -, un comportamento coerente fra
quello che si fa in quest'aula e quello che si fa sul
territorio.
Nel prosieguo di questo dibattito si è visto con loro che c'era
la possibilità di fare una legge di condono che prima di tutto non
offendesse il territorio, che non andasse contro questa linearità
di comportamento, comportamento rigoroso - dobbiamo riconoscerlo -
anche dei sindaci, costato loro dei dinieghi e, talvolta, dei
contenziosi. C'era - dicevo - questa possibilità di fare una legge
di condono che non consumasse il territorio, che non premiasse le
furberie, perché capite che quando si fa un ragionamento
complessivo, dobbiamo fare anche delle percentualizzazioni...
proviamo ad immaginare quante sono le percentuali di questi bisogni
umani, "buonisti" e quante sono, invece, le sanatorie che
rispondono ad altre logiche o ad altre necessità e poi vediamo che
le cose non sono come sono state rappresentate così bene dal
collega Stacchetti! Con loro abbiamo cercato di individuare quelle
tipologie di abusi, fermo restando che abusi ed illeciti sono...
qui, condivido quanto dice il collega La Torre: tutti abbiamo fatto
degli abusi, e ognuno di noi deve accettare le conseguenze delle
proprie azioni, è chiaro! Abbiamo cercato di individuare gli abusi
che fossero contenuti nell'ambito di questo panorama e abbiamo
predisposto la proposta di legge che è all'esame del Consiglio.
Vorrei ancora fare una puntualizzazione in relazione a quanto ha
detto il Consigliere Tibaldi. La deliberazione di Giunta
applicativa non è stata fatta sulla base di un sollecito del
Consiglio, ma sulla base di un disposto della legge, perché lo
prevede la legge, all'articolo 4, questo sì, per una modifica che è
stata introdotta dall'aula, in cui si dice:
"la Giunta
regionale, sentite le commissioni consiliari competenti, definisce
con apposita deliberazione le modalità di applicazione
dell'articolo 3"
, quindi la Giunta ha dato una risposta.
La legge n. 1 ha subito un vaglio in sede di commissione, è
stata oggetto di una votazione in quest'aula, dove alcune
perplessità erano già state avanzate, ma sono state ritenute
superflue. Devo ammettere che, tenuto conto del presupposto su cui
si articola la nostra legge, perché non poteva essere diversamente,
la legge ha, non dico delle incertezze - che comunque non
verrebbero sicuramente risolte da queste proposte di legge -, ma
dei limiti di applicazione, in particolare per quanto riguarda la
questione delle aree vincolate; non dimentichiamoci che la "326"
stabilisce le tipologie, non consente un condono, ma prevede tutta
una serie di tipologie per le quali si può fare il condono, e
quelle tipologie, e non altre tipologie!
Noi, in questo percorso, abbiamo avuto una sorta di conforto,
perché le altre regioni in un primo tempo avevano "cassato"
l'adesione al condono rigettandolo di primo acchito, dopodiché è
intervenuta la sentenza della Corte costituzionale - richiamata dal
Consigliere Tibaldi - che non sto a ripetervi, ma la Corte ha detto
un'altra cosa: se le regioni, entro l'11 novembre, non avessero
fatto una loro legge di applicazione del condono, automaticamente
si applicava il condono previsto dallo Stato; da qui, la corsa di
molte regioni a fare delle leggi, mettendo una serie di paletti al
condono dello Stato.
Perché ho parlato di conforto? Perché se andate a vedere queste
leggi, quasi tutte ricalcano quello che abbiamo fatto noi; non
ultimo, proprio oggi, anche il Veneto vara la legge che riduce il
campo del condono, legge che, per quanto riguarda le nuove
costruzioni, esclude la possibilità di condonare le nuove
costruzioni, a meno che non si tratti di pertinenze prive di
funzionalità autonome, garage, tettoie, lavanderie esterne...
esattamente la nostra formulazione! Voi capite come, ad un certo
punto, non voglio dire che abbiamo tracciato la strada - non
sarebbe corretto -... diciamo che la nostra legge è datata
all'inizio dell'applicabilità della legge sul condono, ma
sicuramente ha dato degli spunti per le altre leggi.
È quindi una legge buona, peraltro la Corte costituzionale non
l'ha "cassata", contrariamente a quello che è successo con altre
leggi regionali che erano limitative nel campo del condono, come ha
previsto lo Stato. È una legge che mi sento, in tutta coscienza, di
difendere, anche nei confronti di quella categoria di cittadini che
ha richiamato il Consigliere Stacchetti, che rientrano nella
filosofia enunciata dal collega La Torre, ma, più in là, non credo
sia corretto andare, perché più in là si andrebbe a fare cose che
tradiscono quella linea di comportamento condivisa da questa
Assemblea e dagli amministratori locali.
Per venire alle proposte di questa legge, ho già fatto presente
in diverse sedi come quella della "Casa delle Libertà" sia del
tutto superficiale; d'altra parte, quanto viene proposto dalla loro
è già di fatto totalmente contenuto nella nostra, vale a dire i
cambi di destinazione d'uso sono ammessi, perché rientrano nella
categoria di opere che sono sanabili, così come prevista dalla
legge n. 326. Nella tabella allegata, dove si elencano le tipologie
che sono ammissibili a sanatoria, sono comprese anche queste;
peraltro, qui sì, la Giunta regionale ha approvato le cosiddette
"linee guida" in ordine all'applicabilità della legge regionale 5
febbraio 2004, che non sono altro che un'estensione - sulla base
dei solleciti delle commissioni consiliari e degli impegni assunti
dal sottoscritto a nome della Giunta in seno alle commissioni
consiliari - di quanto già deliberato.
Noi siamo andati a specificare meglio, al punto 3, là dove si
parla degli interventi suscettibili di sanatoria in assenza o in
difformità del titolo abilitativo, e si parla puntualmente di opere
di ristrutturazione edilizia... abbiamo messo, anche fra parentesi,
"mutamenti di destinazione d'uso nei limiti previsti per gli
ampliamenti volumetrici e le nuove costruzioni"
, perché anche
qui bisogna tener conto del precetto iniziale, con una
specificazione. Fra l'altro, spero anche di essere confortato dal
collega Stacchetti, in urbanistica esiste una sorta di vocabolario,
non è che le parole possano essere casualmente messe assieme...
esiste un dizionario dell'urbanistica per cui le cose hanno un
significato preciso e, sulla base di questo vocabolario, siamo
andati a scrivere che
"sono interventi di ristrutturazione
edilizia gli interventi rivolti a trasformare gli organismi edilizi
mediante un insieme sistematico di opere, che possono portare ad un
organismo edilizio, in tutto o in parte, diverso dal
precedente".
Tali interventi comprendono il ripristino o la
sostituzione di alcuni elementi costitutivi dell'edificio,
l'eliminazione, la modifica o l'inserimento di nuovi elementi di
impianto.
Nell'ambito degli interventi di ristrutturazione edilizia sono
ricompresi anche quelli consistenti nella demolizione e successiva
fedele ricostruzione di un fabbricato identico quanto a sagoma,
volume, area di sedime e caratteristiche a quello pre-esistente,
fatte salve le sole innovazioni necessarie per l'adeguamento alla
normativa antisismica.
Il vero problema sul cambio di destinazione che sorgeva era però
quello dell'ammissibilità dei cambi di destinazione nelle aree
vincolate perché, rimanendo alla norma dello Stato, nelle aree
sottoposte a vincoli, da una lettura tale e quale, anche il cambio
di destinazione d'uso sarebbe stato sanabile, solo se conforme agli
strumenti urbanistici. Su questo abbiamo voluto fare degli
approfondimenti, per capire come si poteva, non dico evadere -
perché non sarebbe una formula corretta -, ma come si poteva dare
applicazione in maniera di buon senso a questo precetto, senza
venir meno al precetto stesso. Allora, sulla base anche di un
confronto di pareri, siamo arrivati alla determinazione che, là
dove l'abuso non interferisce con il vincolo, quindi l'ente che
gestisce il vincolo non è tenuto a pronunciarsi, la condannabilità
è ammissibile. Non ci siamo spinti a fare quello che hanno fatto
altre regioni - e penso che su questo sorgerà un conflitto di
competenze - dove si ammette la condannabilità indipendentemente
dalla compatibilità con i vincoli o senza tenere conto di questo
precetto, perché secondo me la decisione poteva essere
illegittima...
(interruzione di un Consigliere, fuori microfono)
... secondo me dice una cosa che è opinabile, che non mi
sentirei di difendere, perché là dove si va a dire che i cambi di
destinazione d'uso a scopo residenziale in zone vincolate potranno
essere sanati senza l'autorizzazione dell'autorità competente, mi
pare che su questo potrebbero esserci dei problemi. E poi, comunque
sia, rischiamo di non essere coerenti non con il rigore, ma con
delle regole che ci siamo dati noi, perché se esistono degli
organismi quali la Sovrintendenza, che devono tutelare l'assetto
paesaggistico, come chi si deve occupare del vincolo idrogeologico,
e sono lì per pronunciarsi quando si fanno delle azioni che
interferiscono con la salvaguardia di questi beni, allora è giusto
che debbano essere sentiti, altrimenti non avrebbe senso! Ma là
dove, nel caso del cambio di destinazione d'uso, non si vanno ad
aprire delle finestre, delle porte, per cui nessuno si pronuncia,
viene meno la ragione per la quale bisogna individuare la
conformità allo strumento urbanistico: questo per dire come
nell'ambito dei cambi di destinazione d'uso questa sia già prevista
per quanto riguarda la nostra legge, rientra nella categoria delle
opere di ristrutturazione edilizia.
Per quanto riguarda la questione citata nella vostra relazione,
dove si parla di una particolare coibentazione, e via dicendo,
questi non sono nemmeno degli ampliamenti volumetrici e, come tali,
sono ricompresi anche questi nel disposto della legge n. 1.
Per quanto riguarda la proposta di legge della "Stella Alpina",
qui mi andate a proporre un disposto che confligge con la ragione
che abbiamo seguito per formulare la legge n. 1, perché si parla di
ampliamenti della sagoma dell'edificio. Allora, se si tratta di
ampliamenti della sagoma degli edifici per adeguamenti
igienico-sanitari, questa è già una categoria prevista, così come
le verande che costituiscono delle pertinenze e possono essere
sanate. Poi si parla dell'aumento dell'altezza e dei lati degli
uffici nella misura massima di un metro... ma qui non ci siamo,
perché qui, sì, che andiamo a fare delle discriminazioni! Mi dite
che differenza c'è fra un metro e un metro e venti, poi da un metro
e quaranta a un metro e sessanta? Questa non è più finalizzata a
venire incontro alle esigenze di cui ha parlato lei, ma si tratta
di fare una sanatoria o se si vuole di venire incontro a delle
logiche... non sono più le logiche che abbiamo voluto intraprendere
con gli enti locali.
Per quanto riguarda l'applicabilità della legge e la sua
migliore lettura, ribadisco che la Giunta ha deliberato queste
linee guida che ritengo esaustive per quanto riguarda le necessità
di chiarimenti che ci possono essere e, dalla stamperia, a giorni,
verranno messe a disponibilità dei professionisti, degli
amministratori, per poter dare applicazione a questa legge in
maniera uguale su tutto il territorio, evitando interpretazioni che
sono soggettive. Attenzione, non dimentichiamoci che abbiamo a che
fare con 74 regolamenti edilizi e con 74 piani regolatori, per cui,
al di là di quello che dispone la legge per tutti in maniera equa,
da parte delle amministrazioni c'è poi l'applicarla conformemente
alle indicazioni dei loro strumenti urbanistici.
Tenuto conto che fin dove si è potuto la maggioranza e il
Governo regionale sono venuti incontro a corrette istanze
presentate dalla minoranza in maniera costruttiva, che gli
strumenti per dare la buona applicazione della legge sul condono ci
sono, chiedo di ritirare questi disegni di legge; altrimenti,
propongo l'astensione sugli stessi.
Si dà atto che, dalle ore 11,50, riassume la presidenza il
Presidente Perron.
Président - La parole au Conseiller Stacchetti.
Stacchetti (SA) - Dopo la relazione dell'Assessore, sembra che
sia tutto facile, che la materia urbanistica sia diventata una cosa
semplice e che non ci siano problemi di interpretazione alle legge
n. 1! A questo punto mi verrebbe da dire: per semplificare il tutto
accettiamo la legge nazionale "tout court", oppure rinneghiamola e
non parliamo più di condono edilizio, se non si vuole almeno
accettare quelle nostre minime - ripeto - "minime" proposte che
abbiamo riportato nella nostra proposta di legge!
Fra queste nostre proposte voglio ricordare che quella
dell'aumento dell'altezza è il risultato di un emendamento da noi
già concordato in questo Consiglio, che poi, per un cavillo
procedurale, non è stato esaminato e quindi non approvato, ma detto
principio era già stato accettato dalla maggioranza, quindi
chiederei coerenza almeno su tale punto. Posso essere disposto, al
limite, a chiedere di stralciare l'ampliamento della sagoma, ma su
quest'altro punto non mi pare di poter accettare che non venga
approvato.
Qual era la differenza dall'emendamento concordato a questa
proposta? È semplicissimo ed è stata causa sempre del Regolamento
consiliare che abbiamo. Avevo presentato la proposta di legge entro
i famosi 6 mesi e mi è stata respinta, quindi abbiamo rifatto
questa proposta di legge togliendo solo il 5% di aumento in altezza
con un metro; credevamo fosse molto più chiaro dire che al massimo
si può fare una sopraelevazione di un metro, e non di 1,50-2 metri,
come lei citava; qui si parla di una altezza o di una superficie al
massimo di 1 metro!
Cambio di destinazione: è vero, la legge non lo cita
esplicitamente, ma fa riferimento ai precedenti condoni, e poi c'è
la tabella, ma in fondo riporta per ciò che è il calcolo delle
oblazioni piuttosto che gli oneri concessori, quindi da lì si
riesce a capire che il cambio di destinazione c'è. Sul cambio di
destinazione nelle zone vincolate - e qui, a quel famoso convegno
di Gressan, che è stato un "flop", e da dove siamo usciti tutti
quanti avendo capito meno di prima ciò che voleva essere il condono
in Valle d'Aosta -, il problema sollevato allora, e tuttora
vigente, riguarda le zone vincolate. Qui bisogna distinguere "zona
vincolata" da "fabbricato vincolato". Abbiamo dei pareri legali del
settore che dicono che è condonabile il fabbricato se non è lui
vincolato, anche se è in zona vincolata non ha rilevanza ai fini
del condono, quindi l'illecito edilizio lo si può condonare: questa
è una materia difficile, dove c'è della giurisprudenza che va in un
senso e una che va in un altro... da qui a 10 anni forse riusciremo
a capire quale delle due giurisprudenze sarà nel senso giusto!
I sindaci sono contro il condono: qui sarei quasi tentato di
partire e denunciare tutti i sindaci perché non fanno il loro
dovere, perché se siamo tutti coscienti che più o meno tutti
abbiamo commesso un abuso, allora i sindaci non fanno il loro
dovere, perché dovrebbero, loro stessi, denunciare! Io non voglio
che questo avvenga, ho fatto anch'io il sindaco e so che tante
volte, non un occhio, ma due bisogna chiuderne, per ovvii motivi di
opportunità e convenienza elettorale, e avanti così!
L'Assessore difende la sua legge... ma non abbiamo messo in
discussione questa legge presentata dalla maggioranza, diciamo solo
che vogliamo migliorarla! Vorrei chiedere alla maggioranza se c'è
la disponibilità ad una piccola sospensione per esaminare se è il
caso di togliere dalla nostra proposta di legge l'ampliamento della
sagoma, cioè la lettera c), ed approvare il comma 2, proprio perché
insisto a dire che la cosa era già concordata.
Presidente - Purtroppo la discussione generale è chiusa;
pertanto si discutono gli emendamenti che sono presentati. Se si
chiede la sospensione, non ho difficoltà ad accordarla, ma mi
chiedo a cosa può portare...
Stacchetti (SA) - Ha ragione, ritiro la richiesta, non ha
senso.
Président - La parole au Conseiller Tibaldi.
Tibaldi (CdL) - La filosofia di fondo che ha ispirato il nostro
voto favorevole e la presentazione del disegno di legge da parte
della Giunta penso che rimanga immutata. Eravamo favorevoli allora
e siamo favorevoli anche adesso alla legge n. 1/2004, naturalmente
attraverso i "distinguo" che abbiamo proposto attraverso la formula
che ci è concessa in quanto Consiglieri: quella di una proposta di
legge modificativa.
Vorrei soffermarmi su alcuni passaggi fatti dall'Assessore per
confutarli, perché secondo noi non sono accettabili "tout court", e
lo ringrazio delle risposte che ci ha fornito, anche se non sono
soddisfacenti. Lei dice che questo condono ha un presupposto
veniale: quello di fare cassa. Se guardiamo la storia recente e
tutti i condoni che sono stati adottati dallo Stato, qualunque
fosse il "colore politico" del Governo che li avesse adottati, sono
stati ispirati dall'intento di sanare delle irregolarità ma, nel
contempo, di fare cassa, perché non mi risulta che le casse dello
Stato siano mai state pingui... anzi, hanno sempre avuto dei
deficit e il condono purtroppo è servito anche a questo!
Credo però che la Regione si sia posta nel senso giusto nel
recepire la normativa statale di sanatoria e ribadisco che
condividiamo l'impostazione; però, se vogliamo soffermarci sul
"fare cassa" - come lei ha detto all'inizio -... c'era la
tentazione anche da parte della Regione di fare cassa con questa
legge, una tentazione stemperata in commissione, perché le
oblazioni previste erano più elevate rispetto a quelle approvate
dal Consiglio; quindi devo "spezzare una lancia" anche a favore
dell'attività del Governo in questo senso.
In un'intervista che non mi è sembrata particolarmente simpatica
nei nostri confronti, lei dice: "questa legge regionale non ha lo
scopo di far cassa, dobbiamo ipoteticamente sanare 2-3.000 peccati
veniali che, con la vecchia norma, avrebbero potuto dar luogo a
procedimenti anche di carattere penale e che così, invece, con una
multa, potrebbero essere estinti". Lei riconosce che c'è una certa
vastità di "peccati veniali", ovvero abusi, nella nostra regione;
ora, su questa vastità di 2-3.000 situazioni monitorate, se lei
pensa che al 31 marzo sono state inoltrate solo 58 istanze, sulla
base di una risposta che ci ha fornito a una nostra interpellanza,
lei capisce che la stessa legge n. 1/2004, se rimangono invariati o
variano di poco questi dati, è già fallita! Non parlo della legge
nazionale, che magari fallirà anche quella - lo vedremo il 10
dicembre -, ma anche la legge regionale applicativa che voleva
cogliere quella parte buona della norma statale applicarla sul
territorio, evitando speculazioni, evitando premi di volumetria,
evitando di sanare illeciti totali, e lo condividiamo, però se
rimangono queste proporzioni numeriche anche la legge regionale n.
1/2004 ha fallito il suo obiettivo. Io mi rifaccio ai suoi dati: le
58 inoltrate a fine marzo e i 2-3.000 abusi ipotizzati o monitorati
sul territorio valdostano. Se così fosse, perché abbiamo recepito
la normativa statale? Tanto valeva respingerla "tout court"! Di
fatto ci siamo "impegolati" in un percorso giuridico che, alla
fine, non crea gli effetti auspicati, perlomeno dalla Giunta e da
chi ha approvato questa normativa!
Siamo convinti che la Regione abbia un'autonomia molto ampia nel
disciplinare la materia, cioè il governo del territorio, e sono
altrettanto convinto che la legge n. 1, così come impostata, se non
viene interpretata in maniera più estesa, rischia di far perdere
un'occasione, che non è quella di premiare un abuso o chi ha fatto
il furbo, eludendo e violando le norme urbanistiche, ma è
un'occasione che serve a mettersi in regola con la legge, non sulla
base di illeciti totali, ma sulla base di illeciti marginali.
Qualcuno ricordava giustamente che oggi, in Valle, se facessimo
un monitoraggio rapido del territorio, i principali scempi
urbanistici portano la firma di un'amministrazione comunale in
termini di abuso di potere o di deroga; quindi non penso che questa
legge, così come impostata, voglia decriminalizzare l'operato dei
cittadini, ma rispetto a quei cittadini a cui non può essere
riconosciuta una buona condotta se hanno commesso un abuso,
valutiamo anche l'entità dell'abuso.
Lei citava la Regione Veneto, dicendo che quella regione ricalca
la nostra impostazione; questo vuol dire che la nostra regione è
stata pioniera in questo senso, però la Regione Veneto ha
disciplinato la materia dei cambi di destinazione d'uso nel senso
da noi auspicato, ovvero che i cambi di destinazione d'uso che non
procurano aumenti volumetrici possono essere sanati e sono
sanabili, indipendentemente dai vincoli che sono imposti da leggi
precedenti.
Lei dice: "la nostra proposta è inutile, perché la legge n.
1/2004 già la disciplina"; sì, la disciplina nel silenzio di una
norma, cioè la disciplina senza prevedere un articolo che dica
qualcosa! Nel silenzio della legge si devono inserire: e le
richieste dei privati di accedere al condono, e le applicazioni
della norma che non è scritta da parte degli amministratori locali.
Ma ci sono 74 amministratori locali, ci sono 74 regolamenti
edilizi, ci sono 74 piani urbanistici! Lei pensi con quale coerenza
e omogeneità questi amministratori sono in grado di applicare una
legge che, di fatto, non dice nulla sui cambi di destinazione, ma
dovranno appigliarsi a norme di altre leggi, sulla base di
discipline locali che possono portare a giudicare differentemente
situazioni perfettamente identiche. Ad esempio, una situazione in
Comune di Morgex può essere disciplinata in maniera difforme
rispetto a una situazione identica nel Comune di Saint-Vincent,
perché in questo comune ci sono vincoli molto più rigorosi rispetto
ai vincoli urbanistici previsti in Comune di Morgex.
Credo che il nostro ragionamento - che poi abbiamo scritto negli
articoli che oggi proponiamo - non sia pleonastico, anche perché,
nelle zone vincolate, secondo quello che lei ha ribadito in aula e
ha scritto in una lettera indirizzata alla III Commissione, la
sanatoria è esclusa, mentre nelle zone non vincolate bisogna
valutare caso per caso. Lei capisce che è "un gatto che si morde la
coda", perché quei 2-3.000 abusi monitorati in larga parte sono
cambi di destinazione e non verranno ammessi al beneficio della
sanatoria.
Le pubbliche amministrazioni regolarmente effettuano un
controllo capillare sul territorio, ben venga, vuoi per la
dimensione contenuta della nostra superficie entro la quale
esercitano i propri poteri i vari livelli amministrativi pubblici
(ed è un controllo capillare che ha impedito delle costruzioni
abusive in toto)... non mi risulta che ci siano costruzioni abusive
totali... se ciò si è verificato, sono state subito oggetto di
demolizioni o di sanzioni pesanti, quindi sono illeciti abusivi
veramente marginali. Qui non vogliamo sanare tutto, ma chiediamo
che l'Assemblea si pronunci su sanatorie che non comportano nuova
volumetria, è la prima cosa che abbiamo precisato: non nuove
volumetrie, ma cambi di destinazione che hanno permesso - come
esplicitava bene il Consigliere Stacchetti - la migliore
funzionalità di un alloggio che ha recuperato un sottotetto e lo ha
trasformato in mansarda.
Abbiamo una preoccupazione: che questa legge n. 1/2004 rischi di
non traguardare gli obiettivi che si era prefissata, di condonare
solo le baracche, le legnaie e i pollai, quelle che vengono
definite "pertinenze", accessori all'immobile principale, quelle
brutture che rovinano l'ambiente in quanto volumetrie eccedenti
intorno ad un assetto urbanistico ordinato, che non giovano alla
bellezza complessiva del paesaggio. Alla fine, questa rischia di
essere la finalità del condono ai sensi della legge n. 1/2004:
bonifichiamo le brutture del paesaggio e ignoriamo e penalizziamo
magari quei sottotetti che sono stati trasformati o quegli spazi
nei seminterrati che sono stati recuperati e adibiti ad una camera
aggiuntiva per una famiglia cresciuta numericamente! Ecco perché ci
sembra minimale il ragionamento politico che viene posto alla base
di queste risposte che oggi l'Assessore ci fornisce, perché con il
paravento di dire: "non vogliamo premiare i furbi", alla fine
facciamo sì che questa legge premi non la devastazione del
paesaggio, ma l'abbrutimento del paesaggio, anche perché sono le
pertinenze l'unico elemento considerato come volumetria eccedente
che può essere sanata, cioè il peggio che c'è nel paesaggio!
Esortiamo i Consiglieri a fare un'ultima riflessione su quello
che vi stiamo proponendo; fra l'altro, mi sono già rivolto
personalmente al Presidente del Consiglio. L'Assessore ci diceva,
in risposta, che la Giunta lunedì ha deliberato con un ulteriore
provvedimento; personalmente non l'ho visto, mi dispiace, il
provvedimento dovrebbe essere stato adottato martedì, però come
Consigliere mi sento impotente di fronte ad un'attività
amministrativa legittima che ci viene offerta in risposta alle
nostre osservazioni - attività magari anche meritevole, ma di cui
non conosco i contenuti - e io non posso vederla perché mi è stato
detto che non sono ancora state caricate non so dove! Forse nel
prestigioso, monumentale "Sistema informatico valdostano", non lo
so, ma sta di fatto che, a distanza di 48 ore, non so se l'offerta
dell'Assessore Cerise in termini di contenuto sia anche plausibile
e venga incontro alle nostre osservazioni! Magari l'Assessore
Cerise e la Giunta, martedì, hanno provveduto recependo
parzialmente le nostre osservazioni, purtroppo io non lo so; se ciò
fosse accaduto, potrei anche ritirare la proposta di legge, però
sono impossibilitato nel decidere. Per cui faccio un'esortazione
finale al Presidente Perron, affinché ci sia una maggiore celerità;
la faccio anche all'Assessore Marguerettaz perché è il promotore
dell'informatizzazione...
(interruzione dell'Assessore Marguerettaz, fuori
microfono)
... il sistema sarà della Giunta, ma noi Consiglieri non
possiamo essere presi in giro! Avete un ausilio poderoso di "INVA"
- come abbiamo più volte sottolineato -, ma oggi, in risposta, ci
viene offerta una deliberazione... io, la deliberazione, non la
possiedo materialmente! Sappiamo che esiste, fra l'altro ho
guardato nell'elenco delle deliberazioni che ci è stato consegnato,
ma non so quale sia... se poi ci indica il numero... la
recuperiamo!
Per concludere, le perplessità che avevamo evidenziato e le
proposte che avevamo formulato rimangono inalterate: le prime, in
senso negativo; le seconde, in senso costruttivo, quindi non ci
sentiamo di ritirare questa proposta. Abbiamo ribadito quali sono i
2 punti critici: questa legge se non viene modificata sarà
inesorabilmente destinata a fallire o a sanare le brutture del
nostro paesaggio.
Président - La parole au Conseiller Viérin Marco.
Viérin M. (SA) - In qualità di proponente con tutto il gruppo di
"Stella Alpina" del disegno di legge n. 24, che... bene ha detto il
collega Stacchetti, era già in parte stato presentato con
emendamento nella discussione della legge oggi in vigore, la n.
1/04. Quell'emendamento era identico a quello presentato oggi nella
proposta di legge della "Stella Alpina" al comma 2, ed era stato
condiviso nel momento della sospensione dei lavori del Consiglio, e
poi, per un discorso meramente procedurale sollevato dal gruppo
"Arcobaleno", non ha potuto essere messo in votazione in aula...
anche lì, il nostro rammarico è stato grande; da quel momento
abbiamo dovuto aspettare i 6 mesi e i 6 mesi sono passati per poter
presentare la nostra proposta di legge n. 24!
Tanto per essere chiari, il gruppo della "Stella Alpina" non
condivide le procedure dei condoni e degli abusi, però dobbiamo
essere anche coerenti... oggi dobbiamo verificare che esiste in
Valle d'Aosta una situazione sull'argomento molto confusa. Direi
che oggi su questa problematica in base alla legge nazionale,
quindi in base alla possibilità di attuazione che abbiamo e che il
Consiglio regionale ha già fatto, la Valle d'Aosta oggi si trova in
due situazioni: la prima, in una situazione di confusione totale;
la seconda: in assenza di realismo. Vorrei toccare questi due
aspetti che ci permetteranno di capire bene di cosa parliamo in
senso concreto, perché l'Assessore ha fatto un intervento molto
articolato ma, in fondo, ai cittadini che sono fuori da questa
stanza, interessa cosa rimane in mano!
Il collega di "Forza Italia" ha detto bene: se non si presentano
domande, tutti siamo coscienti che di piccoli abusi - che non hanno
niente a che vedere con il discorso dell'interesse e della
speculazione - ne è piena, non la Valle d'Aosta, ma l'Italia, che
per la vita quotidiana delle famiglie sono quasi obbligatori.
La confusione: non si può dire che non c'è confusione
nell'applicazione dell'attuale legislazione regionale in materia,
lo si è capito quando c'è stata la riunione a Gressan, lo si è
capito da parte degli interventi in commissione di alcuni esponenti
della maggioranza, lo si è capito dalla lettera stessa della
commissione consiliare, perché voglio ricordare che la lettera
della commissione è stata molto esplicita, Assessore, e il lavoro
che lei ha presentato in Giunta è derivato da questo fatto! Qui,
onestamente, devo riconoscere l'operato trasversale dei Consiglieri
per aver dato un'indicazione chiara alla Giunta.
È una delle poche volte che i Consiglieri, in maniera
trasversale, hanno guardato alla sostanza: questo conferma il fatto
che c'è una confusione che, secondo noi, non è finita oggi e
purtroppo ci sarà un'ulteriore confusione derivanti da quel
provvedimento che avete adottato come Giunta il giorno prima della
convocazione di questo Consiglio, anche perché il 10 dicembre sarà
l'ultima data per presentare i condoni! Non so chi potrà prenderne
visione in tempo dovuto, per capire se presentare domanda di
condono o non fare niente, questa è la grossa domanda che ci
poniamo. Ci saranno 30 giorni per capire se uno può utilizzare il
condono, e se il condono potrà essere accolto per la specificità
per la quale viene richiesto, e se poi questo invece non si tramuti
in autodenuncia anche per delle piccole cose.
Sul discorso delle pertinenze con l'attuale legge regionale si
sanano delle cose che sono meno utili per la vivibilità, rispetto
alle reali necessità di poter vivere in maniera più decente da
parte delle famiglie, infatti per i piccoli abusi commessi nel
proprio alloggio, non c'è la possibilità di condono. C'è
un'incongruenza e questa è una scelta politica: si è scelto con la
vostra legge regionale di sanare certe cose che sono meno
importanti per chi vive il territorio in senso fisico della persona
umana, rispetto alle baracche e ad altre cose che sono quasi tutte
pertinenze, come sappiamo tutti! Ad Aosta il 50% delle case
popolari hanno l'abuso della veranda; sarà il Sindaco di Aosta che
dovrà procedere alla denuncia dall'11 dicembre? Qui siamo matti,
Assessore, perché non abbiamo tenuto conto delle esigenze reali dei
comuni della Valle d'Aosta! Altro che i sindaci sono d'accordo di
non far niente! Era meglio non far veramente niente, sia per la
confusione, che per il merito!
Non sto a leggere la lettera che la commissione ha scritto
all'Assessore e al Presidente del Consiglio regionale, l'abbiamo
tutti, è molto chiara. Dice che c'è una necessità di capire, perché
non si capisce cosa si potrà fare. Spero, che nei prossimi 30
giorni, si possa capire qualcosa in più, ma in sostanza oggi manca
il realismo valdostano, non c'è stata risposta a delle necessità
oggettive, perché il cittadino ha certe necessità, l'ho già detto
prima. I sindaci, per quello che ho sentito io, le hanno, i tecnici
comunali non sanno come affrontare la questione, in una realtà
piccola come la nostra i cittadini che sono per fortuna in buona
fede, sovente vanno a chiedere consiglio all'Ufficio tecnico
comunale ma, da quello che so, i tecnici comunali non sanno
consigliare niente! Poi ci sono i tecnici del privato: pensiamo un
po' se anche il privato, che vive su queste cose, non è in grado di
focalizzare bene cosa può succedere in questi 30-40 giorni! Questa
è la situazione: una situazione di confusione e di mancanza di
realismo!
In sintesi, credo che quando lei dice alcune cose che possiamo
anche condividere, come quelle sulle esigenze di tipo populista di
questa legge fatta a livello nazionale, va tutto bene... ma altre
regioni hanno almeno avuto il coraggio di fare scelte più precise,
esprimendosi su volontà finalizzate alla reale necessità della
popolazione... anche regioni che non hanno uno statuto speciale
quali il Veneto eccetera.
È quindi stata una scelta e una volontà politica, non potete
nascondervi dicendo: "non potevamo far questo, non potevamo far
quello", perché non è vero niente, e noi dobbiamo esserne tutti
coscienti; poi ognuno si prende le sue responsabilità, ma questa è
la situazione che vivremo in questi 30 giorni e la potremo
appurare, purtroppo, a gennaio del prossimo anno, sapendo quante
domande, sapendo su cosa è stato chiesto il condono, perché magari
verremo qui, a smentirla, Assessore, sul fatto che la metà delle
domande è stata fatta su baracche e pollai e non sulle case dove la
gente deve viverci! E poi vedremo tutto quanto: se le verande sono
"pertinenza" o non lo sono, visto che lei ha fatto alcune
affermazioni.
Concludendo, siamo molto rammaricati, perché la "Stella Alpina"
ha sempre precisato che l'obiettivo era di non premiare le
furberie; credo, invece, che con lo sviluppo della normativa
regionale attuale, se non sarà modificata oggi almeno in parte,
approvando la nostra proposta, purtroppo saranno premiate le
furberie! La cosa che posso dire per farmi capire da tutti è che
qui, e l'abbiamo detto più volte vogliamo mettere al centro le
necessità della famiglia e lo faremo tutte le volte - abbiamo già
proposto le riduzioni del 50% sull'elettricità, la tutela dei
consumatori e degli utenti, quella degli espropri, e ne
presenteremo altre ancora -!
A gennaio verificheremo, con dati alla mano, il risultato del
vostro condono, come "Stella Alpina" abbiamo già lavorato su questa
materia e ci pare che in questi 30 giorni si potrà dire: "premiamo
le piccole furberie" e non permettiamo di sanare gli aspetti del
bisogno. Ho fatto un caso esplicito per Aosta, perché sono cose
venute fuori in commissione; ognuno dovrà prendersi le proprie
responsabilità e credo purtroppo che questa vostra posizione sul
tema sia nata male, che non si sia tenuto sufficientemente conto
del buon senso. Dovremo verificare - l'anno prossimo, purtroppo -
che questa scelta politica sarà stata una scelta poco oculata e
poco attenta alle esigenze e agli obiettivi che lo stesso Assessore
ha affermato in quest'aula: è su questo che ci confronteremo in
primavera, sugli obiettivi che tale Giunta ha detto, in quest'aula,
di voler cogliere con la normativa vigente della sua legge n.
1/2004.
Président - La parole au Conseiller La Torre.
La Torre (FA) - Certamente va apprezzato l'intervento
dell'Assessore che ha cercato di dare una risposta a un percorso
sulla base del quale la Giunta si è comportata e si vuole
comportare. È evidente - dalla sua risposta appare chiaro - che non
c'è una disponibilità ad accogliere le sollecitazioni provenienti
dai banchi dell'opposizione, perché si è cercato di trasformare il
confronto in un dibattito che andasse al di là delle posizioni, ma
in realtà sembra che anche su questo vi sia un'opposizione e una
maggioranza, e non va bene su questo argomento.
Come ho detto, l'intervento è stato corposo e l'ho ascoltato con
attenzione; però, nonostante il riconoscimento che le faccio -
delle buone intenzioni -, il suo intervento ha una falla di fondo,
Assessore: quello di parlare come se il condono, su cui nessuno è
d'accordo, nel senso che è una conseguenza quello di trattarlo qui,
fosse un qualcosa che ci renderebbe morbidi, ci renderebbe
disponibili e duttili su qualcosa che può accadere e che accadrà in
futuro. Non è così! Qui non stiamo parlando di condonare quello che
si andrà a fare in abuso ai regolamenti edilizi, stiamo parlando di
quanto è già successo, tutto quello di cui oggi parliamo qui dentro
c'è già, non si può più alzare il tetto di un metro, è già stato
alzato; non si può più aprire una finestra, se è stata aperta, c'è
già! Non è che dicendo: siamo rigidi, siamo uomini di ferro integri
e morali, abbiamo di colpo cancellato 3.000 abusi presenti nella
nostra regione! No, quelli ci sono, e restano!
Allora il problema è dire oggi, in presenza di una situazione
che ci arriva in caduta dallo Stato, se vogliamo dire con chiarezza
che 3.000 Valdostani sono penalmente perseguibili o se 3.000
Valdostani con questa opportunità che arriva, possono, nell'ambito
di una chiarezza di posizione - che è quella della necessità e non
quella dell'interesse -, essere messi in condizioni di non sentirsi
penalmente perseguibili, perché comunque con questo atto che stiamo
portando tracciamo questa linea di confine. Di conseguenza,
mettiamo nei guai i sindaci - ha ragione Viérin Marco -, perché
costoro dovranno diventare, dopo l'approvazione di questa legge, i
persecutori dei loro concittadini, altrimenti diventano correi,
diventano responsabili di quello che non denunciano, perché il
sindaco è responsabile della sanità e del territorio. Se un altro
cittadino andrà a dire: guardate, quella veranda o quella mansarda
non è in regola, il sindaco non potrà far finta di niente! Se
qualcuno andrà a dire che le 500 verande dei quartieri popolari
sono abusive, Grimod dovrà fare 500 denunce, e mi sa che non viene
mica più eletto! Attenzione a quello che stiamo facendo, perché
inneschiamo un processo che ci sfugge di mano!
C'era un'opportunità che non abbiamo richiesto e che ci arriva
dallo Stato, ci sono altre regioni che hanno delle colpe come le
regioni del sud, che hanno costruito "mostri edilizi" e hanno delle
responsabilità immani e devono pagare queste responsabilità, ma
approfittano lo stesso di questa legge; noi, invece, cerchiamo, con
il buon senso del padre di famiglia, per permettere ai nostri
Valdostani di mettersi in regola in condizioni di poter andare dal
notaio a vendere..., perché la legge nazionale prevede che se c'è
un abuso edilizio il notaio non può fare il rogito notarile. Qui ci
sono tanti che hanno fatto i sindaci, ma questi ex sindaci vogliono
essere i persecutori dei loro concittadini?
Centri storici - qui un'altra falla del suo intervento,
Assessore - è tutto vincolato, mi ricordo una bellissima vicenda
che anche Vicquéry ricorderà: quando abbiamo ristrutturato il
palazzo della sanità, in Via De Tillier - quello è l'unico palazzo
di Aosta che ha un bowindo - ero favorevole, ho fatto di tutto per
farlo inserire per tutti nel "PRG", non l'hanno messo. Il palazzo
veniva peggio, se non facevamo il bowindo? Veniva uguale... lei
dice: come Assessore "ma se qui ci facciamo il bowindo, entra la
luce, è una cosa intelligente, e lo abbiamo fatto con il bowindo
"... io ero favorevole, a farlo però per tutti, non solo per la
Regione, e facemmo il bowindo e ci prendemmo anche una serie di
denunce! Si ricorda quante denunce ci siamo prese? Ecco che diventa
difficile come Ente andare a spiegare ai cittadini, quando vedono
quel bowindo lì che loro non possono e che tutti quelli che sono
intorno non possono neanche mettere il "Velux" sul tetto! Il nostro
mestiere è legiferare e dovremmo farlo meglio Assessore.
Grazie, buona giornata!
Président - La parole au Conseiller Riccarand.
Riccarand (Arc-VA) - Per dichiarazione di voto sulle 2 proposte
di legge.
Il nostro gruppo voterà contro queste 2 proposte di legge, sia
perché la formulazione tecnica dei 2 provvedimenti non ci convince
affatto, ma soprattutto perché non condividiamo la finalità delle 2
proposte, che è diametralmente opposta alla finalità che abbiamo in
mente e che è nel nostro disegno politico. La finalità di queste 2
proposte di legge è chiaramente quella di "allargare le maglie" del
condono edilizio, e noi sullo stesso abbiamo già espresso, fin
dall'inizio, così come è stato concepito e approvato... perché si
tratta di un provvedimento che non ha alcuna finalità di migliorare
l'assetto territoriale e la normativa, è un provvedimento concepito
con lo scopo dichiarato di introitare delle risorse per il bilancio
dello Stato, risorse che in realtà non entreranno, in quanto tale
provvedimento ha incontrato e incontrerà delle grosse
difficoltà.
Questo provvedimento, per "fare cassa", varato dal Governo,
incide in modo negativo sul territorio e sull'ambiente, perché va a
sanare una serie di abusi; possono essere piccoli, ma in alcune
realtà italiane sono anche gravi. Abbiamo anche detto che l'aspetto
più negativo di questo condono - siccome è il terzo che si ripete
nell'arco di pochi anni - è un aspetto culturalmente negativo,
abitua i cittadini a non rispettare le regole, perché tanto poi
arriva il condono... è un aspetto devastante dal punto di vista
culturale. È un provvedimento che penalizza i cittadini onesti che
rispettano le norme, i piani, e che si trovano in una realtà in cui
questo loro rispetto viene penalizzato, perché altri che non hanno
rispettato le regole, vedono sanata la loro situazione! Infine, è
un provvedimento, questo del condono, che, arrivando al termine di
tutta una serie di procedimenti legislativi che hanno ampliato il
potere e le funzioni urbanistiche e le competenze delle regioni,
non solo quelle tradizionalmente a statuto speciale, ma anche
quelle a statuto ordinario, in materia urbanistica, è andato a
comprimere fortemente le competenze delle regioni, quindi è stato
ed è un provvedimento caratterizzato da un tasso molto elevato di
anti-regionalismo.
È un provvedimento che non abbiamo assolutamente condiviso, che
riteniamo si debba combattere su tutti i livelli. Abbiamo anche
criticato l'atteggiamento della Regione che, secondo noi, non è
stata all'altezza della situazione, perché mentre altre regioni
hanno reagito in modo più determinato, andando fin davanti alla
Corte costituzionale, la Regione si è messa in un'ottica di
applicare il condono, sia pure con alcune limitazioni. Non abbiamo
quindi condiviso l'impostazione della proposta del disegno di legge
a suo tempo avanzato dalla Giunta ed il suo contenuto, perché era
un compromesso che, a nostro avviso, non era adeguato rispetto alla
sfida contenuta in questo condono, e avremmo voluto che ci fosse un
atteggiamento più energico da parte di una regione a statuto
speciale con competenza primaria in materia urbanistica.
È chiaro che non abbiamo condiviso e votato il disegno di legge
presentato dalla Giunta. Riteniamo che contenga molti difetti, ma
il principale è proprio quello di dare applicazione sul territorio
regionale alla normativa del condono nazionale. A maggior ragione
siamo contrari a provvedimenti che hanno un evidente disegno di
andare ad allargare ulteriormente queste "maglie" del condono,
cercando di far entrare il più possibile all'interno di quest'area
della condonabilità.
Il nostro giudizio è negativo e il nostro voto sarà contrario ai
2 provvedimenti presentati.
