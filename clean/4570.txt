Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 245 del 12 maggio 1982 - Resoconto
OGGETTO N. 245/VII - NOTIZIE CONCERNENTI IL RITROVAMENTO IN
DISCARICHE NELLE VICINANZE DI MILANO DI FLACONI DI SANGUE UMANO,
RECANTI LA SCRITTA "AOSTA" (Interpellanza).
PRESIDENTE
: Do lettura dell'interpellanza presentata dai
Consiglieri Péaquin, Bajocco e Carral:
INTERPELLANZA
Dopo alcuni anni di notevoli difficoltà per la raccolta e la
conservazione del sangue umano, finalmente la situazione nella
nostra valle sembrava essersi normalizzata, quando dagli organi di
informazione si è venuti a conoscenza di ritrovamenti di flaconi di
sangue umano in discariche nelle vicinanze di Milano, recanti la
scritta "Aosta ".
I sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
sapere:
1)
quale fondamento hanno dette notizie;
2)
se è a conoscenza delle cause di un così
deplorevole spreco di risorse preziose dal punto di vista
sanitario.
PRESIDENTE
: Illustra l'interpellanza il Consigliere
Péaquin; ne ha facoltà.
PEAQUIN - (PCI):
Dopo gli anni 1979/ 1980, anni difficili
per la raccolta e la conservazione del sangue umano, sembrava che
tutta la questione si fosse normalizzata, anche se, per la verità,
nell'ultimo anno non tutto ha funzionato perfettamente: alcune
sezioni hanno fatto delle convenzioni con dei centri esterni alla
Valle d'Aosta.
Dicevo che, dopo questi anni abbastanza difficili, sembrava che
le cose funzionassero meglio, ma, all'improvviso, dagli organi di
stampa, siamo stati informati che in una discarica, nei pressi di
Milano, erano stati trovati dei flaconi di sangue con la scritta
"Aosta" insieme ad altri di diversa provenienza.
Sembra un po' il destino del sangue raccolto in valle. Già negli
anni passati, nella nostra regione, erano stati trovati, lungo la
Dora, dei flaconi di questa insostituibile sostanza.
Noi chiediamo con questa interpellanza all'Assessore alla Sanità
ed Assistenza sociale: quale fondamento hanno queste notizie? E' a
conoscenza delle cause che hanno portato a questa situazione?
Abbiamo letto negli organi di informazione che si tratterebbe di
sangue raccolto nelle sezioni della bassa valle. Crediamo che
questa vicenda getti di nuovo un velo oscuro su tutta la
situazione. Certamente i donatori di sangue non possono essere
contenti 'e soddisfatti di una situazione di questo tipo nella
nostra regione. Chiediamo all'Assessore se è a conoscenza del
problema, se può darci dei chiarimenti.
PRESIDENTE
: L'interpellato è l'Assessore alla Sanità ed
Assistenza Sociale Rollandin che ha la parola.
ROLLANDIN - (UV
): Il problema del dono del sangue, e
quindi della soddisfazione dei donatori, penso che vada visto e
considerato a parte.
La possibilità di dare il sangue e la credibilità che ha potuto
avere e che ha raggiunto l'AVIS in valle penso siano dovute alla
saggia amministrazione che è stata portata avanti, in modo
disinteressato, dagli amministratori e da chi ha gestito l'AVIS in
questi tempi. Proprio questa credibilità chiaramente non deve
essere offuscata e non può essere soggetta a polemiche per un fatto
di cronaca.
Penso che sia da tutti risaputo che la Valle d'Aosta è la prima
in quanto a donazione di sangue, poiché notoriamente è quella che
ha la maggior possibilità di incremento annuale, in quanto dobbiamo
tener conto che ogni anno c'è qualche donatore che, per questioni
di salute o per età, non può più dare il sangue. Quindi, è giusto
che ci sia il ricambio, che ci siano nuove leve e, grazie
all'attività che viene svolta dalle singole sezioni a livello
promozionale per la donazione del sangue, l'AVIS ha questa grossa
presa.
Questo importante lavoro non può essere vanificato e offuscato
dalle polemiche derivanti da questa notizia di stampa, e tengo a
precisare che anch'io ho appreso l'episodio da questa fonte in
quanto non sono stato interessato da nessun organismo in
particolare.
Quello che voglio dire, però, in modo chiaro, è che con la legge
regionale sulla raccolta del sangue si era previsto un certo quadro
di organizzazione che doveva essere applicato progressivamente,
tenendo conto del momento consultivo della Commissione prevista
dalla legge.
Le riunioni si sono succedute proprio in questi ultimi tempi per
vedere questo tipo di impostazione, che deve portare a due sbocchi
fondamentali.
In primo luogo deve esservi la possibilità di raccogliere nelle
singole sezioni tutto il sangue che è possibile reperire. Tutti i
donatori devono avere la possibilità di dare il sangue nel punto
più vicino possibile, per evitare inutili trasferimenti e con il
massimo di garanzia.
In secondo luogo, occorre fare in modo che il sangue raccolto in
tutta la valle possa essere innanzi tutto utilizzato per le
necessità dell'Ospedale, e questo aspetto mi sembra che rientri
nello spirito del donatore, che chiaramente offre il sangue in modo
anonimo e disinteressato.
Noi sappiamo, però, che ci sono dei gruppi sanguigni rari e,
quindi, in valle non possiamo toglierci la possibilità di avere a
disposizione determinati gruppi particolari. Quindi, la raccolta
deve avere come perno il Centro trasfusionale, mentre le eccedenze
dovranno essere trasferite ai Centri esterni. A questo proposito,
nelle intenzioni del cosiddetto piano sangue, che sta per essere
elaborato a livello nazionale - che tra l'altro prevede anche,
nella fase di raccolta, il coinvolgimento, lungimirante, dei
militari con organizzazioni parallele che possano essere
interessate ad agevolare proprio questo tipo di raccolta - prevede
l'utilizzo del sangue in eccedenza, rispetto a quella che è la
trasfusione immediata a livello di ospedale, in Centri particolari
di emoderivati, che diano tutte le garanzie per un pieno utilizzo
del sangue.
A questo proposito, nella zona nord funziona il Centro
emoderivati di Milano. Sappiamo che un Centro di emoderivati deve
avere un certo bacino di utenza per poter avere un minimo di
funzionalità e un'organizzazione di raccolta adeguata.
Abbiamo già avuto, in bozza, una convenzione che altri enti
hanno già siglato: la stiamo discutendo con la AVIS.
Sono già previste delle riunioni per arrivare poi ad una
convenzione definitiva che preveda l'utilizzo di tutto il sangue in
eccedenza. Al momento esistevano delle convenzioni con ospedali e
con alcune ditte, tra le quali (tanto per non far nomi) la Cabillan
che sembra essere coinvolta in questo fatto di cronaca; pare che
ritirasse un determinato quantitativo di sangue e dando in
contropartita un determinato quantitativo di emoderivati. Sono
convenzioni molto vecchie che risalgono al 1969 - 1972, quindi
largamente superate dalle esigenze attuali: occorre fissare un
principio informatore che assicuri il donatore sulla destinazione
del sangue e sulla sua utilizzazione e finalizzazione.
Stiamo lavorando perché siano rispettati i criteri di
"economicità" ed in questo senso, già nella legge 592, tuttora
vigente, si teneva conto della spesa per la raccolta e per il
trattamento del sangue, prima della sua utilizzazione. In questa
ottica stiamo elaborando la convenzione con il Centro
emoderivati.
A quanto mi è stato detto, lo stesso tipo di convenzione è stato
fatto proprio da tutti gli enti e, in particolare, da tutte le AVIS
a livello regionale che hanno già adottato questa convenzione. In
essa si prevede di dare un determinato quantitativo di sangue
intero o lavorato, contro gli emoderivati, in un quantitativo già
determinato. Io penso che con questa impostazione possa essere
finalmente superato il discorso dell'eccedenza di sangue.
Per quanto riguarda il ritrovamento dei flaconi, penso di poter
escludere che questo episodio sia da addebitare alla raccolta che
attualmente viene fatta dal Centro di Milano in bassa valle. Va
tenuto conto che in questo momento le difficoltà incontrate nella
raccolta effettuata dai Centri di bassa valle sono legate
essenzialmente alla fase transitoria della prima applicazione della
legge. Il Centro di Milano ha offerto la sua collaborazione, che è
stata utilissima e che ci ha permesso di finalizzare
l'utilizzazione del sangue regolarmente raccolto.
Non so a quale causa addebitare il ritrovamento dei flaconi;
penso che sia valida un'ipotesi già avanzata, e cioè che tutto sia
avvenuto in un momento successivo alla fase della raccolta e dello
scambio del sangue.
Come regione siamo amareggiati nell'apprendere questo fatto di
cronaca cui è stato dato un così ampio risalto, senza che siano
state appurate le cause reali dell'episodio.
Penso di poter escludere che sia la regione sia i suoi organismi
siano coinvolti in questo piccolo scandalo, se lo vogliamo chiamare
così. Quello che è deplorevole è che il sangue raccolto faccia
questa fine, quando sappiamo che in certe zone è carente.
Sappiamo anche che sul sangue c'è una grossa speculazione,
perché abbiamo avuto delle esperienze in proposito: qualche
valdostano, che ha avuto bisogno di trasfusioni mentre si trovava
fuori valle, non ha potuto usufruire delle normali convenzioni,
cioè della prassi normale per il donatore per avere il sangue
donato; addirittura non è stato possibile usufruire del sangue del
donatore perché bisognava passare attraverso determinati "giri" che
facevano pagare il flacone da 300.000-350.000 fino a 550.000 lire.
Queste sono cose che succedono ancora in certi ospedali fuori
valle, ma, in ogni caso, sono fatti che non ci riguardano.
Escludo, ripeto, che nella questione in esame vi siano motivi di
disservizio che vedono coinvolta la regione, anche se ci amareggia
sapere che sui flaconi c'è l'indicazione "Aosta".
PRESIDENTE
: La parola al Consigliere Péaquin per la
risposta; ne ha facoltà.
PEAQUIN (PCI):
Noi prendiamo atto di quanto l'Assessore
ci dice. Anche lui è venuto a conoscenza dagli organi di stampa di
questo ritrovamento. Viene escluso che vi siano responsabilità
delle sezioni della bassa valle e che questo ritrovamento possa
essere legato alla fornitura di sangue da parte delle sezioni della
bassa valle a Milano.
Ci pare, però, che l'azione della regione dovrebbe essere più
incisiva, perché se è vero che si sta studiando il convenzionamento
con il Centro emoderivati di Milano e che alcune AVIS hanno già
fatto propria questa convenzione, è anche vero che c'è un certo
ritardo, probabilmente da parte nostra.
Pertanto, rivolgo l'invito che si faccia tutto il possibile, ma
in modo deciso, perché venga a normalizzarsi questa situazione.
Sicuramente non è una situazione piacevole, non è una situazione
che ci fa onore, né alle sezioni della bassa valle, né al Centro di
Aosta che raccoglie il sangue.
Anche in questo senso mi sembra che ci sia una specie di
scaricabile; però il fatto c'è, i flaconi sono stati ritrovati e da
qualche parte sono arrivati, sempre ché si dimostri che non è
sangue raccolto in Valle d'Aosta e che sia stata messa una scritta
sul flacone per confondere le idee, per nascondere chissà quali
interessi che gravitano attorno a questo problema.
