Classificazione
ASSISTENZA SANITARIA E OSPEDALIERA



Oggetto del Consiglio n. 511 del 20 marzo 2019 - Resoconto
OGGETTO N. 511/XV - Interrogazione: "Assunzione da parte
dell'Azienda USL di personale tramite la Federazione dei Volontari
del Soccorso".
Rollandin (Presidente) -
Punto 16 all'ordine del giorno.
La parola all'assessore Baccega, prego.
Baccega (UV)
-
Come è noto, il sistema di
emergenza-urgenza sanitario valdostano è disciplinato dalla legge
n. 4 del 2008 che, tra l'altro, prevede lo sviluppo di un sistema
dove l'intervento pubblico e quello privato, basato sull'azione
gratuita e volontaria di parte della popolazione regionale,
interagiscono in modo tale da assicurare in maniera coordinata e
uniforme sull'intero territorio regionale l'assistenza sanitaria,
laddove ricorrano situazioni che necessitano di risposta immediata,
secondo gli indirizzi della programmazione sociosanitaria vigente.
Il modello della rete di soccorso territoriale è articolato su due
livelli di risposta, definiti risposta integrata tecnico-sanitaria
bimodale, e si caratterizza per l'utilizzo di personale sanitario
tecnico e volontario adeguatamente formato. Tale attività deve
consentire di modulare la risposta in maniera efficiente ed
efficace, a seconda della tipologia degli interventi e della
stratificazione dei bisogni, con una distribuzione territoriale
delle risorse umane e tecnologiche, quali ambulanze, auto mediche,
elicotteri, atte ad assicurare una risposta rapida e adeguata.
In quest'ottica, negli anni l'Azienda USL ha stipulato
specifiche convenzioni con la Federazione Regionale dei Volontari
del Soccorso e con la Croce Rossa Italiana per l'espletamento dei
servizi di trasporto primari e secondari; nello specifico, la
convenzione con la federazione è stata stipulata il 30 marzo del
2017, con validità fino al 31 dicembre 2019. La convenzione
stabilisce il riconoscimento da parte dell'Azienda USL di un
contributo annuale, a fronte di un budget che preveda la copertura
delle spese sostenute dalla federazione per l'erogazione dei
servizi effettuati a seguito della programmazione annuale condivisa
con i responsabili aziendali del DERA (Dipartimento di Emergenza,
Rianimazione e Anestesia).
Per quanto concerne il 2019, il gruppo paritetico previsto dalla
convenzione ha deciso di rivedere i livelli di servizio, secondo le
disponibilità effettive da parte delle organizzazioni del
volontariato del soccorso, con alcuni correttivi di operatività in
alcune fasce orarie, concordate, ovviamente, con il responsabile
del servizio di emergenza territoriale e la centrale unica del
soccorso. In particolare, vista la grave difficoltà dei volontari
di garantire la copertura presso le sedi di Cervinia, Valtournenche
e Gressoney, ritenute dal comitato strategiche nei periodi di
grande affluenza turistica, si è deciso di integrare, in via
sperimentale, la convenzione con un
budget
integrativo di
35.480 euro, a garanzia dei servizi attraverso l'assunzione a tempo
determinato di quattro operatori tecnici specializzati esperti, per
la durata di tre mesi che andranno a colmare le lacune operative
della federazione derivanti dalla carenza dei volontari che si
evincono dai livelli di servizio registrati nel 2018. L'azienda si
è mossa esclusivamente all'interno della convenzione in essere, che
prevede, appunto, l'erogazione di contributi a fronte
dell'erogazione dei livelli dei servizi programmati. Tale
contributo si configura come rimborso alla federazione per le spese
sostenute.
Si chiede quale sia l'inquadramento. La federazione opera con le
regole previste a livello nazionale per il lavoro subordinato,
nonché dal contratto collettivo nazionale per i dipendenti del
settore ANPAS. L'operatore, con mansioni di autista soccorritore, è
inquadrato come categoria C posizione 2, così come è previsto dal
contratto nazionale. All'interno della convenzione in essere,
all'articolo 19, sono previste responsabilità e obblighi a carico
della federazione, per cui il comitato paritetico ha ritenuto
necessario quantificare la penale prevista per il non mantenimento
degli ulteriori livelli di servizio, a garanzia dei livelli
essenziali di assistenza.
Infine, si chiede quali siano le strategie messe in campo per
sopperire a questa grave carenza. Per quanto riguarda l'azienda, è
in corso di completamento un corso-concorso per operatori, la cui
prova finale era prevista ieri. I candidati che avranno superato la
prova verranno assunti con contratto a tempo indeterminato; sono
ben diciannove, se non sbaglio. Queste assunzioni non colmeranno
ovviamente il fabbisogno effettivo del servizio di emergenza
territoriale, per cui sarà necessario proseguire con altre
assunzioni a seguito di corsi che saranno inseriti nel piano
assunzioni AUSL 2019. Si ribadisce, pertanto, che il sistema
dell'emergenza della Valle d'Aosta, come tutti i sistemi regionali,
è basato sull'integrazione delle attività Laika dei volontari del
soccorso e quella professionale dell'emergenza territoriale della
AUSL, con coordinamento operativo da parte della centrale unica del
soccorso 118.
Presidente
-
Per la replica la parola al collega
Manfrin.
Manfrin (LEGA VDA)
-
Con questa interrogazione io
e il collega Sammaritani, oltre che la collega Spelgatti, abbiamo
voluto comprendere alcuni punti decisamente oscuri contenuti
all'interno di questa determina. Ci è parso infatti molto strano,
ma penso possa apparire a tutti quanti in quest'aula, che dei
volontari vengano assunti. Il volontariato, per sua stessa natura e
di per sé, chiaramente non è remunerato. Nel momento in cui io
assumo un volontario, questo smette di essere tale.
Il volontariato, come base di principio ed essendo io un
volontario ne sono anche fermamente convinto a livello personale,
dovrebbe rappresentare un supporto alla gestione delle attività
ordinarie rispetto al settore pubblico. Il settore pubblico
gestisce l'attività ordinaria e il volontario interviene per
sopperire a eventuali mancanze o a eventuali emergenze, ovviamente
non soltanto nel settore sanitario. Come riporto
nell'interrogazione, il volontariato di per sé è caduco: oggi può
esserci, domani può non esserci più. È per questo motivo che
riteniamo, come base di principio, che dare dei servizi ordinari al
volontariato sia sbagliato, perché se domani il volontario non c'è
più, è chiaro che abbiamo dei servizi ordinari che rimangono
scoperti, e questo è un grave problema.
Leggo in questa determina che si decide di avviare una non
meglio specificata "sperimentazione assunzione dipendenti". Non è
un rimborso, assessore Baccega, non c'è scritto rimborso in questo
determina, c'è scritto sperimentazione assunzione dipendenti; non è
un rimborso, è una assunzione. E l'assunzione di personale della
Federazione dei Volontari del Soccorso ci pare quanto mai strana.
Farò sicuramente una verifica per capire se questa tipologia di
assunzione è stata fatta e replicata da altre regioni, cioè quella
di assumere dei volontari per svolgere dei servizi ordinari.
È evidente che ci fa suonare un campanello d'allarme anche la
frase che è inserita all'interno della determina, come già detto,
per cui questa assunzione serve per sopperire la grave carenza in
organico in seno al servizio sanitario di emergenza territoriale e
al CUS. Bisogna intervenire in maniera differente per risolvere
quel problema, non bisogna assumere i volontari, secondo il mio
modesto avviso, ma sono pronto a essere smentito.
Non parliamo poi delle penali di 100 euro che vengono applicate
alla Federazione dei Volontari del Soccorso, come se fosse
un'azienda che ha vinto un appalto: non esegui il servizio, ti
tolgo 100 euro, ci sono le sanzioni. Mi sembra che non si possa
trattare la federazione dei volontari esattamente alla stregua di
un'azienda, così come le si chiede una verifica di regolarità
operata attraverso il DURC. Questa termina tratta la Federazione
dei Volontari del Soccorso esattamente come se fosse un'azienda
privata che fornisce dei servizi ad appalto. Ma non ci troviamo di
fronte a un'azienda che fornisce dei servizi ad appalto, ci
troviamo di fronte a una federazione che si occupa di volontariato,
un'opera lodevole di assoluta e preziosa necessità, ma che certo
non può integrare quel tipo di servizio pubblico.
In buona sostanza si spendono 35 mila euro di soldi pubblici per
assumere dei volontari che volontari non sono ed effettivamente
nella sua risposta, Assessore, lei non ci ha chiarito la questione:
che sia un mese o che se un giorno è sempre un'assunzione. È chiaro
che qualche dubbio ci può venire e lei non è riuscito nella sua
risposta a fugarli. Credo che probabilmente anche in questo
Consiglio qualche dubbio in più si sia creato per questa condotta.
Quindi, ringraziandola per la risposta, io non posso pensare che la
carenza di volontari sia motivo per l'assunzione di volontari, come
lei ha detto: mancano i volontari a Cervinia, quindi mancando i
volontari li assumo e non sono più volontari! Mi spiace...
Interruzione dall'aula.
Io l'ho lasciata parlare, chiederei cortesemente al Presidente
se mi è consentito terminare l'intervento.
Mi sembra che si possa vedere con assoluto dubbio questa
determina e le annunciamo fin da subito che faremo i dovuti
approfondimenti.
