Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1789 del 27 gennaio 1986 - Resoconto
OGGETTO N. 1789/VIII - SMALTIMENTO DELLE SCORTE DI PNEUMATICI
USATI. (Interrogazione).
PRESIDENTE:
Do lettura dell'interrogazione presentata dal
Consigliere Aloisi:
INTERROGAZIONE
VENUTO a conoscenza di rimostranze e lamentele da parte dei
commercianti e rivenditori autorizzati di pneumatici, i quali si
trovano nella impossibilità di eliminare le scorte di gomme
usate;
RITENUTO che, non sia possibile per questa categoria (la quale
versa regolarmente nei propri Comuni di residenza l'importo dovuto
per lo smaltimento dei rifiuti solidi urbani), trovarsi da un lato,
dinnanzi al diniego permanente dei responsabili della raccolta
rifiuti, e dall'altra parte di fronte alle rimostranze degli agenti
forestali che confutano la legalità delle giacenze e dei depositi
dei materiali inerti nei campi;
il sottoscritto Consigliere regionale
INTERROGA
l'Assessore all'Agricoltura, Foreste ed Ambiente Naturale, per
sapere quali provvedimenti concreti ed urgenti intende assumere il
competente Assessorato per garantire il regolare smaltimento e la
raccolta di cui trattasi, al fine di evitare ogni ulteriore disagio
degli utenti ed il degrado dell'ambiente naturale.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Risponderò io in quanto riguarda più la
tutela della salute prevista dalla legge 37 del 1982 e dal D.P.R.
915/1982.
C'è da fare una piccola premessa: i pneumatici che non riescono
ad essere smaltiti in Valle d'Aosta, come dice il Consigliere
Aloisi, fanno parte di una categoria di rifiuti speciali, pertanto
come dice il D.P.R. 915/1982, lo smaltimento o il riciclaggio è a
carico del produttore dei rifiuti, tanto è vero che il testo
recita: "Sono tenuti a provvedere a proprie spese i produttori dei
rifiuti stessi, direttamente o attraverso imprese o enti
autorizzati dalla Regione o mediante apposita convenzione con i
soggetti che gestiscono il servizio pubblico".
Non è quindi colpa del Comune o della Regione se questo non
viene fatto, ma è proprio di chi produce questi rifiuti; infatti
per altri tipi di rifiuti si è trovata una soluzione direttamente
con le aziende che fanno questo tipo di smaltimento.
Bisogna ancora dire che questi rifiuti speciali per legge non
possono essere smaltiti insieme agli altri: o vengono smaltiti a
parte con idonea attrezzatura, oppure devono essere (come è il caso
dei pneumatici) sottoposti ad un processo di riciclaggio.
Visto quanto prevede la legge, la Forestale altro non fa che il
suo dovere, perché non possono essere abbandonati né in discariche
autorizzate e tantomeno in discariche non autorizzate.
Ciò premesso, non è che l'Amministrazione regionale voglia
disinteressarsi di questo problema, pur essendo questo un dovere
del produttore di questi rifiuti, il quale è vero che paga al
Comune per lo smaltimento dei rifiuti, ma paga per quelli che sono
considerati i rifiuti urbani e non per i rifiuti speciali. Dicevo
però che anche in questo caso, al momento dell'applicazione della
legge 37 e quindi con la previsione dello smaltimento dei rifiuti
urbani non utilizzabili, si vedrà (come prevede già la legge per
quanto riguarda il vetro e la carta) di prevedere il riciclaggio di
una parte di questi rifiuti così come anche lo smaltimento o
riciclaggio di quei rifiuti speciali che adesso sono a carico dei
produttori.
Questo non significa che la Regione si farà carico dello
smaltimento o riciclaggio di questi rifiuti, ma solo che metterà a
disposizione dei produttori dei mezzi per poterli smaltire o
riciclare.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Ringrazio l'Assessore per la sua
risposta esauriente. L'intento della mia interrogazione era proprio
quello di capire quali erano le regolamentazioni attuali e quali
possibilità vi erano da parte di questi commercianti o artigiani di
poter risolvere questo problema, che per loro è diventato
drammatico, in quanto, come avevo detto nell'interrogazione, essi
non sanno più a chi rivolgersi per smaltire le carcasse dei
pneumatici: le ditte non ritirano più, come rifiuti solidi non sono
accettati, pertanto questi operatori si trovano in una situazione
disastrosa.
Prendo atto della volontà di questa Giunta di cercare di
risolvere questo problema, ma rivolgo un invito di far sì che venga
risolto in tempi ristretti, perché la situazione è già abbastanza
critica e se verrà protratta nel tempo è chiaro che si
aggraverà.
