Classificazione
AMBIENTE
Flora e fauna
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1485 del 11 maggio 2022 - Resoconto
OGGETTO N. 1485/XVI - Interpellanza: "Definizione di un
protocollo di intervento per il recupero di lupi feriti".
Bertin (Presidente) -
Punto n. 19 dell'ordine del giorno.
Per l'illustrazione dell'interpellanza il consigliere Ganis, ne ha
facoltà.
Ganis (LEGA VDA) -
Il 16 marzo un lupo ferito,
probabilmente vittima dell'attacco dei suoi simili, è stato
recuperato in frazione La Crête nella zona di Arvier, dopo essere
stato avvistato da un cittadino della zona. Le operazioni di
recupero sono state delicate e hanno visto la collaborazione degli
agenti della forestale, insieme ai veterinari del centro recupero
degli animali selvatici regionale. Successivamente l'animale ferito
è stato portato al centro per essere curato e per poi essere
rimesso in libertà dopo dieci giorni di cure. Al lupo è stato
inserito un radio collare, questo consentirà di tracciare i suoi
spostamenti lungo il nostro territorio e di riferire i dati ad
ISPRA, che lo monitorerà costantemente.
A questo punto una domanda ci viene spontanea: curare un lupo
ferito, opporsi quindi al ciclo naturale della vita dell'animale
selvatico, può giovare all'animale stesso? È vero che oggigiorno,
in molti casi, le autorità competenti, agenti della forestale e
veterinari vengono chiamati a intervenire nel recupero di animali
selvatici coinvolti in incidenti stradali, ma in questo caso si
tratta di un lupo e, a quanto pare, si tratterebbe del primo caso
nella nostra Regione. Un caso simile si è verificato nel 2019 nella
provincia di Brescia dove un canide, successivamente riconosciuto
appartenente alla famiglia dei lupi, fu rimesso in libertà dopo
essere stato curato.
Partiamo dal fatto che nessuno mette in discussione l'operato di
chi lavora e ha partecipato alle operazioni di recupero, ma a detta
degli esperti, e non del sottoscritto, certe volte la natura
dovrebbe fare il suo decorso. Ecco che da una ricerca su come un
branco di lupi risulti essere meccanismo perfetto di organizzazione
sociale, con la sua coppia dominante detta Alpha che comanda gli
individui di rango inferiore, attraverso appunto una gerarchia, si
arrivi a veri e propri conflitti anche crudeli a disperdere appunto
gli individui meno adatti a rimanere nel branco. Una sorta di
equilibrio naturale legato alla sopravvivenza, e questo è
evidenziato da chi studia la vita del lupo.
È ovvio che questo episodio, messo in evidenza dai mass media e
dal popolo del
web
, ha suscitato molte perplessità e
sgomento, soprattutto a chi oggi cerca di convivere con la presenza
del lupo. Mi riferisco agli allevatori, agli agricoltori, a chi
pratica attività venatoria, ma anche ai cittadini preoccupati
sempre di più dalla presenza del lupo, quest'ultimo sempre più
presente anche a ridosso di centri urbani, nelle piazze, nelle vie
e persino nei parchi gioco.
In base a queste considerazioni, si interpella l'Assessore per
conoscere: se il lupo catturato, una volta guarito, verrà rimesso
in libertà nella stessa zona di cattura; in caso affermativo, se la
scelta di liberare l'animale sia stata concordata con le autorità
competenti; se si intenda utilizzare questa vicenda per definire un
protocollo di azione o di intervento per futuri casi simili.
Presidente -
Risponde l'assessore Sapinet.
Sapinet (UV) -
Innanzitutto la ringrazio, collega Ganis,
per aver partecipato, così come il collega Cretier, all'evento che
si è svolto qualche settimana fa al Forte di Bard, che appunto
trattava la tematica dei lupi confidenti, dando un particolare
rilievo anche a quanto successo ad Arvier, caso che è stato
analizzato anche durante la tavola rotonda. Un'iniziativa che
permette di fare anche un po' il punto sull'attività del CRAS, il
Centro per la cura e la riabilitazione degli animali selvatici,
gestito dalla Struttura Flora e fauna del Dipartimento Risorse
naturali e Corpo forestale; una struttura che è di proprietà del
Comitato regionale per la gestione venatoria ed è concessa alla
Regione in un comodato d'uso.
Presso il CRAS lavorano tre operai forestali, assunti a tempo
indeterminato, che si occupano della gestione, della pulizia e
della nutrizione degli animali ospitati. Per gli aspetti sanitari è
attiva poi una convenzione con veterinari professionisti esterni.
Le spese per il personale e per la manutenzione delle strutture
rientrano tra le spese interne. Nel 2021, per dare alcuni numeri,
sono stati curati presso il CRAS 308 animali selvatici delle varie
specie. Il tasso di guarigione e la successiva liberazione in
natura è stata del 43 percento, quindi 132 animali.
L'attività del Centro, questo è particolarmente importante, è di
rilievo non solo per quella che è la reintroduzione in natura degli
animali, ma anche - e direi soprattutto - per la possibilità di
esaminare i selvatici da un punto di vista sanitario e avere utili
informazioni sullo stato di salute delle popolazioni selvatiche;
inoltre, ad alcuni animali è possibile applicare un trasmettitore
GPS, seguire gli spostamenti nel tempo ed avere informazioni
sull'uso del territorio, che servono per i vari studi. Nell'ambito
poi di una collaborazione scientifica con il Max Planck Institute
di Monaco di Baviera, recentemente sono state radiocollarate e sono
costantemente monitorate due aquile reali ritrovate ferite in Valle
d'Aosta e curate presso il CRAS.
Veniamo al lupo di Arvier: l'iniziativa è di fine marzo, i fatti
poi si sono evoluti e questa è l'occasione appunto per
l'aggiornamento. Il recupero e la successiva liberazione
dell'esemplare di lupo ritrovato lo scorso mese di marzo si
inseriscono nelle iniziative e nell'attività del centro. L'animale
era stato segnalato il 16 marzo dalla popolazione alla locale
stazione forestale di Arvier, perché si aggirava ferito vicino alle
abitazioni. In questi casi è prassi procedere al recupero
dell'animale ferito. Intervenivano quindi immediatamente gli agenti
della locale Stazione forestale, i veterinari convenzionati e il
personale della Struttura flora e fauna. Il lupo è stato recuperato
tramite teleanestesia, siringa con narcotico, portato al centro
dove si è appurato che le ferite erano state provocate da altri
lupi, probabilmente per la difesa del territorio.
Una volta ristabilito, il 25 marzo il lupo è stato liberato
nella zona di cattura, ovviamente lontano dai centri abitati, dopo
averlo dotato di un radiocollare che fornirà informazioni sui suoi
spostamenti. Questi dati sono molto importanti, perché il lupo in
questione è uno di quelli visti più volte ad Arvier e poter
rilevare i suoi movimenti ci permetterà di capire meglio le
abitudini e i motivi delle frequentazioni del paese, oltre che
importanti dati finalizzati a un miglior studio della specie, che
poi verranno confrontati con azioni portate avanti da centri simili
nelle altre regioni.
Tutti i costi dell'operazione rientrano nelle spese di normale
funzionamento del CRAS. L'unico costo specifico è quello relativo
al collare, comprensivo dell'acquisto del collare, dell'utilizzo
del satellite e della piattaforma
on-line
, della
visualizzazione e dell'elaborazione dei dati, per un totale di
circa 3 mila euro, che è poi quello che fa la differenza, con i
dati che sono assolutamente importanti per lo studio. Il periodo di
funzionamento del collare è di circa due anni. É presente poi un
sistema automatico di sgancio che permette il suo eventuale
recupero anzitempo e il suo possibile riutilizzo. Dai dati forniti
dal radiocollare, a circa un mese/un mese e mezzo dal suo rilascio,
il lupo sino a oggi è rimasto all'interno delle zone boscate e non
si è più avvicinato al paese.
L'intera operazione è stata coordinata dalla Struttura Flora e
fauna per il tramite dell'Ufficio per la fauna selvatica e l'intera
procedura è stata concordata e seguita anche con ISPRA, Istituto
Superiore per la Protezione e la Ricerca Ambientale che,
nell'ambito degli interventi sui lupi confidenti di Arvier, aveva
suggerito di catturarne uno e dotarlo di radiocollare per
monitorarne appunto gli spostamenti. L'evento fornirà l'occasione
per delineare, come anche da lei segnalato, un protocollo per la
gestione di queste casistiche.
Presidente -
Per la replica il consigliere Ganis.
Ganis (LEGA VDA) -
Grazie Assessore per la risposta.
Detto questo, appare chiaro che non esiste proprio un protocollo
d'intervento e quindi man mano che accadono cose simili, si
provvederà a intervenire. Sarebbe opportuno a questo punto, e la
sua risposta mi ha già dato uno spunto per la prossima
interpellanza, conoscere gli spostamenti del lupo, per vedere se
poi si è ricongiunto al branco. Ecco che la finalità di tutta
quest'operazione avrebbe un senso, perché si potrebbe controllare i
movimenti lungo tutto il nostro territorio valdostano.
Vorrei evidenziare che a detta degli esperti, il lupo che resta
senza branco è destinato a fare purtroppo una brutta fine, per
motivi di mera sopravvivenza; si parla di ciclo naturale della vita
selvatica. Mi piacerebbe inoltre sapere se i cittadini di Arvier
sono alquanto felici e contenti di ritrovarsi un lupo curato,
rifocillato e rimesso in libertà nel territorio.
Avremo sicuramente modo di approfondire questa tematica in altre
occasioni, perché la problematica del lupo persiste. Dopo aver
partecipato a una conferenza sul lupo confidente, come lei
giustamente ha detto, mi sono reso conto che c'è ancora molto da
fare, al fine di evitare spiacevoli interazioni tra lupo e mondo
antropizzato.
