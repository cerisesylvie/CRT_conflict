Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2644 del 13 luglio 2023 - Resoconto
OGGETTO N. 2644/XVI - Interrogazione: "Monitoraggio della
temperatura dell'acqua e dell'aria nelle piscine di interesse
regionale".
Marguerettaz (Presidente) -
Punto n. 36 all'ordine del
giorno. Per la risposta, la parola all'assessore Sapinet.
Sapinet (UV) -
L'iniziativa interroga l'Assessore
competente "per conoscere se nelle piscine di interesse regionale è
assicurato, e con quale modalità, il monitoraggio della temperatura
dell'acqua e dell'aria".
Prima di rispondere, solo una precisazione
-
ma poi
avremo tempo di chiarirci
-
perché nelle premesse si parla
di "piscine regionali" e dopo di "piscine di interesse
regionale".
A differenza di altri impianti sportivi (vedi campi di calcio
eccetera), dove abbiamo delle infrastrutture che sono di proprietà
comunale ma di interesse regionale, per quel che riguarda le
piscine abbiamo tre piscine che sono di proprietà regionale (Aosta,
Verrès e Pré-Saint-Didier), mentre gli altri impianti sono di
proprietà o comunale o privata. Quindi le risponderò nel merito di
quelle che sono di nostra competenza: Aosta, Verrès e
Pré-Saint-Didier. Era solo per chiarirsi.
La gestione delle tre piscine di proprietà regionale (Aosta,
Verrès e Pré-Saint-Didier) è attualmente oggetto di un affidamento
in concessione fino al 31 ottobre del 2028. Il contratto è regolato
da specifico capitolato d'appalto, che definisce nel dettaglio,
(articolo 6, comma 3), i parametri ambientali, la temperatura
dell'aria, dell'ambiente e dell'acqua, come di seguito
riportato.
Il testo cita: "il concessionario è tenuto ad impiegare gli
impianti tecnologici messi a disposizione per mantenere i parametri
ambientali all'interno degli edifici durante i periodi di accesso
del pubblico nei limiti previsti dalle norme; in ogni caso devono
essere pure rispettati i seguenti limiti minimi: la temperatura in
gradi centigradi, acqua delle vasche interne grandi a 27, le vasche
interne medie 29, le vasche interne piccole 30 gradi. Per quanto
riguarda le vasche esterne, temperatura dell'acqua a 26 gradi, la
temperatura ambiente in vasca 29 gradi, l'ambiente in palestra 16,
l'ambiente spogliatoi, doccia, sauna e servizi igienici 24 gradi,
l'acqua delle docce 37 gradi. Nei restanti locali dei centri
sportivi, fatti salvi i depositi, i locali tecnici e i locali in
genere non abitabili, la temperatura non può essere inferiore a 20
gradi centigradi".
La verifica sul rispetto di tali parametri viene effettuata
mediante specifica verbalizzazione in modo sistematico ogni tre
mesi e, all'occorrenza, anche con frequenza maggiore.
I valori di riferimento sono stati sempre rispettati, ad
eccezione di una recente verifica effettuata presso la piscina di
Verrès lo scorso 18 maggio, in cui è stata riscontrata una
temperatura più bassa del dovuto esclusivamente nell'ambiente
vasca. Al riguardo è stato disposto di provvedere all'immediato
ripristino delle condizioni di capitolato e di prestare attenzione
per il futuro al rispetto dei parametri ambientali richiesti.
Si precisa, in ogni caso, che nessuna lamentela riguardante la
temperatura di aria ed acqua delle piscine regionali è pervenuta
alla struttura regionale competente.
Colgo l'occasione anche per fare il punto su due interventi in
merito alle piscine, su cui ricordo che l'attenzione e gli sforzi
sono importanti: per la piscina di Verrès è stato approvato lunedì
19 giugno 2023 in Giunta l'aggiornamento del finanziamento tramite
il Fondo sviluppo e coesione 2014-2020 per circa 4 milioni di euro.
Tali lavori permetteranno non solo di agire sull'efficientamento
energetico dell'edificio ma anche sul consolidamento strutturale e
sull'adeguamento sismico.
Relativamente alla piscina di Pré-Saint-Didier, ne abbiamo
parlato anche in Commissione in occasione dell'assestamento, sono
quasi giunti a conclusione i lavori di efficientamento energetico e
di consolidamento strutturale per un importo lordo dei lavori circa
4.900.000 euro, di cui 2.700.000 euro finanziati con fondi FESR
(Fondo Europeo di Sviluppo Regionale).
Parallelamente, è in corso di espletamento la progettazione
esecutiva dei lavori di realizzazione del nuovo acquascivolo, volto
ad implementare quella che sarà l'offerta ludica dell'impianto.
Presidente -
Per la replica, passo la parola al collega
Marquis.
Marquis (FI) -
Grazie Assessore per la risposta che ha
fornito.
In realtà, conosco le regole e le disposizioni che disciplinano
la materia ed è di tutta evidenza che nel capitolato siano
precisate le temperature e le condizioni ambientali che vadano
rispettate dai gestori. É anche vero che, probabilmente, non
vengono a fare lamentele alla Regione, perché in genere l'utente si
rivolge a chi gestisce la concessione; cioè, non immagina neanche
di venire da un soggetto terzo, che è poi quello proprietario della
struttura: si rivolge al
front office
e fa circolare anche
delle voci che girano tra quelli che sono gli utenti.
Per evitare tutte queste questioni, che poi sono delle
interpretazioni anche di carattere soggettivo, la sensazione del
caldo e del freddo, noi dobbiamo far rispettare delle regole: credo
che sarebbe molto semplice installare dei
monitor
che danno
la visualizzazione di quella che è la temperatura dell'acqua
dell'ambiente.
Oggi, con 50 euro di spesa queste cose si affrontano e si
risolvono. E darebbe della chiarezza.
L'iniziativa ha questa finalità: chiederle di farsi carico di
questa proposta, per non stare a fare qualche altro tipo di
iniziative, ma piuttosto di cercare di risolvere il problema.
Con quattro soldi si può dare tranquillità a tutti e dare
evidenza continua di quella che è la temperatura, senza dover
andare ogni tanto a fare dei sopralluoghi e verificare se ci sono
le condizioni.
Oggi basta guardare su
internet
, sono cose semplicissime,
con le quali si può assolvere a questa esigenza.
Quindi la ringrazio per la risposta e la invito a riflettere
sulla proposta che le ho fatto.
