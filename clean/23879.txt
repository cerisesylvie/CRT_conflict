Classificazione
ARTIGIANATO
COMMERCIO



Oggetto del Consiglio n. 2883 del 11 luglio 2007 - Resoconto
OGGETTO N. 2883/XII - Determinazioni per promuovere il
completamento del processo insediativo nell'area autoportuale di
Pollein/Brissogne, in applicazione delle deliberazioni consiliari
n. 1187/X del 22 febbraio 1995, n. 2198/XI del 19 settembre 2001,
n. 3142/XI del 2 aprile 2003 e n. 192/XII del 5 novembre
2003.
Il Consiglio
a. richiamata la propria deliberazione n. 4463/IX del 13
aprile 1993, di ratifica della deliberazione della Giunta regionale
n. 2053 del 26 febbraio 1993, concernente l'approvazione degli
elaborati fondamentali del Piano di ristrutturazione e
riconversione dell'area autoportuale nei comuni di Pollein e
Brissogne, articolato nei seguenti stralci funzionali:
a.1 realizzazione delle opere infrastrutturali;
a.2 costruzione dell'edificio modulare denominato
"Serpentone";
a.3 costruzione dell'edificio denominato
"Direzionale";
a.4 costruzione dell'edificio denominato "Torre della
comunicazione";
b. vista la deliberazione della Giunta regionale n. 7874 del
17 settembre 1993, con la quale la finanziaria regionale Finaosta è
stata autorizzata - ai sensi dell'articolo 5 della legge regionale
28 giugno 1982, n. 16 e successive modificazioni - ad acquisire il
capitale della società "Autoporto Valle d'Aosta S.p.a.", al fine di
dare attuazione - per il tramite di detta società - al Piano di
ristrutturazione e riconversione;
c. considerato che gli interventi previsti dal piano
presentano il seguente stato di realizzazione:
c.1 gli interventi di cui in a.1) sono ultimati e sono stati
finanziati nell'ambito dei programmi INTERREG Italia-Francia (Alpi)
1991/93 e INTERREG Italia-Svizzera 1991/93 (sottoprogramma Valle
d'Aosta) approvati, rispettivamente, con proprie deliberazioni nn.
3093/IX del 29 giugno 1992 e 3957/IX del 25 novembre 1992;
c.2 gli interventi di cui in a.2) sono ultimati e sono stati
finanziati nell'ambito del programma INTERREG Italia-Francia (Alpi)
1994/99, approvato con propria deliberazione n. 2000 del 26 giugno
1996 e nell'ambito degli interventi statali in favore delle aree
depresse, ai sensi delle leggi n. 641 del 1996 e n. 208 del 1998, a
seguito di due richieste di finanziamento formulate dalla Regione e
approvate dal CIPE, rispettivamente, con deliberazioni 18 dicembre
1996 (in GURI, serie generale, n. 28 del 4 febbraio 1997) e n.
135/99 del 6 agosto 1999;
c.3 gli interventi di cui in a.3) sono ultimati e sono stati
finanziati nell'ambito del citato programma INTERREG Italia-Francia
(Alpi) 1994/99;
c.4 gli interventi di cui in a.4), con l'aggiunta della
costruzione del "modulo di raccordo" tra gli edifici "serpentone" e
"direzionale", sono in fase di ultimazione e sono stati finanziati
nell'ambito del Docup Obiettivo 2 2000/06, approvato con propria
deliberazione n. 1744 del 20 dicembre 2000;
d. considerato che il Docup ob. 2 2000/06 prevede come
obiettivo specifico di riferimento per la misura 1.1, relativa fra
l'altro agli interventi di cui al precedente punto c.4, la modifica
della distribuzione dell'occupazione in favore dell'industria di
tipo "leggero" e dei servizi destinati alla vendita, di cui il 79%
circa per servizi alla produzione ed il 21% circa per servizi alle
persone e che il relativo Complemento di programmazione, adottato,
da ultimo, con deliberazione della Giunta regionale n. 796, in data
30 marzo 2007 prevede, quale obiettivo quantificato della misura,
la realizzazione di m
2
11.700 di superficie di pavimento
destinata a servizi destinabili alla vendita, di cui circa il 79%
per servizi alla produzione e circa il 21% per servizi alle
persone;
e. dato atto che il processo di realizzazione degli
interventi è in fase di conclusione nel rispetto sostanziale dei
costi inizialmente previsti dal piano;
f. richiamata la propria deliberazione n. 1187/X del 22
febbraio 1995, integrata con successive proprie deliberazioni n.
2198/XI del 19 settembre 2001, n. 3142/XI del 2 aprile 2003 e n.
192/XII del 5 novembre 2003, con cui:
f.1 sono state individuate, con apposito schema basato sulla
classificazione ISTAT delle attività economiche, le tipologie di
attività economiche insediabili nelle strutture edilizie
realizzate, riferendole ai singoli edifici di cui in a.2), a.3),
a.4) (ivi compreso il "Modulo di raccordo") e alla relativa
superficie disponibile nonché alle tre aree settoriali
("commercio", "merci", "comunicazione") previste dal Piano di
ristrutturazione e riconversione;
f.2 sono stati approvati i criteri di selezione delle
richieste di insediamento;
f.3 è stato demandato, alla società Autoporto Valle d'Aosta
S.p.a., il compito di selezionare le proposte imprenditoriali,
sulla base dei criteri approvati dal Consiglio regionale e dei
corrispondenti parametri definiti dalla Giunta regionale;
f.4 è stato stabilito, per gli edifici "Serpentone" e
"Direzionale" - i quali avevano raggiunto un livello di popolamento
pari o superiore all'80% della superficie utile locabile - che
negli spazi residui si sarebbero potute insediare anche altre
attività appartenenti a tipologie non insediabili negli edifici,
purché ammissibili nella parte restante dell'area;
f.5 è stato stabilito che il criterio di cui in e.4) sarebbe
stato applicato anche agli edifici "Modulo di raccordo" e "Torre
della Comunicazione", allorquando anche per questi ultimi si fosse
raggiunta la sopracitata percentuale di popolamento dell'80% della
superficie utile locabile con tipologie insediabili nei predetti
edifici;
g. vista la deliberazione n. 4653 del 30 dicembre 2000, con
cui la Giunta regionale ha provveduto all'individuazione dei
parametri in f.3);
h. dato atto che in applicazione delle citate deliberazioni è
stata avviata, nel 2001, a cura della società Autoporto Valle
d'Aosta S.p.a., la procedura di selezione delle richieste di
insediamento, in esito alla quale risulta attualmente locato o in
via di prossima occupazione: nell'edificio "Direzionale", circa il
96% della superficie utile locabile (al netto degli spazi comuni e
dei locali tecnici ed accessori in seminterrato); nell'edificio
"Serpentone", area "blocchi" e area "botteghe artigiane",
rispettivamente il 70% e l'88% della superficie utile locabile (al
netto degli spazi comuni e dei locali tecnici ed accessori in
seminterrato); nell'edificio "Modulo di raccordo" circa il 66%
della superficie utile locabile (al netto degli spazi comuni e dei
locali tecnici ed accessori in seminterrato);
i. valutato soddisfacente il livello di popolamento
dell'area, che presenta, tuttavia, margini di miglioramento sotto i
profili quantitativo e qualitativo, da ricercare anche mediante
mirate azioni di marketing territoriale di cui sia comprovata
l'efficacia;
j. ritenuto opportuno, anche alla luce dei cambiamenti
intervenuti nella situazione economica generale rispetto al
contesto preso a riferimento all'inizio degli anni '90 per
l'elaborazione del Piano di riconversione dell'area:
j.1 attualizzare il predetto Piano, mediante analisi di
marketing strategico, preordinate alla realizzazione del marketing
operativo, che verranno curate dalla Regione;
j.2 stabilire che, in tutti gli edifici dell'area, possa
essere destinato fino ad un massimo del 20% della superficie utile
locabile del singolo edificio alle tipologie di attività comunque
insediabili nell'area autoportuale, fermo restando l'obbligo di
iscrizione all'albo regionale degli artigiani per le attività che
presentano domanda di insediamento nella galleria denominata
"botteghe artigiane";
j.3 integrare - con i codici ISTAT inclusi nell'allegato n. 1
che forma parte integrante della presente deliberazione e nelle
more dell'elaborazione delle predette analisi - le tipologie di
attività indicate nello "schema delle tipologie" di cui alla
deliberazione di Giunta n. 2053 del 26 febbraio 1993, ratificata
dal Consiglio con deliberazione n. 4463/IX del 13 aprile 1993,
aggiornato, da ultimo, con deliberazione del Consiglio n. 3142/XI
del 2 aprile 2003;
j.4 stabilire che le tipologie di attività riferite ai nuovi
codici di cui all'allegato 1 possano essere inserite in ciascuno
degli edifici entro il limite del 20% della superficie utile
locabile del singolo edificio e a condizione che vengano rispettate
le percentuali di cui al punto d) delle premesse;
j.5 confermare la diretta responsabilità della società
Autoporto Valle d'Aosta S.p.a. nella gestione del processo di
popolamento dell'area, sulla base dei criteri e dei parametri
definiti dalla Regione, chiedendo, tuttavia, alla predetta società
di informare sistematicamente l'Amministrazione regionale in ordine
al quadro di popolamento dei singoli edifici (numero di spazi
disponibili e relative superfici; numero, tipologia e ragione
sociale delle imprese insediate) e alle corrispondenti richieste di
insediamento ricevute e alla relativa istruttoria, al fine di
recepire eventuali opportune indicazioni;
k. visto il parere favorevole rilasciato dal Capo del
Servizio Programmi per lo sviluppo regionale, ai sensi del
combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
legittimità della presente deliberazione;
l. richiamata la deliberazione della Giunta regionale n.
4223, in data 29 dicembre 2006, concernente l'approvazione del
bilancio di gestione per il triennio 2007/2009, con attribuzione
alle strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere della IV Commissione consiliare
permanente;
Delibera
1) di demandare alla Giunta regionale l'attualizzazione del
Piano di ristrutturazione e riconversione dell'area autoportuale,
relativamente alle analisi di marketing strategico, preordinate
alla realizzazione del marketing operativo;
2) di stabilire che, in tutti gli edifici dell'area, possa
essere destinato fino ad un massimo del 20% della superficie utile
locabile del singolo edificio alle tipologie di attività comunque
insediabili nell'area autoportuale, fermo restando l'obbligo di
iscrizione all'albo regionale degli artigiani per le attività che
presentano domanda di insediamento nella galleria denominata
"botteghe artigiane";
3) di integrare - con i codici ISTAT inclusi nell'allegato n.
1 che forma parte integrante della presente deliberazione e nelle
more dell'elaborazione delle predette analisi - le tipologie di
attività indicate nello "schema delle tipologie" di cui alla
deliberazione di Giunta n. 2053 del 26 febbraio 1993, ratificata
dal Consiglio con deliberazione n. 4463/IX del 13 aprile 1993,
aggiornato, da ultimo, con deliberazione del Consiglio n. 3142/XI
del 2 aprile 2003;
4) di stabilire che le tipologie di attività riferite ai
nuovi codici di cui all'allegato 1 possano essere inserite in
ciascuno degli edifici entro il limite del 20% della superficie
utile locabile del singolo edificio e a condizione che vengano
rispettate le percentuali di cui al punto d) delle
premesse;
5) di confermare la diretta responsabilità della società
Autoporto Valle d'Aosta S.p.a. nella gestione del processo di
popolamento dell'area, sulla base dei criteri e dei parametri
definiti dalla Regione, chiedendo, tuttavia, alla predetta società
di informare sistematicamente l'Amministrazione regionale in ordine
al quadro di popolamento dei singoli edifici (numero di spazi
disponibili e relative superfici; numero, tipologia e ragione
sociale delle imprese insediate) e alle corrispondenti richieste di
insediamento ricevute e alla relativa istruttoria, al fine di
recepire eventuali opportune indicazioni.
Allegato
(Omissis)
Président
- La parole au Président de la Région,
Caveri.
Caveri (UV)
- Ringrazio anzitutto la IV Commissione che
ha espresso parere favorevole alla proposta di atto amministrativo
in oggetto, anche con una discussione a cui ho preso parte con
piacere, atto amministrativo che si sottopone oggi all'approvazione
del Consiglio. L'atto è finalizzato a favorire il completamento del
processo di riconversione dell'area ex autoportuale di
Pollein-Brissogne con l'obiettivo di assicurare un popolamento
duraturo e di qualità degli spazi realizzati con il sostegno, dagli
anni '90 ad oggi, di diversi strumenti programmatori. Si può dire
che nell'ex "Autoporto", trasformato e trasfigurato a causa del
venir meno dell'IVA da importazione derivante dalla caduta delle
barriere doganali, sono stati adoperati in quest'area diversi tipi
di fondi: "Interreg", interventi statali in favore delle aree
depresse, e anche i cosiddetti "fondi obiettivo 2" nel periodo
2000-2006. Naturalmente non ci fermeremo qui e in quell'area - e in
prossimità della stessa - potremo adoperare una parte dei nuovi
fondi obiettivo n. 2.
Mi rifaccio alla discussione animata questa mattina dal collega
Tibaldi per garantirgli che tali interventi rientrano nella logica
di concretezza, ma non di risposta - intendiamoci bene - a un
numero pur limitato di commercianti della zona, delle cui
difficoltà siamo a conoscenza e non a caso vi è stata tutta
un'azione di incontro e riscontro alle cose dette, quanto perché
riteniamo che l'"Autoporto" avendo avuto una concezione che oggi è
datata rispetto alle esigenze in trasformazione... questa
deliberazione dà alcune risposte nel quadro di un'azione più vasta
che l'Assessore Marguerettaz e il sottoscritto compiono all'interno
di una serie di modifiche, che dovranno portare ad azioni più
efficaci non tanto da parte della Regione, quanto da parte
dell'"Autoporto S.p.a." che gestisce questa area.
A seguito di richieste di insediamento nell'area ex "Autoporto"
di Pollein-Brissogne, pervenute da aziende che svolgono attività
non comprese fra quelle potenzialmente ammissibili e della
contemporanea disponibilità di spazi non ancora utilizzati, la
società "Autoporto" ha chiesto, sulla base della spinta che è
venuta da parte nostra, alla Giunta di valutare l'opportunità di
ampliare i criteri di selezione delle attività insediabili,
estendendo le categorie di attività ammissibili nell'area,
estendere anche agli edifici "Modulo di raccordo" e "Torre della
comunicazione", che dovrebbero essere dedicati ad attività
specifiche, la possibilità prevista per gli edifici "Serpentone" e
"Direzionale" di insediarvi tutte le tipologie di attività
ammissibili nell'area. In subordine, rispetto a quanto richiesto al
punto n. 2, ridurre dall'80 al 60% la quota di occupazione del
singolo edificio che, se superata, consentirà l'insediamento di
tutte le attività ammissibili nell'area e ancora aumentare la
discrezionalità della società autoportuale, nel valutare richieste
di locazione provenienti da imprese non ricomprese nel novero di
quelle ammissibili.
Con riferimento alla richiesta della società "Autoporto", il
NUVAL ha effettuato un'analisi istruttoria e formulato il proprio
parere, di cui si è tenuto conto, per l'elaborazione della proposta
di deliberazione in oggetto. Si sono tenuti incontri a livello
tecnico, finalizzati a condividere i contenuti dell'atto fra le
diverse strutture regionali implicate nella gestione dell'area. In
un secondo momento il confronto si è esteso a una serie di altri
soggetti.
Guardando ai contenuti, vorrei ricordare come in sede di
istruttoria della proposta di deliberazione si sia preso atto
anzitutto della circostanza che la realizzazione degli interventi
previsti dal piano di riconversione è in fase di conclusione nel
rispetto sostanziale dei costi inizialmente stimati; inoltre, come
ci è stato confermato dai controllori della CE che vigilano
sull'utilizzo dei fondi, il livello di popolamento dell'area può
essere valutato soddisfacente presentando tuttavia margini di
miglioramento sotto i profili quantitativo e qualitativo. La
proposta scaturita dal processo qui sintetizzato ha portato alla
definizione di una serie di contenuti, poi confluiti nella
proposta. I contenuti riguardano, da un lato, l'attualizzazione del
Piano di ristrutturazione e riconversione dell'area autoportuale,
che risale al 1993, mediante analisi di "marketing" strategico
preordinate alla realizzazione del "marketing" operativo che
verranno curate dalla Regione; ricordo che questa attività è
coerente con la scelta che abbiamo fatto nei giorni scorsi di
confermare una competenza del segretariato per la concertazione,
una competenza nuova, che è finalizzata ad azioni di "marketing"
che devono meglio popolare le aree recuperate con il contributo dei
fondi strutturali. Da questo punto di vista, credo che non si possa
che fare autocritica rispetto ad alcune criticità nell'occupazione
piena dell'autoporto, quindi ritengo che l'azione che prefiguriamo
possa essere positivamente un superamento di queste difficoltà.
Ancora: dall'altro, l'inserimento di un nuovo principio di
flessibilità in grado di salvaguardare comunque le previsioni
iniziali del piano, che stabiliva una specifica destinazione per
ogni edificio; tale principio prevede che in tutti gli edifici
dell'area fin da subito possa essere destinato fino ad un massimo
del 20% della superficie utile locabile del singolo edificio alle
tipologie di attività comunque insediabili nell'area autoportuale,
fermo restando l'obbligo di iscrizione all'Albo regionale degli
artigiani per l'attività che presentano domanda di insediamento
nella galleria denominata "Botteghe artigiane": questo consente di
avere da parte dell'"Autoporto S.p.a." per il popolamento degli
edifici un sensibile aumento della flessibilità, senza snaturare le
finalità originarie di riconversione dell'area.
Ancora: il mantenimento dello schema di tipologie di attività
insediabili, approvate con le deliberazioni del passato, e la sua
integrazione intanto mentre si attualizza il piano con i codici
ISTAT, inclusi nell'allegato n. 1 della proposta di deliberazione
che vi viene sottoposta. I 17 nuovi codici merceologici inseriti
tengono conto di specifiche domande di insediamento prefigurate
dalle imprese alla società "Autoporto" e riguardano in linea
generale: attività manifatturiere, attività di distribuzione e
commercio di prodotti gassosi, attività di commercio all'ingrosso e
al dettaglio, attività di trasporto passeggeri, mediazioni
immobiliari, corsi di formazione professionale. La proposta di
deliberazione stabilisce che le tipologie di attività riferite ai
nuovi codici possono essere inserite in ciascuno degli edifici
entro il limite del 20% della superficie utile locabile del singolo
edificio, in questo senso venendo incontro alle richieste di
"Autoporto S.p.a.", ma mantenendo una piena compatibilità con gli
obiettivi iniziali del piano. In linea con queste previsioni del
piano, l'ampliamento è stato limitato alle attività produttive,
alle attività commerciali, ai servizi alle imprese e comunque a
condizione che non abbiano un elevato impatto ambientale
nell'area.
La conferma della diretta responsabilità della società
"Autoporto Valle d'Aosta" nella gestione del processo di
popolamento dell'area, sulla base dei parametri definiti dalla
Regione, deve però avvenire in una logica di maggiore informazione
sistematica nei confronti dell'Amministrazione regionale in ordine
al quadro di popolamento dei singoli edifici: numero di spazi
disponibili, relative superfici, numero, tipologia e ragione
sociale delle imprese insediate e anche alle corrispondenti
richieste di insediamento ricevute e alla relativa istruttoria, al
fine di recepire eventuali opportune indicazioni. Questo consente
in uno snodo più efficace di fare in modo che l'azione
dell'"Autoporto S.p.a." non sia scissa da linee di indirizzo e
programmazione che devono venire dall'Amministrazione regionale,
perché quel che conta è fare in modo che questa riconversione, che
è stata un successo, possa migliorare le proprie "performance".
Président
- Je déclare ouverte la discussion
générale.
La parole au Vice-président Tibaldi.
Tibaldi (CdL)
- Per alcune considerazioni su questo
documento, che è stato in parte illustrato anche stamani
dall'Assessore Marguerettaz, in risposta a una nostra interpellanza
sull'argomento, in parte ha avuto risposta a quesiti che abbiamo
posto in IV Commissione al Presidente Caveri.
Il ripopolamento dell'area ex autoportuale di Pollein sta a
significare che il popolamento non è andato a buon fine. Le
iniziali previsioni di saturazione degli spazi locabili, che
avrebbero dovuto essere occupati in un tempo più breve e con
attività di settori che erano stati ben predefiniti, ed erano il
settore commerciale e dei servizi, indirizzi che furono il frutto
di scelte politiche precise a metà degli anni '90, non è andato a
buon fine, come diceva stamani l'Assessore Marguerettaz. Qualcosa
non ha funzionato, non vogliamo dire che sia un disastro - questo
lo ha detto lui stamani -, ma l'obiettivo è stato raggiunto solo in
parte. Qualcosa non ha funzionato, maglie troppo strette,
settorializzazione di un intervento che prevedeva di mettere certe
tipologie di attività in quegli spazi, criteri estremamente
selettivi: potrebbe essere questa una causa... la società
"Autoporto", il gestore, che forse ha applicato in maniera troppo
rigorosa tali indirizzi politici forniti dall'ente Regione
attraverso la società "Finaosta". Spese che sono state comunque
devolute per una corposa azione di "marketing"... stamani
l'Assessore ci ha detto che sono state 182.000 gli euro spesi dalla
"Autoporto S.p.a." fra il 1999 e il 2006 che dovevano essere
funzionali a tale discorso.
Sono sorte quindi delle criticità, che naturalmente non
riguardano solo "Les Corbeilles": "Les Corbeilles" è un fatto
attuale, è un problema che stanno vivendo oggi gli operatori che
occupano una parte di quella galleria, che avrebbe dovuto offrire
un'appendice commerciale all'ipermercato "Carrefour". Vi sono altre
criticità che sono nel "Serpentone", nella "Torre della
comunicazione", nel "Centro direzionale": per quanto riguarda il
"Serpentone" e il "Centro direzionale", le criticità sono quelle di
una saturazione non completata; per quanto riguarda la "Torre della
comunicazione", si è ripiegato sulla scelta pubblica, tutti gli
uffici di "INVA" verranno lì collocati e tutta l'azione di
"marketing", di pubblicità fatta per locare questo edificio, che
torreggia in prossimità della carreggiata autostradale, non è
andata secondo le previsioni. Vi sono delle criticità anche con
l'ipermercato "Carrefour", le cui risultanze commerciali sono
inferiori rispetto a qualche tempo fa; vi sarà una crisi
congiunturale, ma quell'ipermercato patisce una debolezza logistica
che l'area ha acquisito negli ultimi anni. È un volano che sta
perdendo "giri" e, se perde "giri" il volano, anche tutto il
sistema satellitare che ruota attorno è messo a rischio.
Come interviene la Giunta? Interviene delegando sé stessa, con
l'atto che siamo chiamato ad approvare, e chiedendo un mandato per
fare analisi di "marketing" strategico e operativo. In sostanza,
altre consulenze, altri incarichi, altri studi; abbiamo esempi
anche di altre aree, come l'"Espace Aosta", dove gli investimenti
sono stati corposi, ma con risultati al di sotto delle aspettative.
Il territorio valdostano non è così appetibile da un punto di vista
imprenditoriale, complice forse anche la Regione che nel privato -
ne abbiamo avuto dimostrazione stamani - ama sempre mettere il suo
"zampino". La Regione interviene ampliando le tipologie che possono
essere insediate in quell'area e questo è condivisibile, ma non
siamo riusciti a mettere sufficienti operatori commerciali, non
siamo riusciti ad insediare dei servizi che dovevano essere gestiti
da privati, mettiamo anche le "botteghe artigiane" e allarghiamo la
gamma degli operatori economici che possono insediarsi. Anche
questo, Assessore Marguerettaz, non è indice di un risultato
ottenuto, come diceva stamani, ma è un mancato obiettivo nei
confronti del quale siete costretti a correre ai ripari. Vedremo se
stavolta riuscirete ad offrire degli spazi a prezzi più convenienti
rispetto all'"Espace Aosta" ad artigiani che hanno bisogno di
opifici e aree attrezzate per sviluppare le rispettive
attività.
A nostro avviso, la deliberazione costituisce la dimostrazione
del fallimento di una certa pianificazione politica delle attività
economiche insediabili sul territorio in particolare immediatamente
circostante Aosta, che è un territorio vicino alle principali
infrastrutture logistiche, vie di comunicazione, ha la possibilità
di accedere alle grandi reti telematiche... prossimità con il
capoluogo regionale... questo sta a dimostrare la debolezza
dell'azione politica in tale settore. Abbiamo espresso le
perplessità stamani in sede di esame dell'interpellanza, le
ribadiamo adesso e il nostro voto su questo documento sarà di
astensione.
Président
- La parole au Conseiller Sandri.
Sandri (GV-DS-PSE)
- Qualche riflessione su questa
vicenda, su cui annuncio il voto di astensione del nostro gruppo,
perché è uno di quei temi su cui c'è l'occasione, grazie a tale
atto amministrativo, di fare qualche riflessione che va al di là
della contingenza. La contingenza - qui non posso che sposare le
osservazioni fatte dal collega Tibaldi - è che l'atto dimostra come
vi sia stato un mancato raggiungimento dell'obiettivo. Vi era un
obiettivo importante: quello di uno sviluppo di un'area
autoportuale, abbandonata dopo la fine dell'IVA da importazione,
credo che quel progetto dimostri il "fiato corto" e, essendo
passati più di 15 anni dalla fine dell'IVA da importazione, ritengo
che lì non siamo riusciti a dare una risposta ai nostri
concittadini. Se dobbiamo andare a fare questo "panachage"
commerciale, ingrosso, artigianale e turistico, per cui si perde la
caratteristica di partenza di tale struttura, che doveva essere di
tipo commerciale, ci si deve chiedere come mai è successo tutto
questo. È successo probabilmente - butto lì qualche ipotesi di
analisi - per 2 motivazioni: la prima è che le zone commerciali in
una Regione come la nostra forse non si inventano dall'oggi al
domani e l'"Autoporto" è stata sicuramente un'invenzione, ma che
non ha funzionato perché all'interno di quella struttura ci doveva
essere un nuovo paradiso del consumismo, una bella vetrina dove
spendere e spandere il sabato e la domenica passeggiando
beatamente, è venuto fuori poco più che un "carrozzone" di un
supermarket con pochissima attrattiva dal punto di vista dei
servizi, dell'immagine, della piacevolezza del luogo. Adesso si
vanno a mischiare al commercio una serie di "dati" che sono poco
confacenti, ossia come una zona di commercio possa essere
compatibile con la carpenteria in legno e la falegnameria per
l'edilizia, piuttosto che la lavorazione e la trasformazione del
vetro piano o la distribuzione di combustibili gassosi mediante
condotte, piuttosto che riparazioni impianti elettrici, agenzie di
mediazione immobiliare... è tutta una situazione che non è
compatibile. Forse era più interessante aiutare il commercio nelle
sedi storiche, che sono i centri commerciali dei nostri paesi;
forse la scelta più intelligente sarebbe stata utilizzare i soldi
dell'Europa per rivitalizzare l'insediamento di queste attività non
in quel luogo un po' perso, ma nei centri storici di Châtillon, di
Saint-Vincent, di Donnas, di Aosta, dove oggi ci troviamo ad avere
un numero alto di negozi chiusi, di locali liberi e di attività che
fanno fatica ad andare avanti, perché anche tale scelta
dell'"Autoporto" va a disturbare il piccolo commercio esistente
nella nostra Regione. Dobbiamo renderci conto che con questa scelta
continuiamo a dare "legnate in testa" al piccolo commercio in Valle
d'Aosta e credo che questa non sia una cosa buona.
Un altro errore è contenuto in quello che segnalava il collega
Tibaldi, ossia la Giunta regionale non è una s.p.a. che si debba
dedicare al "marketing" strategico e a quello operativo: queste
sono cose di cui si devono occupare le società di capitale o quelle
che fanno attività economiche, la Giunta regionale si deve occupare
di qualcos'altro. Forse se i soldi dell'obiettivo n. 2, che è
finito nel 2006, fossero stati investiti in infrastrutture,
sarebbero arrivate all'"Autoporto" delle ditte perché si
ritrovavano delle infrastrutture funzionanti e quella poteva essere
un'area attrattiva dal punto di vista commerciale, ma la ferrovia è
ancora quella che sappiamo, il "WIFI" non c'è, la larga banda
neppure, non ci sono servizi per l'uscita dell'autostrada, non c'è
un'uscita dedicata.
Vi sono una serie di carenze dal punto di vista infrastrutturale
che indicano come su questo tema continuare a fare investimenti
sull'"Autoporto" sia andare in una direzione che non porterà ad
altri risultati e noi ci troveremo fra qualche anno a dire:
"abbiamo mancato di nuovo l'obiettivo", anche perché vi è un
piccolo particolare di non poco conto: per quanto riguarda il
problema degli artigiani, questo va a peggiorare la situazione,
perché quello che era un immobile costruito per degli eleganti
negozi viene affidato a gente che produce carpenteria in legno. Non
credo che un carpentiere in legno si possa permettere di pagare
l'affitto di un negozio, se andate a vedere la tipologia edilizia
di tutte le aree artigianali che abbiamo costruito in questi anni
in Valle d'Aosta, non sono certo del livello qualitativo
dell'"Autoporto". I casi allora sono 2: o andiamo a svendere questi
spazi agli artigiani, spacciandoli per spazi artigianali, con un
danno enorme, perché abbiamo speso 100 per fare una cosa che
dobbiamo affittare allo 0,01%, perché dobbiamo far finta che abbia
un altro valore, oppure "strozziamo" gli artigiani perché dobbiamo
far pagare un affitto paragonabile a livello di qualità di un
negozio. Credo che probabilmente vi saranno dei problemi, sappiamo
che in materia la Regione ha ottimi consulenti che sanno gestire
questi contenziosi con chi occupa immobili industriali e
artigianali della Valle d'Aosta; l'Assessore Marguerettaz sorride
perché sa bene a chi ci riferiamo. Penso che tutte tali
considerazioni comporteranno che, da un lato, forse sarebbe bene
che la Giunta la smettesse di fare "marketing"
strategico-operativo, perché è solo un metodo di mancare gli
obiettivi; dall'altro, sarebbe bene che si dedicasse - invece che
fare il commerciante o l'immobiliarista - a fare il compito di una
Giunta regionale, ossia fare le infrastrutture di servizio
all'economia, quali strade, acquedotti, fognature, linee
elettriche, laddove servono e non fare quelle infrastrutture come
il trenino di Cogne, che non serve. Fare le cose che servono, in
modo che sia il libero mercato che va a occupare questi spazi. È
chiaro che bisogna fare degli spazi che siano competitivi per
quanto riguarda sia l'attrattività della localizzazione, sia
l'attrattività dei servizi che sono disponibili. In questo senso
credo che, se c'era un settore dove si potevano e si possono ancora
fare delle riflessioni, quello sia il settore della logistica, il
settore dal punto di vista immobiliare che ha il massimo di
sviluppo in questi anni e per la localizzazione dell'"Autoporto",
che era un'infrastruttura di tipo logistico, forse avrebbe avuto
più senso andare in quella direzione.
Non siamo all'ultimo atto, credo che queste riflessioni anche in
modo sereno possano essere utili per fare qualche riflessione in
materia, auspico che il Presidente Caveri attraverso gli schermi o
altre arti magiche di cui è particolarmente dotato, per cui sente
anche al di là dei muri, possa far tesoro delle riflessioni che
sono state fatte. Va bene, questa volta facciamo tale atto
amministrativo, ma su tutta l'area dell'"Autoporto" e sull'utilizzo
dei fondi europei per sviluppare il piccolo commercio e
l'artigianato forse le strade dovranno essere diverse; forse è bene
che ci si trovi tutti attorno a un tavolo per trovarle e
identificarle.
Si dà atto che dalle ore 16,26 presiede il Vicepresidente
Tibaldi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Brevemente, credo che la discussione
sia molto interessante. Devo dire la verità, trovo singolare una
discussione che viene fatta da personaggi che hanno partecipato
alla vita dell'amministrazione e della maggioranza durante l'ultimo
decennio, perché stiamo parlando di scelte fatte in un momento
lontano rispetto ad oggi. Vi è un esempio caro che viene fatto
sempre dal collega Frassy: di quei matti che scavalcano 9 muretti
per poi arrivare al decimo, che era l'ultimo, e decidere di tornare
indietro. Oggi in questa sua vivacità il collega Sandri mette in
discussione un'attività che è stata sostenuta per degli anni dalla
forza politica a cui appartiene, tale "redenzione" mi pare un po'
stravagante. Non è stravagante l'altro ragionamento: quello che non
banalizza nessun tipo di intervento, quello che impone al Governo
di fare delle attività che sono sintonizzate e hanno a cuore una
programmazione che va al di là dello sviluppo di ogni singolo sito.
Rispetto a questo - ripeto -, nessuno vuole disconoscere che vi
siano delle aree che devono essere migliorate, che forse possono
essere difficoltose, ma che hanno tutta l'attenzione da parte del
Governo regionale per darle una soluzione.
Stamani il collega Tibaldi ha citato la "Torre della
comunicazione", ma la "Torre della comunicazione" non è stata
un'invenzione di oggi... è un qualcosa che è stato deciso 14 anni
fa e ricordo che in quegli anni si parlava del miracolo
dell'innovazione, quindi, cogliendo delle opportunità, gli
amministratori di allora hanno immaginato di creare un polo, che
allora sembrava fosse trainante. Oggi qualcuno mi dice: "tutta una
cosa che non funziona, sbagliato tutto!". Questi sono paragonabili
a quei simpaticoni che il lunedì si mettevano a compilare la
schedina riferita alla domenica precedente, bravi! Ma 13 anni fa
quella sembrava... anzi vi ricordo che allora c'erano i miracoli
dal punto di vista finanziario: "Tiscali", "Ibiscom", c'era tutta
una serie di attività legate all'"Hi-Tech" che portavano delle
soddisfazioni incredibili; quindi dico con la logica di 13 anni fa
che forse male non hanno fatto, oggi è diverso, oggi credo sia
un'ovvietà dire: "eh!", oggi dobbiamo cercare di dare una soluzione
ad un problema, di popolare un immobile importante che il giorno
dopo la consegna dei lavori comincia "a bere e a mangiare", nel
senso che bisogna scaldarli, bisogna pulirli, quindi credo che
tutte le intelligenze debbano essere messe a disposizione (e chi ne
ha le metta a disposizione, anziché fare il "controcanto").
Nel nostro piccolo cerchiamo di valorizzare quello che abbiamo e
non facciamo come fa forse qualcuno, che oggi ha riscoperto una sua
nuova missione e rinnega tutto quello che politicamente ha fatto
fino a ieri. Ho detto: "ha fatto", perché è troppo facile tirarsi
fuori! È troppo facile non considerare che si hanno delle
responsabilità! Non è così, quindi oggi questo provvedimento non
vuole essere né un condono, né una soluzione tombale, né uno
stratagemma per coprire delle falle: è solo uno strumento che
permette di dare delle risposte in più, che permette di dare un
impulso ad un'area, che probabilmente ha colto nel segno nella
misura dell'80% dei suoi obiettivi. Abbiamo quindi - anche se non
ero allora nell'attività governativa - come Amministrazione
regionale dato una risposta, creato e dato continuità a dei posti
di lavoro e dato delle opportunità. Quelle cose che non hanno
funzionato cerchiamo di risolverle e di guardare allo sviluppo e al
futuro con un occhio più costruttivo.
Presidente
- Pongo in votazione la deliberazione in
oggetto:
Consiglieri presenti: 24
Votanti e favorevoli: 19
Astenuti: 5 (Fiou, Fontana Carmela, Frassy, Squarzino
Secondina,Tibaldi)
Il Consiglio approva.
