Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
STATUTO



Oggetto del Consiglio n. 461 del 6 marzo 2019 - Resoconto
OGGETTO N. 461/XV - Interrogazione: "Liquidazione dei fondi
statali già erogati per i danni causati dall'esondazione del
torrente Buthier d'Ollomont nell'anno 2017".
Rollandin (Presidente)
- Punto n. 11 dell'ordine del
giorno. La parola all'Assessore Borrello, ne ha facoltà.
Borrello (SA)
- Il mio intervento si suddividerà in due
filoni: uno è il percorso rispetto a quello che è stato l'evento
emergenziale, invece la parte finale rispetto alle novità che sono
emerse anche dagli ultimi articoli giornalistici. Innanzitutto
partiamo dal fatto che gli eventi parossistici che lei ha citato
sono avvenuti nel territorio valdostano nei comuni di Ollomont,
Pollein e Brusson nell'agosto del 2017 e a seguito della
definizione dello stato di emergenza... è un elemento molto
importante definire e inquadrare il tutto in un contesto di stato
di emergenza perché vai ad attivare tutte le procedure legate alla
Protezione civile; quindi nell'agosto del 2017, per quanto riguarda
i comuni di Ollomont, Brusson e Pollein, è stato richiesto e
attivato lo stato di emergenza ed è importante definire dove ci
muoviamo. A seguito della dichiarazione dello stato di emergenza,
proprio in virtù del fatto che siamo in un contesto di Protezione
civile, la Protezione civile esercita secondo questi dettami:
attività di prevenzione e previsione, emergenza con intervento di
soccorso e poi la restituzione dello stato della normalità per
quanto riguarda i cittadini. In quella prima fase, come stabilito
dall'ordinanza del Capo della Protezione civile n. 492/2017, la
Regione autonoma Valle d'Aosta ha già stanziato 3 milioni di euro
per gli interventi incardinati al soccorso e al ripristino
dell'immediata sicurezza dei siti, quindi per quanto riguarda gli
interventi realizzati dagli Enti locali e dalle strutture operative
nella prima fase di emergenza subito attivate in agosto, dunque i
primi tipi di attività di soccorso e di ripristino dello stato di
sicurezza dei comuni, attività posta in essere per le misure di
somma urgenza, quindi andare a intervenire per gli aspetti di
carattere gravitativo e idrogeologico e interventi urgenti volti a
evitare situazioni di pericolo o maggiori danni. La Regione
autonoma Valle d'Aosta, in virtù dell'attivazione dello stato di
emergenza, quindi si è attivata autonomamente per lo stanziamento
di 3 milioni di euro all'uopo destinati per affrontare la tematica
in oggetto.
Per quanto riguarda invece i fondi che derivano dalla Protezione
civile nazionale, e quindi dal Governo nazionale, c'è il secondo
passaggio nell'elenco che vi dicevo prima delle fasi della
Protezione civile: il secondo passaggio è la ricognizione del
fabbisogno del patrimonio pubblico. Superata l'attività
emergenziale quindi la Protezione civile si attiva per andare a
verificare il passaggio successivo. In quel contesto si sono
attivate tutta una serie di ricognizioni ed entriamo nel merito di
quello che lei chiede: il fabbisogno degli Enti locali per il
patrimonio pubblico ammonta a 561.639 euro - questo è un dato che
le chiederei di ricordare, perché poi successivamente, anche in
virtù del decreto "Proteggi Italia" recentemente presentato a Roma,
è utile alla fine della comprensione delle evoluzioni -; un
ulteriore fabbisogno per quanto riguarda gli aspetti di carattere
privato per un ammontare di 979 mila euro. Questi 979 mila euro
sono i rimborsi destinati ai privati e, proprio in virtù
dell'ordinanza di Protezione civile e con conseguente delibera del
Consiglio dei ministri del 6 settembre del 2018, è stata
riconosciuta una percentuale del 27% per quanto riguarda i danni a
privati. I danni a privati del 27%, così come riconosciuti dalla
delibera del dicembre del Consiglio dei ministri previo accesso e
richiesta, venivano erogati con tutta una serie di sgravi fiscali,
non con la monetizzazione diretta. Lo Stato italiano quindi ha
definito la compensazione per quanto riguarda i danni da privati, a
seguito dell'evento emergenziale, nella quota del 27% con sgravi
fiscali. Proprio in quel momento si è definito il percorso che
l'Amministrazione regionale doveva fare: doveva andare a definire
la quota di partecipazione per anticipare i 561 mila euro che
dicevo prima ipoteticamente riconosciuti dalla Protezione civile
nazionale. Perché dico "ipoteticamente"? Perché poi vedremo nel
Proteggi Italia qual è la quota parte che ci è stata riconosciuta e
già in seno alla predisposizione del bilancio che abbiamo approvato
a dicembre avevamo fatto richiesta all'allora Assessore Aggravi, il
quale giustamente nella valutazione delle economie generali... non
avevamo in quel momento definito questo tipo di disposizione e
iscrizione al bilancio della cifra. La stessa cifra l'ho richiesta
ai colleghi della Giunta, i quali, anche su sollecitazione di
colleghi territorialmente interessati, faccio riferimento in
particolar modo al collega Bianchi... abbiamo richiesto formalmente
all'Assessore Testolin di iscrivere nelle poste del bilancio la
cifra che è necessaria per andare a coprire l'anticipazione
rispetto all'ipotetico riconoscimento del Governo. Perché dico
"ipotetico"? Perché quei 561 mila euro sono stati presi in
considerazione all'interno del Progetto Italia. Questa
interpellanza mi permette di fare anche un po' di chiarezza
rispetto alle cifre che sono circolate negli organi di stampa negli
ultimi giorni. Il Progetto Italia presentato dal Premier Conte la
settimana scorsa - io ho avuto modo, su delega del Presidente della
Regione, di partecipare alla Conferenza delle Regioni e
all'incontro con il Premier - è una riorganizzazione dei fondi che
sono stati stanziati negli ultimi anni per avere un ordine logico
rispetto all'affrontare la tematica del rischio idrogeologico. Tra
l'altro, riguarda anche l'interrogazione che lei ha posto
successivamente per quanto riguarda l'abitato di Pramotton di
Donnas, in quanto ci sono dei fondi destinati all'interno della
Protezione civile, dei fondi destinati all'interno del Ministero
dell'ambiente, dei fondi destinati all'interno del Ministero
dell'agricoltura. Il Progetto Italia riordina il tutto e mette a
disposizione 11 miliardi per il dissesto idrogeologico in
Italia.
Per quanto riguarda il settore del Ministero dell'ambiente, è
particolarmente importante perché riguarda la programmazione futura
ricordando che prende i fondi che erano già di Italia Sicura. Se vi
ricordate, in alcune interpellanze avevo parlato dei 20 milioni
originariamente destinati alla Valle d'Aosta per la prevenzione del
dissesto idrogeologico, quei 20 milioni erano incardinati
all'interno di Italia Sicura che adesso è stato inglobato
all'interno di Progetto Italia. Per quanto riguarda invece il
pregresso, ci sono 3 miliardi incardinati all'interno della
Protezione Civile, che sono stati riconosciuti grazie a quello
stato di emergenza che le avevo originariamente definito. Ci sono
quindi 11 Regioni all'interno degli 11 miliardi, la quota parte è 3
miliardi per quanto riguarda la Protezione civile, 11 Regioni, tra
cui anche la Valle d'Aosta che, avendo attivato lo stato di
emergenza nel 2017, ha la possibilità di attingere a questi fondi.
Questi fondi, proprio per andare a fare un ragionamento di riparto,
hanno avuto una copertura del 60%, il 60% di 561 mila euro fanno
quei famosi 290 mila così tanto declamati all'interno di
dichiarazioni pubbliche, 290 mila euro che vanno a coprire i 561
mila euro. Per arrivare puntualmente alla sua richiesta, quindi
sarà nostra cura andare a integrare i 290 mila che sono previsti
dal Progetto Italia in merito al pregresso per arrivare alla quota
di 561 mila, per andare poi a intervenire rispetto ai rimborsi e
gli interventi da un punto di vista del dissesto idrogeologico per
quanto riguarda i Comuni.
Lei mi ha chiesto anche quali sono le attività che sono state
poste in essere, all'interno dei 3 milioni autonomamente stanziati
con ordinanza e con il Commissario di Protezione civile dalla
Regione Valle d'Aosta, oltre ai soldi spesi sempre all'interno dei
3 milioni per quanto riguarda le attività di primo soccorso e i
primi interventi sugli aspetti di carattere gravitativo, ci saranno
700 mila euro per la realizzazione di opere di difesa spondale sui
torrenti Berruard e Buthier, è in fase di appalto all'interno della
stazione unica appaltante, in primavera auspichiamo di procedere
con i lavori.
Io la ringrazio perché sono tanti numeri, però l'importante è
capire una cosa: all'interno del Progetto Italia ci sono diversi
contenitori, c'è un contenitore per il pregresso che ci è stato
riconosciuto grazie all'attivazione dello stato di emergenza, i 290
mila euro, quota a parte dei 561 mila, poi c'è una battaglia molto
più importante che è il Delta per 3 miliardi e gli 11 miliardi
citati per quanto riguarda il dissesto idrogeologico, e sarà cura
da parte di questo Governo, ma non è una battaglia "del singolo
partito", andare ad attivarsi a Roma per la distribuzione degli 8
miliardi di Italia Sicura, perché con 290 mila euro non si va a
risolvere il problema del dissesto idrogeologico per una regione
definita al 100% montana. Questo quindi mi ha permesso anche di
spiegare questo, bisogna attivarsi anche con il Governo nella
Conferenza delle Regioni per andare a reperire la quota parte di
Italia Sicura, che poi sono quei fondi che ci permettono di fare
quella programmazione all'interno degli interventi di messa in
sicurezza della nostra realtà valdostana sia per quanto riguarda
gli aspetti infrastrutturali dei nostri abitati, sia per quanto
riguarda l'aspetto turistico.
Presidente
- Per la replica, la parola al collega
Manfrin, ne ha facoltà.
Manfrin (LEGA VDA)
- La ringrazio, Assessore, per aver
fornito tutta una serie di dati che sono assolutamente interessanti
e che cercherò di condensare, cercando un suo cenno di assenso o di
dissenso nel merito di quanto dico. Faccio però prima una premessa:
per chi non avesse mai visionato quell'area alluvionata,
chiaramente è stata una zona che è stata sconvolta da quel
cataclisma. Io ho avuto modo di operare lì con la Protezione civile
proprio nei giorni immediatamente successivi alla tragedia e,
essendomi recato peraltro quest'estate a un'iniziativa che c'era
sul territorio, sono stato sorpreso nel vedere che tanta parte
ancora di quella zona sconvolta da quel cataclisma era ancora nello
stato tendenzialmente di fatto in cui si era trovata ai tempi. La
domanda quindi mi è venuta spontanea, ho interrogato anche
chiaramente l'Amministrazione del luogo per avere dei dati più
precisi. Lei però - e questo è un punto che mi è un pochino più
oscuro - ci ha detto - e questo lo sapevo ma era corretto e in
questo senso andava il mio intervento - che, in realtà, i privati
che sono stati danneggiati per un totale di 1 milione di euro -
tendenzialmente più o meno, quella è la cifra -, a causa della
mancata manutenzione, della mancata gestione di quel pericolo
idrogeologico, non avranno chiaramente l'erogazione immediata di
quei fondi che vanno a sopperire a quella quota del 27% di cui
hanno diritto, perché è stato stabilito che quei privati dovranno
scalare quel valore del 27% spalmato però su dieci anni, se non
sbaglio, questo a livello ministeriale, però, da quello che ci è
dato sapere, a livello ministeriale i soldi sono già stati
stanziati e sono già stati erogati alla Valle d'Aosta.
L'interrogazione quindi verteva nel senso di dire: ma c'è la
possibilità eventualmente di modificare le regole per il
percepimento di questo contributo oppure no? Era questa la
direzione dell'interrogazione, però su questo, purtroppo, non ci
siamo compresi.
Per quanto riguarda il rifacimento e l'arginatura, altrettanta
sorpresa mi ha suscitato vedere che ancora l'argine ha fatto
un'estate, quella del 2018, senza che venisse fatto alcun
intervento. Mi rassicura il fatto che lei dica che a primavera,
però che sia a primavera, si procederà a nuovi lavori per il
rifacimento dell'argine per evitare che possano accadere nuove
tragedie, e questo sarà assolutamente importante. In ultima analisi
l'erogazione dei fondi relativi a strutture comunali ci dice -
almeno così è tra le righe - che sarà all'interno della variazione
di bilancio, quindi verificheremo questa posta. Discordiamo un
attimo sulle cifre ma queste erano quelle che mi erano state
fornite dall'Amministrazione, cioè 420 mila contro 561 mila...
(intervento di un Consigliere, fuori microfono)
... adesso è chiaro il quadro, perché l'erogazione è compresa su
tre Comuni, perfetto. Ci auguriamo quindi che i lavori di
arginatura partano al più presto e ci auguriamo al più presto anche
di vedere i documenti preparatori alla variazione di bilancio per
verificare la presenza di questi fondi per far sì che si comincino
i lavori in questa direzione.
