Classificazione
CONSULTE COMMISSIONI E ORGANI COLLEGIALI



Oggetto del Consiglio n. 1686 del 9 marzo 2011 - Resoconto
OGGETTO N. 1686/XIII - Sostituzione di una componente della
Consulta regionale per le pari opportunità di cui alla legge
regionale 23 dicembre 2009, n. 53.
Presidente
- Colleghi, con nota in data 8 febbraio 2011,
la Signora Cristina Bo, eletta dal Consiglio regionale con
provvedimento n. 1165/2010 tra le componenti della Consulta
regionale per le pari opportunità, ha comunicato di rassegnare le
dimissioni per motivi personali; è quindi necessario procedere alla
sua sostituzione. Ricordo che la Signora Cristina Bo era stata
eletta in seno alla Consulta ai sensi della lettera b) del comma 1
dell'articolo 7 della legge regionale n. 53/2009 fra le componenti
degli organismi di cui alla lettera a) del comma 1 dell'articolo 7
della stessa legge, il suo nominativo era stato proposto dal
Capogruppo di Fédération Autonomiste.
Comunico che ieri 8 marzo 2011 con nota pervenuta alla
Presidenza, prot. n. 2047, i Capigruppo di ALPE e PD hanno
richiesto - riprendo la motivazione della loro richiesta -, alla
luce dei recenti sviluppi politici regionali e in vista
dell'annunciato nuovo assetto della maggioranza regionale, che
comporterà una ricomposizione di tutti gli organismi
rappresentativi del Consiglio o ad esso collegati, di rinviare la
sostituzione della consultrice dimissionaria ad una prossima seduta
consiliare in attesa della formalizzazione dei nuovi equilibri
politici. Sottopongo pertanto la questione all'attenzione del
Consiglio regionale per ogni decisione in merito.
La parola al Consigliere La Torre.
La Torre
(FA)
- Grazie Presidente. Innanzitutto
prendo la parola per ringraziare per l'ottimo lavoro svolto da
Cristina Bo all'interno della Consulta per le pari opportunità per
la competenza con cui ha affrontato le problematiche trattate dalla
consulta. Il Presidente ha citato correttamente l'articolo 7 della
legge n. 53, che dà con chiarezza l'impostazione del come devono
avvenire le designazioni e in tal senso alla precedente consulta la
Fédération Autonomiste aveva indicato, in quanto di derivazione del
movimento femminile della Fédération Autonomiste, la Signora
Cristina Bo. Oggi, con la stessa logica e nel rispetto della legge,
dell'articolo 7 in particolare, mi permetto di indicare al
Consiglio la figura di Barbara Grange con le stesse
motivazioni.
Per quel che riguarda la comunicazione che è stata mandata al
Consiglio dai colleghi delle forze di opposizione, mi pare
assolutamente ininfluente, anche perché la consulta svolge un
lavoro che poco attiene alla politica, se non per quello che la
legge n. 53 le compete, ossia l'articolo 7 che dà la facoltà alla
politica di fare questa indicazione. Sicuramente la consulta non fa
nessun riferimento a fantomatici posizionamenti a cui fanno
riferimento ALPE e PD, con mia grande sorpresa, perché non è nel
loro stile; capisco che il PD è in un periodo un po' confuso, ma
l'ALPE, che in genere ha uno stile un po' più elevato...
(interruzione dei Consiglieri di ALPE, fuori
microfono)
...vi stavo tirando fuori dallo stato di confusione del PD, vi
riconoscevo uno stile più elevato e una qualità della politica
superiore, però capisco che "chi va con lo zoppo impara a
zoppicare", evidentemente vi state frequentando o troppo, o troppo
poco, ancora non riesco a capire bene, specialmente dopo
l'intervento di Donzel... all'ALPE non è ben chiaro... ma vedo che,
quando c'è da fare un po' di confusione, siete sempre insieme, mi
fa piacere, d'altronde è nella linea del vostro comportamento.
Grazie.
Président
- La parole au Conseiller Louvin.
Louvin (ALPE)
- Grazie Presidente. Mi vorrà perdonare,
Presidente, se richiamiamo qualche secondo lo spirito che aveva una
legge anteriore relativa alla Consulta femminile e lo spirito che
ha avuto in disaccordo con la nostra volontà... ma sulla base
dell'opinione prevalsa all'interno di questo Consiglio nel nuovo
assetto di questo organismo... che dovrebbe essere rappresentativo
del mondo femminile prima che dei partiti politici. Avevamo
anteriormente una consulta femminile nella quale ogni organismo,
organizzazione, partito, movimento, organismo sindacale poteva
esprimere proprie rappresentanze e all'interno di questa Assemblea
si poteva strutturare l'opinione di tale organismo consultivo della
Presidenza del Consiglio regionale. La modifica che è stata
apportata a questa legge ha fatto sì che vi fosse un assetto
diverso da quello attualmente previsto, che dà a tale Consiglio la
facoltà di indicare le rappresentanze all'interno di questo organo
particolare competente in materia di pari opportunità, nel fare ciò
tale Consiglio ha stabilito che ci dovessero essere delle
salvaguardie di rappresentanza della minoranza politica presente
all'interno di questo Consiglio. Ora è singolare che si sia alzato
per fare la sua proposta, più che legittima naturalmente, il
collega La Torre che otto settimane fa ha stabilito che il 9 marzo
fosse una data epocale per questa Regione, non l'8 di marzo, festa
della donna, ma il 9 marzo, secondo una sua autorevolissima
opinione, doveva essere il momento nel quale si sarebbero sciolti -
mi corregga se sbaglio, Presidente del Consiglio - i nodi
dell'entrata all'interno della maggioranza del Popolo della
Libertà. Questo ci hanno detto gli organi di informazione,
riportando la sua opinione, e lei stesso, Consigliere, ha
dichiarato che in quella data ci sarebbe stato il
coup de
théâtre
o comunque
l'accomplissement
di un percorso
politico che portava il Popolo della Libertà nella maggioranza
regionale. Adesso comprendiamo bene che ci possa essere qualche
necessità, qualche sezione ancora recalcitrante in giro per la
Valle, non siamo attenti a ciò che avviene nel dettaglio
all'interno delle forze politiche di maggioranza, ma ci pare essere
sul tavolo una discussione di allargamento della maggioranza
politica. Nel momento in cui in una questione che per noi non vuole
essere di lottizzazione, tant'è che non rivendichiamo nessun posto
all'interno di questo... ma vorremmo che fosse una rappresentanza
autentica di opinioni delle opposizioni politiche di questa
Regione, noi vi chiediamo di sospendere quanto meno il voto di oggi
in attesa dello scioglimento di tale nodo. Non credo che la
Consulta per le pari opportunità crollerà se aspettiamo 2 o 4
settimane a rinnovare questa carica. Non è un problema, collega La
Torre, di assicurare o meno alla Fédération un proprio spicchietto
di potere, ma credo che anche lei convenga che non è lì il nodo, il
nodo è di altra natura: il nodo è di sapere se in questo Consiglio
c'è o non c'è il rispetto per le regole di minoranza, perché per
noi in questo momento il Popolo della Libertà non è una forza di
minoranza, si richiama ormai fuori dalla minoranza politica, ha
dato sostegno al bilancio regionale, si è attestato su altre
posizioni. Se così non è, mi rivolgo al Capogruppo del Popolo della
Libertà, ci dica che, nel momento in cui entrerà in maggioranza,
metterà a disposizione questo... come ci auguriamo magari qualche
altro posto che sta occupando a titolo di forza di opposizione e lo
rimetterà sul tavolo, altrimenti mi permetta che il dato di una
votazione su tale tema il 9 marzo... con le premesse che ha posto
non questo versante dell'aula, ma quel versante dell'aula, in
particolare il collega La Torre, dando "l'aut aut" al partito di
maggioranza relativa... è una data alquanto inopportuna per
procedere ad una votazione di tale tenore. Questo è il significato
semplicissimo di una nostra richiesta al Presidente Cerise di
tenere conto di tale sviluppo e di prenderne atto di conseguenza.
Grazie.
Presidente
- Chiedo scusa, collega Louvin, io non ho
formalmente nessun atto che mi dichiari il cambio di appartenenza
di una o dell'altra forza politica, certo mi comporterò di
conseguenza, ma "di conseguenza" significa che per me si tratta di
mettere in votazione se del caso la vostra proposta di rinviare o
meno la nomina di questa persona nell'ambito della consulta. Non
posso andare più in là di lì, quindi il nominativo è stato fatto,
vedo che ci sono dei colleghi che hanno chiesto di intervenire,
però è chiaro che alla fine di tale discussione non si potrà che
andare alla votazione per un eventuale rinvio o meno, questo è il
punto.
La parola al Consigliere Donzel.
Donzel (PD)
- Nel condividere pienamente l'impostazione
che il Presidente del Consiglio ha dato a questo dibattito, pur non
sapendo in tale fase di dibattito quante volte possiamo
intervenire, se possiamo intervenire tre o quattro volte, ce lo
faccia sapere, vorrei tornare su questa legge, perché su tale legge
abbiamo lavorato in modo assiduo, serio e puntuale. Vorrei
ricordare che in nessun punto della legge e magari sarebbe stato
opportuno da parte della maggioranza metterlo in luce attraverso
una cosa non così partitocratica come quella che ci è stata
presentata oggi: un posto alla Fédération, via una di Fédération,
dentro una di Fédération, persone fra l'altro stimabilissime tutte
quante, vorrei ricordare che la legge parla di quote di maggioranza
e quote di minoranza, nessun posto è assegnato ai singoli partiti.
Che poi nella maggioranza la spartizione sia stata: 4 all'Union, 2
alla Stella Alpina e 1 alla piccola Fédération, questa è una cosa
che non deve riguardare questo Consiglio, ma riguarda la
maggioranza che qui presenta una serie di nomi e poi, se vuole dare
l'indicazione del partito a cui appartengono, quello è affare loro,
non è un affare che concerne la legge sulla consulta. Io parlo di
cosa è scritto nella legge: nella legge non si fa riferimento a
nessuna forza politica, quindi è stato molto sgradevole il modo in
cui il collega La Torre e la maggioranza hanno posto tale questione
oggi all'aula, tanto per cominciare, visto che ribadite
continuamente per voce della consulta che non si fa politica nella
sede della consulta e continuate a dire che la consulta non è una
sede di dibattito politico e poi venite qui e dire:
"quota
Fédération uno e Fédération sostituisce con uno"
, ossia, invece
che politica, fate partitocrazia! Grazie della comunicazione!
Per quanto attiene noi, visto che c'è stata recentemente una
votazione in quest'aula che riguardava i revisori dei conti,
abbiamo chiesto un'interruzione per sentire il Capogruppo del PdL
Lattanzi e chiedergli se voleva condividere con noi la persona che
doveva essere indicata dalle forze di minoranza per assumere questo
delicato ruolo di revisore dei conti. La risposta è stata:
"noi
non facciamo parte della minoranza e quindi non veniamo neanche
alla riunione organizzata per decidere l'indicazione di questo
nominativo"
, tant'è che c'è stata una sospensione, una riunione
nell'altra aula di là e il PdL non si è presentato, ma è rimasto in
aula, proprio con un atto formale ha detto:
"noi non facciamo
più parte della minoranza del Consiglio regionale"
. Se siete un
ibrido, poi è un problema vostro, ma la legge parla chiaro: deve
essere data rappresentanza nella consulta a tre donne che
rappresentino la minoranza del Consiglio; in questo momento di
donne che rappresentano la minoranza del Consiglio nella Consulta
ce ne sono due. Se lei mi dice che ce ne sono tre, riconosce che il
PdL è una forza di minoranza, allora vuol dire che un giorno è in
minoranza, un giorno è in maggioranza, continuate questo show! Noi
chiediamo per correttezza un rinvio, ci chiarite se il PdL è una
forza di supporto esterno, interno, laterale, sotto, tappeto,
cappello, diteci voi che ruolo ha il PdL e allora noi rinunciamo a
questa rivendicazione. È una rivendicazione che è ai sensi di una
legge regionale, non potete occupare posti, dico tutti, sia di
maggioranza che di maggioranza, già occupate tutti i consigli di
amministrazione! Lasciateci quei due posti di rappresentanza della
minoranza per portare avanti delle idee che non sono allineate a
tutte quelle degli altri. Questa cosa che poniamo quindi è molto
seria ed è una lettura corretta della legge regionale che voi vi
siete dati, che voi avete imposto in qualche modo. Volevamo una
consulta più aperta, più larga? No, avete imposto questa legge e
adesso anche in tale provvedimento volete imporre una logica di
conquista del territorio, è una cosa che non riesco ad accettare. È
talmente ampia la maggioranza delle donne nella consulta... avete
lì una rappresentanza tale che non si capisce questa ossessione di
controllare anche i posti di minoranza! Che problema vi dà la
consulta, che problema vi dà una quota di minoranza nella consulta?
Volete azzerare la possibilità della comunità valdostana di
partecipare liberamente al pensiero? Su questa cosa non siamo
attaccati alle poltrone, ma c'è chi vuole anche le poltrone che la
legge affida agli altri! In tale senso allora il nostro rilievo qui
è un rilievo puntuale, ringrazio ancora il Presidente del Consiglio
per aver preso in considerazione la nostra lettera e su questa cosa
rimarremo fermissimi. Certo, si può procedere con il "Governo
Berlusconi", visto che la filosofia è quella: a colpi di
maggioranza! Pestiamo la minoranza, cancelliamola, mandiamola via,
mettiamo delle leggi che non si può neanche più entrare nel
Consiglio regionale, nella consulta e da nessuna parte, tutto alla
maggioranza, il 100 percento e vedete che società create!
Presidente
- Grazie Consigliere Donzel, credo di doverle
una risposta ad una sua domanda che non è stata posta in maniera
molto cortese. Qui sono in discussione due punti: il primo è la
questione se rinviare o meno tale elezione e su questo si
interviene una volta e basta; la seconda questione è relativa, nel
caso dovesse essere respinto il rinvio, alla votazione e quindi si
aprirà la discussione sulla candidatura o sul deliberato e anche lì
si interverrà una volta; di conseguenza, sono ammessi due
interventi.
La parola al Consigliere La Torre.
La Torre
(FA)
- Intervengo per mozione d'ordine,
perché mi sembra irrituale questo modo di procedere. Intanto mi
chiedo di cosa stiamo discutendo, perché c'è una legge molto
precisa, che è la n. 53, c'è un articolo 7 che regolamenta in
maniera chiarissima come avvengono le nomine al punto n. 4:
"dalle commissioni o movimenti femminili, a livello regionale,
dei partiti, movimenti o gruppi politici"
e lo dice nero su
bianco e poi sono anche scritti dietro i nominativi con le
rispettive indicazioni. Si vuole fare confusione, l'ho detto prima,
fra i tavoli politici e le istituzioni, ma è un gioco stupido che
va a scontrarsi con le procedure; c'è una legge e la procedura
prevede una sostituzione, questa sostituzione deve essere fatta
come è previsto dalla regola, io penso - e penso che il Consiglio
si voglia muovere su tale base -, che è totalmente irrituale, da
qui la mia mozione d'ordine, che una lettera di un gruppo politico
possa andare ad invalidare la funzione e l'esercizio di una legge.
C'è una legge e una procedura: la legge n. 53 con i suoi articoli e
a questo noi ci dobbiamo attenere. Non è una motivazione...
irrituale, fuori dal Consiglio con una lettera, fra l'altro
indirizzata solo a lei e neanche comunicata agli altri
Capigruppo... perché, se questo è il modo di procedere, d'ora in
avanti su ogni nomina mi riservo anch'io di fare delle lettere in
questo senso.
Presidente
- La parola al Consigliere Rigo sulla
questione sospensiva.
Rigo (PD)
- Intervengo sulla questione sospensiva, sulla
lettera che nessuno ha visto, ma non è un problema nostro...
Presidente
- ...volete una fotocopia? Distribuite la
lettera...
Lattanzi
(fuori microfono)
- ...siamo mica al
bar...
Rigo (PD)
- ...proprio perché non siamo al bar, caro
collega Lattanzi e caro collega La Torre, è stata antipatica la
discussione e la votazione lo scorso Consiglio sui revisori dei
conti, non è stata una buffonata. Lì si trattava di decidere quale
consigliere rappresentasse la minoranza all'interno di un organo
istituzionale, quello che deve verificare e controllare i nostri
conti. Come è stato risposto da una parte della minoranza, come
dire?... abbandonando le sue posizioni per quel momento e per
quello specifico argomento? Bene, come è stato antipatico allora
per noi, è antipatico forse adesso la lettera. Quando uno fa parte
della minoranza, fa parte della minoranza sempre, così come fa
parte della maggioranza sempre e si deve assumere i ruoli piaccia o
non piaccia! Ecco credo che l'altra volta non sia stato molto
corretto il comportamento di una parte della minoranza, abbiamo
voluto rimarcarlo in questa sede facendo emergere le
contraddizioni.
Presidente
- La parola al Consigliere Lattanzi.
Lattanzi
(PdL)
- Chiedo di tornare all'ordine del
giorno, perché questa lettera, questa discussione non fanno parte
dell'ordine del giorno; essere "tirato per la giacchetta" su
dichiarazioni che ho fatto, che sono state capite o interpretate è
una discussione che va bene nei bar, ma non può essere accettata
qua dentro! Chiedo al Presidente di ripristinare l'ordine... di
andare avanti in base all'ordine del giorno, quindi c'è una
sostituzione da fare. Comunicheremo, vi terremo informati, se
eventualmente cambieremo, non saremo minoranza, ma saremo
maggioranza, ve lo faremo sapere. Al momento il Popolo della
Libertà è in minoranza, c'è un dialogo politico, i dialoghi
politici si fanno su altri tavoli, non in Consiglio regionale, se
ci permettete, noi in questo momento rivendichiamo il diritto di
essere rappresentati come minoranza. Dopodiché, se le cose
cambieranno, correttamente cambieremo le nostre posizioni, se così
sarà.
Aggiungo anche che la legge prevede sì 3 su 10, perché c'erano
delle proporzioni, che magari andremo a ridiscutere. Ci avete fatto
delle lezioni di moralità politica sui posti, le poltrone, i
sottogoverni, lo
spoil system
, siete qui che discutete da
mezz'ora per un ruolo che non ha nessun significato se non per
quella consulta, mi fa piacere che adesso siete passati da quelli
che erano a spiegare la morale politica agli altri a quelli che
"grattano" per avere una poltroncina in più. Noi non siamo così
interessati, se volete vi diamo la nostra, basta che la chiudiamo
questa discussione e andiamo avanti con l'ordine del giorno!
Presidente
- Ho ricevuto una lettera, non è che la posso
cestinare, sono obbligato a prenderla in considerazione; se
vogliamo chiudere la discussione su tale questione, chiudiamola qui
e pongo in votazione la questione sospensiva.
Consigliere Louvin, lei era già intervenuto prima... la parola
al Consigliere Louvin.
Louvin
(ALPE)
- Grazie Presidente, per la verità
non sono l'unica persona che in questo Consiglio è già intervenuta,
anche altri colleghi sono intervenuti più di una volta...
Presidente
- ...no... ha la parola sulla questione
sospensiva.
Louvin
(ALPE)
- ...farò un intervento brevissimo.
Devo, se vuole è una questione di chiarimento della posizione
personale, una spiegazione ai colleghi per avere indirizzato una
lettera al Presidente del Consiglio insieme alla collega Fontana:
due Capigruppo di questo Consiglio hanno ritenuto fosse trasparente
anticipare al Presidente del Consiglio una questione che infatti,
come avete visto, è stata oggetto di discussione, l'abbiamo
ritenuto assolutamente necessario, abbiamo dato conto delle
ragioni. Ci viene detto in questa sede che il bambino non è ancora
arrivato al nono mese, il parto si annuncia podalico, eccetera,
tutto può essere; a noi risulta sul piano delle dichiarazioni
formali sul tavolo della politica che era stato dato un ultimato,
una
dead line
per la questione dell'ingresso in maggioranza
da parte di un altro collega Capogruppo, che lei non penso vorrà
smentire in questa sede, che ci ha anticipato che oggi ci sarebbe
stato un cambiamento. Evidentemente stanno passando le ore non
abbiamo ancora avvisaglie che questo stia avvenendo, forse domani,
forse più avanti, non sappiamo... comunque sia resta una questione
molto seria. Il fatto che il collega Lattanzi metta gli stivaloni e
prenda la bacchetta per cominciare a dare anticipazioni
sull'assetto e sul regime futuro quando sarà in maggioranza non è
cosa che ci faccia entusiasmare particolarmente.
Noi abbiamo chiesto che tale questione, che è minimale, ci
rendiamo conto, ma politicamente significativa, venga riportata ad
altra data. Non siete d'accordo? Avete i numeri, votate. Questo è
il punto, noi non parteciperemo a tale votazione perché riteniamo
che sia fondata sul momento politico nel quale il rapporto
maggioranza/minoranza è inquinato da situazioni in forte
evoluzione. Grazie.
Presidente
- Pongo in votazione la questione sospensiva,
ossia si vota il rinvio della sostituzione di cui in oggetto:
Consiglieri presenti: 34
Votanti: 33
Favorevoli: 8
Contrari: 25
Astenuti: 1 (Tibaldi)
Il Consiglio non approva.
Presidente
- Pongo in votazione la proposta fatta dal
collega La Torre, ricordo che il nominativo proposto dal collega La
Torre è quello di Barbara Grange:
- Consiglieri presenti: trentacinque;
- Consiglieri votanti: ventisei;
- Schede nulle: una;
- Schede valide: venticinque;
Ha riportato voti:
- Barbara Grange: venticinque.
Presidente
- In base all'esito della votazione, risulta
eletta in seno alla Consulta regionale per le pari opportunità la
Signora Barbara Grange in sostituzione della Signora Cristina
Bo.
Il Consiglio
Premesso che:
- con legge regionale 23 dicembre 2009, n. 53, concernente
"Disposizioni in materia di Consulta regionale per le pari
opportunità e di consigliere/a regionale di parità", la Regione ha
provveduto al riordino della Consulta regionale per la condizione
femminile, istituita ai sensi della legge regionale 23 giugno 1983,
n. 65, che ha assunto la nuova denominazione di Consulta regionale
per le pari opportunità;
- l'articolo 7 della legge regionale 53/2009 prevede che la
Consulta per le pari opportunità è composta nel modo
seguente:
"a) da quattro componenti, designate congiuntamente:
1) dalle associazioni e dai gruppi femminili che abbiano
un'effettiva rappresentatività a livello regionale, abbiano come
finalità istituzionali quanto previsto dall'articolo 5, comma 1,
siano democraticamente strutturate e svolgano a livello regionale
attività non circoscritte ad interessi di categoria
professionale;
2) dalle commissioni femminili delle organizzazioni sindacali
maggiormente rappresentative a livello regionale;
3) dalle commissioni o movimenti femminili delle
organizzazioni dei lavoratori autonomi e delle organizzazioni
imprenditoriali maggiormente rappresentative a livello
regionale;
4) dalle commissioni o movimenti femminili, a livello
regionale, dei partiti, movimenti o gruppi politici;
5) dalle commissioni o movimenti femminili delle
organizzazioni di volontariato maggiormente rappresentative a
livello regionale;
b) dal/dalla consigliere/a regionale di parità di cui
all'articolo 14;
c) da tre consigliere regionali elette dal Consiglio
regionale con voto limitato a due nomi. Almeno una consigliera deve
essere espressione della minoranza consiliare. La perdita della
condizione di consigliera regionale comporta la decadenza dalla
Consulta;
d) da dieci componenti elette dal Consiglio regionale fra le
componenti degli organismi di cui alla lettera a) con voto limitato
a sette nomi. Almeno tre componenti devono essere espressione della
minoranza consiliare;
e) da cinque componenti designate dal Consiglio permanente
degli enti locali e scelte fra le donne elette negli enti locali
della Regione, rispettando la proporzione fra le elette nelle
assemblee e negli organi esecutivi degli enti stessi. La perdita
della condizione di eletta negli enti locali comporta la decadenza
dalla Consulta.";
Visto che con deliberazioni n. 1165/XIII del 21 aprile 2010 e
n. 1216/XIII del 26 maggio 2011 il Consiglio regionale ha
provveduto all'elezione delle componenti in seno alla Consulta
regionale per le pari opportunità, ai sensi delle lettere c) e d)
del comma 1 dell'articolo 7 della legge regionale 23 dicembre 2009,
n. 53, per la legislatura in corso;
Precisato che, ai sensi della lettera d) del comma 1
dell'articolo 7 della legge regionale 23 dicembre 2009, n. 53, sono
state elette le seguenti componenti:
1 - Ester FONTE (Stella Alpina) nata ad Aosta il 15 novembre
1978;
2 - Erika RAMOLIVAZ (Stella Alpina) nata ad Aosta il 14 marzo
1980;
3 - Luciana BLANC PEROTTO (
Entraide des Femmes
Valdôtaines) nata ad Aymavilles il 25 giugno 1949;
4 - Cristina BO (Fédération Autonomiste) nata a Chiavari (GE)
il 17 marzo 1968;
5 - Giuliana ROSSET (UV -
Union Valdôtaine) nata ad
Aosta il 19 maggio 1961;
6 - Sheila VERONESI (AVCU - Association Valdôtaine
Consommateurs et Usagers) nata a Ivrea il 9 aprile 1972;
7 - Valeria SAPONE (Union Valdôtaine) nata ad Aosta il 26
dicembre 1985;
8 - Giuseppina TERRITO (PdL - Popolo della Libertà) nata ad
Aosta il 20 agosto 1972 (espressa dalla minoranza);
9 - Liliana CORNAZ (ALPE) nata ad Aosta il 10 maggio 1952
(espressa dalla minoranza);
10 - Erika GUICHARDAZ (PD - Partito Democratico) nata ad
Aosta il 25 novembre 1976 (espressa dalla minoranza);
Considerato che con nota in data 8 febbraio 2011, la Signora
Cristina BO ha comunicato di rassegnare le dimissioni per motivi
personali da componente della Consulta regionale per le pari
opportunità;
Ritenuto, pertanto, opportuno proporre al Consiglio di
procedere all'elezione di una nuova componente, ai sensi della
lett. d) del comma 1 dell'articolo 7 della legge regionale 23
dicembre 2009, n. 53, in sostituzione della Signora Cristina
BO;
Richiamata la legge regionale 23 dicembre 2009, n.
53;
Visto il parere favorevole rilasciato dal Direttore della
Direzione Affari generali della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Procedutosi a votazione a schede segrete, con l'assistenza
del Consigliere segretario Emily RINI e degli scrutatori
Consiglieri COMÉ, Carmela FONTANA e Hélène IMPÉRIAL;
Delibera
di eleggere in seno alla Consulta regionale per le pari
opportunità, ai sensi della lett. d) del comma 1 dell'articolo 7
della legge regionale 23 dicembre 2009, n. 53, fra le componenti
degli organismi di cui alla lett. a) del comma 1 dell'articolo 7
della predetta legge regionale, la Signora Barbara GRANGE in
sostituzione della Signora Cristina BO, per la durata della
legislatura in corso.
