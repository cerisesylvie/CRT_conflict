Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 265 del 30 novembre 1998 - Resoconto
SÉANCE DU 30 NOVEMBRE 1998 (APRÈS-MIDI)
OGGETTO N. 265/XI Verifiche sul numero dei passeggeri
trasportati sulle linee autobus nei primi dieci mesi del 1998.
(Interrogazione)
Interrogazione Ricordato che, a partire dal 1993, sono state
effettuate delle periodiche verifiche al fine di accertare il
numero di passeggeri trasportati con gli autobus;
Evidenziato, in particolare, che sono stati effettuati
censimenti nell'ultimo martedì di ottobre di ogni anno al fine di
una comparazione dei risultati;
Sottolineata l'importanza di avere una serie storica di dati per
una valutazione dei risultati della politica regionale di trasporto
pubblico;
i sottoscritti Consiglieri regionali
Interrogano
l'Assessore regionale ai Trasporti per sapere:
1) se nell'ultimo martedì dell'ottobre 1998 sono stati
effettuati i rilevamenti sui passeggeri trasportati analogamente a
quanto effettuato negli anni precedenti;
2) quali sono stati i dati emersi da tale rilevamento.
F.to: Curtaz - Squarzino Secondina - Beneforti
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In merito all'interrogazione in oggetto posso
rispondere che per quanto concerne gli anni 1993-1994 nulla risulta
agli atti dell'ufficio tecnico, ma alla Direzione trasporti risulta
che negli anni 1995-1996-1997 la Segreteria particolare
dell'Assessore Riccarand - quindi non c'è nulla di
istituzionalizzato - abbia direttamente richiesto alle società
concessionarie di servizi di autolinee di effettuare l'ultimo
martedì di ottobre un rilevamento dei passaggi su ogni linea.
Il rilevamento così come effettuato non risulta nel concreto
utile alla programmazione del trasporto pubblico, in quanto
fornisce soltanto dati relativi al carico complessivo della linea,
senza mettere in evidenza gli aspetti fondamentali: numero dei
passeggeri saliti e discesi ad ogni fermata, carico di ogni singola
corsa individuando e distinguendo fasce orarie di punta o di
morbida.
Il rilevamento può quindi fornire un'indicazione utile a capire
l'andamento generale della frequentazione dei mezzi pubblici, ma lo
è scarsamente per la predisposizione di soluzioni operative. Ne è
dimostrazione il fatto che la Direzione trasporti - e questo
chiaramente non l'ho deciso io - considerato l'approssimativo
metodo di rilevazione utilizzato, non ha mai provveduto in alcun
modo all'elaborazione dei dati ricevuti. Questa premessa per
rispondere al primo quesito: l'ultimo martedì di ottobre la
Segreteria particolare dell'Assessore non ha fatto questo
rilevamento.
Cosa vogliamo fare invece per cercare di avere dei dati
significativi e importanti e per capire cosa funziona e cosa non
funziona, per capire quando un mezzo di trasporto viaggia a vuoto
non solo nella tratta ma nelle varie fasce orarie e avere dei dati
indicativi?
La Giunta ha appena approvato una deliberazione recante l'affido
di incarico di consulenza alla TRT Trasporti e Territorio S.r.l. di
Milano, ai sensi del Capo I della legge n. 18, per la
predisposizione e l'attuazione del nuovo piano di bacino di
traffico della Valle d'Aosta, è la rielaborazione del piano. Tenete
conto che questa consulente è la stessa che ha già supportato il
mio predecessore.
Rientra nell'incarico, che verrà espletato da professionisti
esperti nel settore dei trasporti, un'indagine approfondita alla
domanda di trasporto e l'utenza verrà indagata, tenuto conto delle
informazioni riferite ai differenti servizi di trasporto presenti
nell'area regionale. Per i servizi di linea i passeggeri chilometro
disaggregati per titolo di viaggio utilizzato, ordinario o
preferenziale; per i servizi integrativi dimensione e
caratteristiche della domanda asservita e sue eventuali variazioni
stagionali; per i servizi ferroviari si utilizzeranno le
rilevazioni sull'utenza a bordo effettuate nel periodo invernale e
in quello estivo da Ferrovie dello Stato S.p.A. sulle due relazioni
di interesse regionale, Aosta/ Ivrea/Chivasso e
Aosta/Pré-Saint-Didier.
Le informazioni sulla domanda verranno integrate con indagini ad
hoc sui passeggeri saliti e discesi ad ogni fermata dei servizi di
linea, al fine di verificare sia i carichi complessivi della linea,
che sono poco significativi, ma soprattutto l'andamento lungo il
percorso nel giorno medio feriale. Si può quindi sostenere che il
rilevamento dell'ultimo martedì di ottobre non è stato effettuato
così come negli anni scorsi, perché è intenzione dell'Assessorato
procedere a un'indagine della domanda fondata su serie basi
metodologiche, in modo da poter entrare in possesso di dati utili a
una concreta programmazione del trasporto in Valle d'Aosta.
Président La parole au Conseiller Curtaz.
Curtaz (PVA-cU) Sono totalmente insoddisfatto della risposta
dell'Assessore Lavoyer. Non ho gli strumenti per capire se le
critiche che l'Assessore Lavoyer ha fatto al metodo statistico di
rilevamento degli anni scorsi siano fondate o meno, però mi sarei
aspettato, a fronte di critiche con le quali si dice che il metodo
utilizzato negli altri anni era approssimativo e insufficiente, un
metodo statistico non approssimativo e sufficiente.
Invece apprendiamo che per quest'anno nulla è stato fatto, per
cui anziché disporre di questo dato statistico che per quanto
perfettibile dava comunque un senso di continuità sull'utilizzo del
trasporto pubblico in Valle d'Aosta, ed era un dato comparabile con
quello dei precedenti anni, quest'anno avremo una casella vuota e
quindi non saremo in grado di fare dei ragionamenti sul trasporto
pubblico nella nostra regione, in particolare nella città di Aosta
dove circolano le navette, perché ci mancherà un dato
statistico.
Credo che questa mancanza di dati sia dovuta a una semplice
dimenticanza, a una negligenza dell'Assessorato.
Sulla seconda parte dell'intervento dell'Assessore, sul fatto
che comunque la Giunta ha già provveduto per i prossimi anni a
incaricare un ente di consulenza per rielaborare meglio questi
dati, devo ritenere che dietro ci sia la stessa risposta data
all'altra interpellanza, cioè che è stato deciso oggi, perché non
mi risulta - ma forse sbaglio io - che fino ad oggi qualcosa del
genere si fosse deciso. Comunque, ben venga, in questo caso
possiamo dire meglio tardi che mai! Se nei prossimi anni avremo dei
dati più attendibili e più corretti su questo problema, ben
vengano.
Rimane il rammarico che questa, che io ritengo una negligenza
dell'Assessorato, abbia determinato questo vuoto statistico;
quindi, quando ci troveremo di fronte a problemi relativi ai
trasporti, non potremo misurare qual è stata l'incidenza del
trasporto pubblico in Valle perché ci mancherà un dato
essenziale.
