Classificazione
ACQUE
Acque pubbliche



Oggetto del Consiglio n. 3419 del 3 aprile 2008 - Resoconto
OGGETTO N. 3419/XII - Interpellanza: "Ricerche sulle falde
acquifere dell'area industriale Cogne".
Interpellanza
Appreso dalle notizie apparse recentemente sugli organi di
informazione che è stata stipulata una convenzione, tra Regione,
Comune, Cogne Acciai speciali e Vallée d'Aoste Structure per
studiare la falda d'acqua situata sotto l'area industriale
Cogne;
Atteso che all'interno dell'area sulla quale la Cogne Acciai
speciali, dal 1994 affittuaria dello stabilimento siderurgico di
proprietà regionale, svolge la sua attività siderurgica, sono stati
recentemente ritrovate cospicue quantità di materiali di amianto o
contenenti amianto;
Osservato che l'attività svolta dalla Cogne Acciai speciali
produce costantemente una quantità considerevole di rifiuti
industriali, per lo più di natura pericolosa o tossica;
Considerato che nello stabilimento siderurgico da sempre si è
lavorato a contatto con l'amianto che era ed è ancora in parte
all'interno delle attuali strutture, sui tetti dei capannoni, in
vari reparti e lavorazioni;
Ritenuto che l'Amministrazione regionale, tra l'altro
proprietaria di tutta l'area, attraverso la partecipata Vallée
d'Aoste Structure, debba farsi carico, non solo degli attuali
problemi della sicurezza e della salute dei lavoratori e dei
cittadini, ma anche della posizione di tutti quei lavoratori che,
per decenni, hanno lavorato a contatto con l'amianto, senza vedersi
riconosciuti i "benefici" di legge a cui avevano diritto;
i sottoscritti Consiglieri regionali
Interpellano
l'Assessore competente per conoscere:
1) In base a quali considerazioni il Governo regionale abbia
deciso di promuovere le ricerche sulle falde acquifere dell'area,
senza voler disporre anche la verifica delle numerose sostanze
tossiche ed inquinanti presenti nelle discariche dell'area, con
particolare attenzione all'amianto;
2) Quali disposizioni sono state attuate o si intendono
attuare per la bonifica dell'area Cogne, nella quale è stato
rinvenuto l'amianto lo scorso mese;
3) Se l'Amministrazione regionale ha segnalato all'Inail ogni
possibile nuovo elemento conoscitivo sulla presenza di amianto
negli impianti e nelle strutture dello stabilimento, secondo quanto
previsto dalla risoluzione del luglio scorso, approvata dal
Consiglio regionale all'unanimità.
F.to: Bortot - Squarzino Secondina - Venturella
Président
- La parole au Conseiller Bortot.
Bortot (Arc-VA)
- Questa interpellanza prende spunto da
una convenzione sottoscritta dall'Amministrazione regionale con
"VDA Structure" e la "CAS", il presupposto è una serie di indagini
per verificare la qualità dell'acqua all'interno della "Cogne", e
poi su questo tornerò dopo. Quello che non si capisce è che abbiamo
già sollevato un'altra volta il problema del ritrovamento di
ingenti quantitativi di amianto, sotterrati all'interno "dell'area
Cogne"; ritrovamento dovuto agli scavi necessari per la costruzione
di un nuovo capannone per ampliare l'attività dello stabilimento.
Su questo ritrovamento abbiamo portato documentazione e vi avevamo
chiesto di segnalare, essendo impegnati da una risoluzione
approvata all'unanimità del Consiglio, questo ritrovamento all'USL
per gli interventi del caso.
Faccio presente che questo è dovuto al fatto che da mesi è in
piedi all'interno dello stabilimento "Cogne" una vertenza con un
gruppo di lavoratori affinché vengano loro riconosciuti i benefici
della legge sull'amianto. In particolare sono lavoratori della
produzione speciale, la controversia riguarda il fatto che questo
tipo di attività - lavorazioni a freddo - non sono riconosciute.
Questo ritrovamento, però, riteniamo che rafforzi la posizione dei
lavoratori, perché abbiamo sempre sostenuto che, visto i problemi
climatici all'interno della "Cogne", soprattutto dal punto di vista
della circolazione dei venti, erano soggetti a rischio amianto
anche le lavorazioni a freddo. Noi sosteniamo i lavoratori che
dicono che a questo rischio sono sempre stati soggetti tutti i
dipendenti della "Nazionale Cogne" e adesso della "CAS",
indipendentemente dal luogo dove svolgevano la loro attività.
Tornando alla convenzione, non capiamo per quale motivo si fa
una convenzione per fare delle indagini e raccogliere informazioni
su quello che sia la "CAS", sia la "VDA Structure" hanno già
segnalato alla Regione, e per quale motivo queste informazioni
riguardano solo le falde dell'acqua e non riguardano anche
l'amianto. Dentro la "CAS", scavando per la costruzione dei plinti
di un capannone, è stato ritrovato l'amianto sotterrato, tolto
dalle lavorazioni e dall'attività della "Nazionale Cogne" negli
anni trascorsi e amianto che è passato sotto il naso di tutti i
lavoratori dello stabilimento: questo lo sosteniamo noi. C'è stato
questo ritrovamento, viene fatta una convenzione per verificare la
qualità delle acque nell'area "Cogne", non si capisce - mentre si
svolgono queste indagini - perché non se ne approfitta per
un'analisi più approfondita di quanto amianto è sotterrato in quei
cumuli all'interno della "Nazionale Cogne" e regolarsi di
conseguenza.
Per quanto riguarda la convenzione, partendo dal presupposto che
sono necessarie delle analisi, delle ricerche, vengono dati degli
incarichi, si ipotizza che è necessario bonificare l'area sia di
pertinenza della "CAS", sia di pertinenza dei "VDA Structure". Nel
richiedere la documentazione relativa alla convenzione e altra
documentazione, ci è pervenuta una comunicazione della "CAS"
firmata il 3 ottobre 2006, con cui si segnala che
"la società
istante ha appreso che vi sarebbe un superamento delle
concentrazioni soglia di contaminazione, così come definite
dall'articolo 240, lettera b), della legge n. 152/2006, con
riferimento ad alcuni inquinanti"
; e ancora
"che obbliga il
gestore proprietario dell'area inquinata alla segnalazione, che è
necessario darne comunicazione all'Amministrazione regionale e
comunica agli enti in indirizzo..."
- Regione e Comune di Aosta
-
"il superamento della concentrazione soglia di contaminazione
con riferimento ai parametri cromo sesto, nickel, fluoruri e
solfati nelle acque sotterranee affinché la pubblica
amministrazione possa assumere la determinazione di
competenza".
Del 2 ottobre 2006 abbiamo una comunicazione di
"VDA Structure", indirizzata alla Regione e al Comune, che dice:
"Rilevato che la società istante ha constatato il permanere di
un superamento delle concentrazioni soglia di contaminazione...
comunica agli enti in indirizzo, quale soggetto proprietario e non
responsabile, il superamento delle concentrazioni soglia di
contaminazione con riferimento ai parametri cromo 6, cromo totale,
nickel, fluoruri, nitrati e solfati nelle acque sotterranee,
affinché la pubblica amministrazione possa assumere la
determinazione di competenza".
Abbiamo quindi "VDA Structure"
che è proprietaria di una parte dei terreni segnalati, la "CAS" che
è affittuaria di una parte di terreni, che segnala questo
inquinamento, ce lo segnala un anno e mezzo fa, 3 ottobre 2006, e
noi... cosa facciamo? Facciamo una convenzione, buttiamo via dei
soldi per verificare quello che queste 2 aziende ci segnalano con
comunicazioni ufficiali.
Vorremmo capire, quindi, perché viene dato un incarico per
indagare su cose che già si sanno, capire perché questo incarico è
parziale e non riguarda anche l'amianto, e capire quali sono gli
intendimenti dell'Amministrazione regionale, soprattutto per quanto
riguarda il ritrovamento dell'amianto, che l'Amministrazione
regionale ha segnalato all'INAIL, come previsto dalla risoluzione
che era stata approvata all'unanimità da questo Consiglio.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Prendo atto della buona fede del collega
Bortot, non voglio fare torto alla sua intelligenza, che è
notevole, ma devo farle presente che lei, la normativa, proprio non
la conosce! Cercherò di spiegarle le cose come stanno, perché una
cosa emerge dalla sua interpellanza: questa assoluta mancanza delle
normative ambientali su tale argomento che le suggerirei di
rileggere, le do anche i riferimenti (restituendo la cortesia del
collega Venturella in riferimento alle sentenze che dovrei
rileggermi!). È la parte IV del decreto legislativo 3 aprile 2006,
n. 152, e successive integrazioni e modificazioni, ed in particolar
modo del Titolo V.
La sottoscrizione della convenzione fra Regione, Comune di
Aosta, società "Vallée d'Aoste Structure" - proprietaria dell'ex
area "Cogne" - e la società "Cogne Acciai Speciali" affittuaria non
nasce da un'iniziativa estemporanea della Regione o per buttare via
dei soldi - come dice lei -, ma da un puntuale e preciso obbligo di
legge. Le 2 società, infatti, ai sensi dell'articolo 245, comma 2,
del decreto legislativo n. 152/2006, avevano inviato alla Regione
comunicazioni in qualità di soggetti non responsabili
dell'inquinamento, una segnalazione di superamento per alcuni
parametri dei limiti di legge stabiliti per la qualità delle acque
di falda. La norma obbliga sempre ad intervenire davanti ad
un'ipotetica contaminazione, in tutte le situazioni, se non altro
per verificare l'effettiva presenza della contaminazione stessa in
relazione all'uso specifico del sito nel suo complesso. In tale
contesto normativo, l'intervento ad indagare un sito, ancorché già
bonificato o posto in sicurezza, è obbligatorio, e gli eventuali
soggetti non responsabili - le 2 società - sono obbligate ad
avviare tutte le procedure di intervento previste dalla normativa
(predisposizione ed esecuzione del piano della caratterizzazione,
predisposizione del documento di analisi del rischio,
individuazione delle eventuali azioni da intraprendere in relazione
al rischio, che sarà il passaggio successivo all'indagine che
faremo). L'articolo 245, però, davanti ad una contaminazione per la
quale non è possibile risalire al responsabile prevede la
possibilità di sottoscrizione di apposite convenzioni fra la
Regione e i diversi soggetti coinvolti, per la disciplina delle
tempistiche e delle modalità di intervento nelle diverse fasi.
La convenzione, quindi, non è null'altro che un atto
espressamente previsto dalla disciplina vigente in materia di
bonifica di siti contaminati, avente la finalità di armonizzare e
coordinare tutte le attività di pertinenza delle 2 società
interessate, in quanto rispettivamente proprietaria e utilizzatrice
attuale di una parte del sito e non come responsabili dirette -
ossia non sono loro che sono imputate di essere generatrici
dell'inquinamento, ma sono quelle che sono parte in causa
relativamente a questo sito contaminato - per poter valutare la
presenza o meno di contaminazione, ai sensi della norma sopra
richiamata e la necessità o meno di intervenire sui siti, se
possibile.
Per quanto concerne il 2° quesito, richiamo quanto già risposto
all'interpellanza precedente (Consiglio 20 e 21 febbraio 2008):
"Il materiale rinvenuto è stato stoccato su una platea di
calcestruzzo, recintata ed è stato ricoperto con teli impermeabili.
La società Vallée d'Aoste Structure, appaltatrice dei lavori, ha
provveduto, secondo quanto previsto dalle disposizioni vigenti in
materia di rimozione e bonifica dell'amianto e di materiali
contenenti amianto, ad effettuare tutte le necessarie segnalazioni
(Comando del Corpo forestale, Dipartimento di prevenzione dell'USL
della Valle d'Aosta) per la prosecuzione delle attività di
pertinenza. In conformità a quanto stabilito dalle disposizioni di
cui al DM 14 maggio 1996 l'avvio allo smaltimento finale in
discariche per rifiuti non pericolosi, secondo i criteri e le
modalità definiti dal DM 3 agosto 2005, potrà, quindi, avvenire
successivamente alla presentazione del piano di lavoro al servizio
di prevenzione e sicurezza nei luoghi di lavoro dell'USL della
Valle d'Aosta. Ai fini dell'applicazione delle norme di cui al
Titolo V della parte IV del decreto legislativo n. 152 e successive
integrazioni e modificazioni, preciso che quanto segnalato dalla
Cogne Acciai Speciali non rientra nelle procedure di bonifica di
aree contaminate, ma è da ricondurre - ed è questo il motivo per
cui non siamo obbligati a fare proprio niente neanche in rapporto
alla risoluzione - alla semplice rimozione e smaltimento di rifiuti
contenenti amianto da eseguirsi in conformità al citato DM 14
maggio 1996"
.
A questo punto la cosa è di tale evidenza, che sono stati
assolti tutti gli impegni previsti dalle norme di legge, comprese
le comunicazioni agli organi coinvolti. La comunicazione all'INAIL
non è di competenza di questa Giunta, né di questo Consiglio, ma
rientra in una sfera di altre attività.
Président
- La parole au Conseiller Bortot.
Bortot (Arc-VA)
- Ho capito, lei mi sta dicendo che ci
troviamo di fronte a dei morti e il problema non è di evitare che
ce ne siano degli altri, ma andare a verificare di cosa sono morti
quelli che troviamo per strada, sapendo benissimo - essendoci stato
segnalato - quali sono le cause della morte! Sull'ultima parte le
ricordo per la terza volta, Assessore, che lei è vincolato da una
risoluzione di questo Consiglio regionale nel segnalare all'INAIL
il ritrovamento delle scorte e dei siti di amianto all'interno
dell'area "Cogne"... poi faccia come crede, tanto se non vuol
capire...
Per quanto riguarda le procedure, le nomine e la convenzione,
non metto in dubbio che debba essere rispettata una procedura e una
regola; voglio capire quando smetteremo di avere la Dora inquinata,
dato che per l'ennesima volta andremo a verificare che non si saprà
chi la inquina, perché le aziende chiamate in causa dicono che non
ne sono responsabili... voglio capire quando smettiamo di avere le
falde inquinate all'interno dello stabilimento "Cogne"... Questo lo
sappiamo già, ma se diamo per scontato che 2 aziende partono dal
presupposto, nella loro comunicazione, che non sono responsabili
per i tassi di inquinamento delle falde, chi è che ha svolto
l'attività siderurgica imprenditoriale all'interno dell'area
"Cogne" negli ultimi 15 anni: il Consigliere Bortot o la "CAS"? Per
tutte queste segnalazioni di Dora inquinata da una certa zona di
Pont-Suaz a valle non si sa bene... sembra che vada apposta
qualcuno a buttare non si sa cosa dentro la Dora! Quando smettiamo
di considerare questa azienda intoccabile? È vero che dà lavoro, ma
se per dare lavoro a 1.000 persone bisogna permetterle di "fare il
bello e il cattivo tempo", per cui le falde delle acque sotterranee
dell'area "Cogne" sono inquinate e lo dichiarano le aziende che ne
hanno la proprietà o ne affittano il terreno... ma non è loro
responsabilità!
In tutte le strutture che abbiamo a disposizione noi mica si
fanno verifiche, accertamenti, si risale alle cause di questo
inquinamento; può darsi che siano stati sotterrati 50 anni fa dei
bidoni di questi inquinanti, si siano rotti e siano causa di
inquinamento, ma non si va mica ad accertare! L'importante è che si
faccia una convenzione che deresponsabilizzi questi inquinamenti
segnalati da loro stessi e si facciano, rispettando ovviamente le
opportune procedure, ulteriori verifiche. Le ulteriori verifiche
porteranno a dei risultati che mostrano la presenza di questi
inquinanti, che sono dovuti alle piogge acide che, per quanto
riguarda la nostra Regione, sono cadute solo all'interno dell'area
di proprietà di "VDA Structure", la quale affitta alla "CAS".
Allora o c'è una deresponsabilizzazione, oppure non si capisce il
ruolo del Governo nel mancato intervento per accertare a chi
imputare tutti questi metalli pesanti che inquinano le falde
all'interno della "CAS".
La partita amianto... visto che non vuol sentire.... rimane
aperta, lasciamo passare la tornata elettorale, anche perché non è
il caso di farne un argomento di tipo elettorale, e all'interno o
all'esterno di questo Consiglio con i lavoratori dello stabilimento
torneremo sopra a questo argomento. È però stato segnalato che ci
sono dei metalli inquinanti nelle falde della "Cogne", sono
d'accordo sulle procedure per verificare, ma bisognerebbe fare uno
sforzo politico in più per capire da dove arrivano questi
inquinanti, perché una volta che ho riscontrato che per salire a
casa mia non c'è la strada asfaltata, va bene, lo vedo tutti i
giorni, ma se il pezzo dopo o prima la strada è asfaltata, andrò a
verificare il motivo per cui il mio pezzo di strada davanti a casa
mia non è stato asfaltato e di chi è la responsabilità! È quello
che continuo a dire, ma si continua a non voler capire!
