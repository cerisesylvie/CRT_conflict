Classificazione
ASSISTENZA SANITARIA E OSPEDALIERA



Oggetto del Consiglio n. 1297 del 23 febbraio 2022 - Resoconto
OGGETTO N. 1297/XVI - Interrogazione: "Risultanze delle
verifiche effettuate dell'audit interno all'Azienda USL della Valle
d'Aosta sulla corretta applicazione dei regolamenti aziendali in
materia di attribuzione e mantenimento di incarichi
apicali".
Marguerettaz (Président) -
Point n° 16 à l'ordre du jour.
L'assesseur Barmasse a demandé la parole.
Barmasse (UV) -
Con riferimento all'interrogazione,
informo che, facendo seguito all'interrogazione a risposta
immediata n. 9.03 avente a oggetto: "Azioni poste in essere per
salvaguardare la reputazione e la trasparenza dei processi
dell'Azienda USL" presentata dai Consiglieri regionali del gruppo
Lega Vallée d'Aoste e discussa nel corso della seduta del Consiglio
regionale di mercoledì 3 novembre 2021, come avevo già riferito in
tale sede, ho dato mandato alla Direzione strategica dell'Azienda
USL della Valle d'Aosta di attivare
audit
aziendali per la
valutazione e miglioramento dei processi di gestione e controllo
delle seguenti procedure aziendali: reclutamento del personale
somministrato, attribuzione e conferma di incarichi di natura
professionale e di direzione di struttura. Ho altresì invitato
l'Azienda USL a introdurre una puntuale verbalizzazione relativa
allo svolgimento delle attività nell'ambito delle procedure di cui
sopra e a relazionare l'Assessorato in ordine alle valutazioni che
sarebbero emerse dagli audit in merito attivati.
L'Azienda USL ha informato che, relativamente all'audit
concernente il lavoro somministrato, si è attivata attraverso le
proprie competenti strutture interne che si sono avvalse di un
audit effettuato da un legale conclusosi con un parere legale. Tale
parere, nell'esaminare nel dettaglio le procedure adottate
dall'Azienda USL per l'attivazione di contratti in regime di
somministrazione, ha ritenuto l'azione amministrativa ossequiosa
non solo dei canoni della trasparenza, pubblicità e dei principi
del diritto comunitario, ma anche dei principi di derivazione
civilistica, posto che la regola generale è che i poteri pubblici e
del cittadino si muovono sullo stesso piano, con ciò rinunciando
definitivamente all'agire pubblico come espressione del potere
autoritativo, non ravvisandosi in ultima analisi profili di
illegittimità nelle modalità organizzative della procedura di
scelta dei candidati in occasione di assunzione di personale in
regime di somministrazione. Sulla base di questo, la procedura di
attivazione dei contratti in regime di somministrazione a tempo
determinato, per la parte attinente le competenze aziendali, è
altresì stata aggiornata e migliorata.
Relativamente alle procedure di attribuzione e mantenimento
degli incarichi aziendali, l'Azienda USL ha informato che le stesse
sono definite esaustivamente dalle norme nazionali e da quelle
concorsuali e dalla DGR n. 408 del 4 aprile 2014 che ne disciplina
ulteriormente alcuni aspetti. Su tale tema e per tutte le procedure
concorsuali ove è previsto un sorteggio è stata recentemente
apportata un'integrazione alle procedure di legge per il sorteggio
pubblico dei componenti delle Commissioni che oggi vengono
effettuate in
streaming
, favorendo così la verifica diretta
da parte dei cittadini e consentendo di conservare a futura memoria
la documentazione filmata delle stesse.
Per quanto riguarda invece le delibere citate nelle premesse
dell'interrogazione, che non attengono strettamente agli argomenti
dell'interrogazione stessa, relative agli incarichi di funzione, ex
incarichi di posizione organizzativi e di cui agli articoli 14 e 23
del contratto nazionale del lavoro relativo al personale del
comparto sanità triennio 2016-2018 siglato in data 21 maggio 2018,
l'Azienda USL ha riferito di attenersi scrupolosamente alle
disposizioni di cui al regolamento aziendale oggetto di precedente
concertazione sindacale e che la proroga si è resa necessaria, in
accordo con le stesse organizzazioni sindacali, nelle more
dell'aggiornamento del succitato regolamento.
Président -
La parole à la conseillère Erika Guichardaz
pour la réplique.
Guichardaz E. (PCP) -
Grazie Assessore. Come ricordava,
abbiamo parlato diffusamente durante quella seduta di Consiglio di
quanto era emerso dalle indagini della Procura, quindi io le posso
dire che la sua risposta non mi convince molto, nel senso che, a
seguito di quanto era emerso, noi in questi mesi abbiamo analizzato
con attenzione i documenti presenti sul sito dell'azienda e siamo
rimasti piuttosto colpiti dalla relazione annuale del Responsabile
della prevenzione della corruzione del 2021, che evidenzia sei
segnalazioni per episodi di cattiva amministrazione rispetto
all'acquisizione e progressione del personale, a provvedimenti
ampliativi della sfera giuridica e incarichi e nomine. Una
reputazione dell'ente diminuita in ragione dell'emergenza che ha
fatto emergere tutte le criticità delle organizzazioni sanitarie,
tre denunce riguardanti eventi corruttivi a carico di dipendenti a
cui sono stati destinati tre procedimenti penali non ancora
conclusi che hanno riguardato le aree di rischio, incarichi e
nomine e liste d'attesa, otto procedimenti disciplinari
riconducibili a eventi corruttivi a carico dei dipendenti. Tali
fenomeni hanno interessato le seguenti aree di rischio:
acquisizione e progressione del personale, incarichi e nomine,
liste d'attesa.
Nell'anno di riferimento del piano anticorruzione in esame sono
poi pervenute cinquecentotredici dichiarazioni rese dagli
interessati sull'insussistenza di cause di incompatibilità e
inconferibilità, non sono state effettuate verifiche sulla
veridicità delle dichiarazioni rese dagli interessati
sull'insussistenza di queste cause, non sono stati effettuati
controlli sui precedenti penali nell'anno di riferimento. Dati
quindi questi parziali visto che proprio all'interno della
relazione si esplicita il fatto che le attività di controllo non si
sono potute espletare
in toto
vista la carenza di personale
e l'emergenza pandemica.
Abbiamo inoltre valutato negativamente l'atto di proroga che
citiamo in quest'interpellanza perché privo del parere
dell'organismo indipendente di valutazione delle
performance
. Il mancato richiamo inoltre nell'atto di
proroga a un parere espresso da parte delle organizzazioni
sindacali trattandosi di fondi contrattuali del comparto, la
mancanza di rotazione come espediente anti-corruttivo per l'area di
rischio acquisizione di personale in carica e nomine, la non
pubblicazione di alcuni curriculum di queste figure professionali
nella sezione dell'Amministrazione trasparente. Valutiamo inoltre
negativamente in maniera poco coerente l'istituzione di tre nuove
posizioni organizzative con durata triennale viste le motivazioni
addotte nell'atto di proroga. Evidenziamo inoltre che forse era
meglio fare questi atti in sanatoria e verificare prima quanto
emerso dalla relazione della prevenzione della corruzione.
Certo so benissimo che gli adempimenti di cui abbiamo parlato
non sono essenziali ma forse in questa fase un po' critica - lo
accennava anche lei, dove forse anche l'onorabilità dell'azienda
viene messa in crisi - queste valutazioni forse andavano
esplicitate e andavano fatte in modo più significativo, magari
anche riprendendo quanto vi è nelle FAQ dell'ANAC (l'Autorità
Nazionale Anticorruzione), relative all'applicazione della legge n.
190/2012 e dei successivi decreti legislativi, che fa apposita
menzione sulla rotazione di dirigenti e funzionari che operano in
settori particolarmente esposti alla corruzione. Il fine
naturalmente è quello di evitare, in via preventiva, il
consolidarsi di relazioni che possono alimentare dinamiche
improprie nella gestione amministrativa. Auspichiamo quindi che
l'audit che lei ha detto essere riservato a quella parte magari
possa in qualche modo essere ampliato anche per questa zona, che ci
sembra una zona d'ombra ma che naturalmente, con gli opportuni
controlli, sicuramente verrà dipanata.
Queste sono le nostre osservazioni, naturalmente chiederemo il
parere legale dell'audit di cui ha accennato in premessa della sua
risposta.
