Classificazione
BILANCIO E CONTABILITA' REGIONALE



Oggetto del Consiglio n. 733 del 3 luglio 2019 - Resoconto
OGGETTO N. 733/XV - D.L. N. 27: "Approvazione del rendiconto
generale della Regione autonoma Valle d'Aosta/Vallée d'Aoste per
l'esercizio finanziario 2018".
Rini (Presidente) -
Punto 85 all'ordine del giorno. Per
la relazione, la parola al collega Marquis.
Marquis (SA) -
Il presente disegno di legge reca
l'approvazione di due documenti contabili che espongono i risultati
della gestione e che sono relativi all'anno 2018. Tali documenti
sono rappresentati dal rendiconto generale della Regione e dal
rendiconto consolidato Giunta-Consiglio per il medesimo anno. Il
disegno di legge si compone di 6 articoli, di 3 allegati aventi un
contenuto tecnico-contabile di riepilogo dei principali aggregati
finanziari. Di seguito mi soffermerò in particolare su alcuni
aspetti della nota integrativa allegata al disegno di legge da cui
emergono gli elementi più qualificanti ai fini della relazione.
Credo che possano essere di interesse del Consiglio. Il rendiconto
2018 presenta un totale a pareggio di competenza che ammonta a euro
1.607 milioni. Le entrate della Regione nel 2018, al netto delle
partite di giro, sono state accertate per euro 1.348 milioni e
sostanzialmente l'importo è in linea col precedente esercizio nel
quale ammontavano a 1.353 milioni. A livello gestionale la
percentuale di entrate riscosse rispetto agli accertamenti finali è
stata pari complessivamente al 92%. Questo è un dato, direi,
assolutamente positivo, che va sottolineato. In particolare le
principali fonti di entrata hanno fatto registrare una percentuale
di riscossione del 93% relativamente al titolo primo e dell'89% per
quanto attiene al titolo III°. Le spese impegnate nell'esercizio
2018 sono pari a 1.469 milioni di euro, comprese le quote relative
al fondo pluriennale vincolato di spesa e la quota relativa anche
all'ammortamento trentennale del disavanzo di amministrazione.
Rispetto al rapporto tra impegni e previsioni definitive del
rendiconto 2017, pari al 76,51%, i dati del rendiconto 2018
presentano uno scostamento in miglioramento dell'1,77%. Il
rendiconto chiude con un avanzo di competenza di euro 157,6 milioni
prima degli accantonamenti di legge. Il 2018 è il primo esercizio
dopo l'operazione di riaccertamento straordinario dei residui
avvenuta nel 2016, in applicazione del decreto legislativo 118/2011
di armonizzazione dei sistemi contabili nazionali a valle del quale
la Regione risultava in disavanzo. Nel corso del '18 il Consiglio
ha approvato due leggi di variazione di bilancio di previsione e
specificamente la numero 4 e la numero 9. Il rendiconto è stato
ancora caratterizzato finanziariamente da un consistente contributo
regionale a risanamento della finanza pubblica, che è stato pari a
194,7 milioni di euro. Sempre il rendiconto presenta una situazione
positiva in termini di cassa, risultante sia dalla disponibilità
del fondo cassa pari a 263 milioni di euro sia l'indice dei tempi
di pagamento che risulta pari a meno 3 giorni rispetto ai 30
previsti. Anche questo credo che sia un segnale importante da
sottolineare per quanto concerne la soddisfazione dei pagamenti dei
creditori. A decorrere dall'anno scorso la contabilità finanziaria
è stata affiancata dalla contabilità economico-patrimoniale. Il
patrimonio netto risulta pari a 2.893 milioni e il conto economico
presenta un utile pari a 12,89 milioni di euro. In ultimo mi corre
l'obbligo - lo faccio volentieri - di ringraziare gli uffici per la
collaborazione che hanno prestato e i componenti della II
Commissione consiliare per aver espresso il parere positivo, se
pure questo a maggioranza. È un parere che ha consentito di poter
portare quest'atto importante oggi in aula, alla discussione e alla
sua approvazione.
Presidente -
Apriamo la discussione generale. Scusate,
non l'avevamo ancora aperta. Ci sono richieste d'intervento? non ci
sono richieste d'intervento. Chiudiamo la discussione generale. In
replica... Possiamo andare avanti. Non ci sono dichiarazioni di
voto. Passiamo alla votazione, colleghi.
Articolo 1. La votazione è aperta. Chiudiamo la votazione.
Presenti: 35
Votanti           
: 20
Favorevoli: 20
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan)
Posso dare lo stesso risultato per gli articoli 2, 3, 4, 5 e 6?
Mettiamo in votazione. Scusate, l'allegato 1 con la relativa
relazione. Stesso risultato, allegato 2 con relativa relazione e
l'allegato 3 con la relativa relazione. Mettiamo in votazione la
legge nel suo complesso. La votazione è aperta, colleghi. Possiamo
chiudere la votazione.
Presenti: 35
Votanti: 20
Favorevoli: 20
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan)
Il Consiglio approva. Colleghi, vi chiedo prima di riprendere
l'ordine del giorno di fare una brevissima conferenza dei
capigruppo per decidere sul prosieguo dei lavori.
La seduta è sospesa dalle ore 18:46 alle ore 18:52.
Rini (Presidente) -
I lavori andranno avanti fino alle
ore 22:00 senza la pausa, ma alle 22:00 si chiude.
