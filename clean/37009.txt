Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Amministrazione della giustizia



Oggetto del Consiglio n. 885 del 18 novembre 2014 - Resoconto
OGGETTO N. 885/XIV - Interpellanza: "Sottoscrizione da parte
della società partecipata VALECO S.p.A. del ricorso al TAR proposto
dall'ATI, aggiudicataria dell'appalto per il
pirogassificatore".
Presidente
- La parola al collega Donzel.
Donzel (PD-SIN.VDA)
- Grazie Presidente.
Oggi è un giorno con una ricorrenza particolare, mi sembra che
la società civile, rappresentata in particolare da Valle Virtuosa e
da altre associazioni ambientaliste, l'abbia manifestato anche in
Consiglio regionale con una sorta di
flash mob
, che ha
portato i loro rappresentanti ad affiggere la scritta "rifiuti
zero" nell'aula del Consiglio regionale e a quest'iniziativa ha poi
fatto anche seguito un'iniziativa di conferenza stampa, per quale
motivo? Beh, perché oggi siamo a due anni esatti da quel 18
novembre dove migliaia di valdostani parteciparono ad una
straordinaria esperienza democratica, che fu il referendum con il
quale si chiedeva una gestione dei rifiuti a freddo in Valle
d'Aosta e quindi contro il pirogassificatore. In modo abbastanza
devo dire non premeditato, ma capita in quest'aula...a due anni di
distanza torna l'incubo del pirogassificatore sotto forma di un
ricorso, che, va beh, è normale che venga depositato dalle aziende
che hanno degli interessi economici in campo, un'associazione
temporanea di imprese, che, come avevamo già illustrato nello
scorso Consiglio regionale, contempla varie aziende: la NOY
Ambiente S.p.A., la Rea Dalmine S.p.A., la GEA S.r.l., la COGEIS
S.p.A., la IVIES S.p.A., ma tra queste associazioni spunta anche
un'impresa che ha, diciamo, una componente valdostana - ci fa
soltanto piacere da questo punto di vista che ci sia un'impresa
valdostana -: la VALECO S.p.A., la quale però ha una caratteristica
particolare: è una partecipata della Regione al 20 percento, se non
vado errato, naturalmente poi l'Assessore eventualmente replicherà.
Mi trovo allora in una situazione un po' paradossale, cioè mi
immagino il cittadino valdostano che dice: "due anni fa abbiamo
vinto un referendum, adesso delle imprese interessate a questa cosa
ricorrono, ne hanno il diritto, ma il Consiglio regionale, tutto il
Consiglio regionale, il Governo regionale hanno ribadito
l'intenzione di rispettare quel voto referendario e scopro però che
il Governo regionale per il tramite di una partecipata ricorre
insieme alle altre società private contro sé stesso" a questo
punto, facciamoci pure del male, tanto i costi di questi ricorsi li
pagano i cittadini valdostani... Ricorre contro sé stesso e
naturalmente con un ricorso che, guardate, è molto pesante dal
punto di vista dei contenuti, perché si chiede di fatto
l'aggiudicazione dell'appalto e si dice: "noi imprese private ce ne
infischiamo bellamente del referendum, ce ne infischiamo che in
questo territorio la grande maggioranza dei valdostani abbia detto:
"no" a questo tipo di impianto, noi sulla base di un'aggiudicazione
provvisoria...". Ricordo che il PD e l'ALPE richiesero in tutti i
modi di non fare quest'aggiudicazione provvisoria, però l'allora
Assessore, tutto il Governo regionale si buttarono a pesce
nell'aggiudicazione e dissero: "ma tanto è provvisoria, la potremo
revocare". Adesso un po' di storia va anche fatta, noi vi
chiedemmo: "non fate l'aggiudicazione provvisoria, perché
altrimenti le imprese vi ricorreranno contro". Regolarmente adesso
le imprese vi ricorrono contro quando noi vi avevamo chiesto di non
fare l'aggiudicazione provvisoria, ma tant'è così andarono i fatti,
poi, grazie a Dio, avete avuto un ripensamento, non è mai troppo
tardi visto che di mezzo c'è veramente la qualità dell'ambiente e
della salute dei cittadini valdostani e quindi eccoci a questo
punto.
A questo punto le mie domande sono...ma se noi partecipiamo in
questa VALECO, avremo avuto dei contatti con la società che diceva:
"voglio ricorrere", avremo invitato i nostri rappresentanti a
battere i pugni sul tavolo e dire: "ricorrano le altre, ma noi,
come VALECO, ci tiriamo indietro, ci tiriamo fuori da quest'affare
che, per quanto ci riguarda, puzza di bruciato, non vogliamo avere
nulla a che fare con questo tipo di ricorso, perché noi abbiamo
deciso di fare un altro percorso". Ciò detto e chiedendo
chiarimento su questa prima parte, "quale ruolo ha giocato lei,
Assessore, quale ruolo ha giocato il Governo regionale, quale ruolo
hanno giocato i nostri rappresentanti in VALECO", naturalmente su
questo chiedo i documenti certificati, le verbalizzazioni, atti
concreti.
L'altra questione che vi pongo è la seguente: ma forse non è il
caso di ripensare questa partecipazione? Non è il caso di rivedere
questo nostro ruolo all'interno di questa società e andare o ad una
gestione che...come vedremo in altre leggi che discuteremo poi più
avanti in questo Consiglio regionale, non mi stupirei se una
gestione anche pubblica della discarica...del fatto che dobbiamo in
qualche modo condurre questa discarica ad una sua inertizzazione,
che ci costerà trent'anni di lavoro, lavoro importante,
impegnativo, che non sarà facile inertizzarla visto che l'altro
giorno tutti i teloni si gonfiavano forse di gas e quant'altro,
d'estate si è incendiata e quindi non è un percorso così facile, ma
per dare la massima garanzia che la vicenda conferimento di rifiuto
indifferenziato in discarica è finita. Doveva essere finita due
anni fa, ma a distanza di due anni dobbiamo dire che è finita. Non
dobbiamo più conferire l'indifferenziato nella discarica: questo è
un punto fermo a cui dobbiamo arrivare, quindi assolutamente questa
nostra partecipazione...discorso che peraltro le faccio notare che
è stato fatto anche per le società autostradali e non soltanto
dagli esponenti, diciamo, della sinistra che magari vogliono avere
il controllo delle società. È la stessa Stella Alpina che più volte
ha proposto il controllo...di avere la maggioranza nelle società
autostradali, cioè di acquisire la quota per essere noi a
determinare le scelte nelle società autostradali. Io dico che
quindi l'indirizzo dovrebbe essere perlomeno questo, cioè di essere
noi che siamo in grado di controllare queste società che hanno
davvero delle situazioni delicatissime da gestire e io dico: è
meglio che sia gestione pubblica e che i vantaggi di una qualità
della gestione pubblica ricadano poi sui cittadini che poi
inevitabilmente devono pagare le tasse e se in questo periodo ne
pagano un po' di meno anche sui rifiuti, non è proprio male, anzi è
l'obiettivo che ci dobbiamo dare con una gestione migliore dei
rifiuti.
Presidente -
Grazie. La parola all'Assessore Bianchi.
Bianchi (UV)
- Sì, Presidente.
Innanzitutto, a mio avviso, anche per chi ci ascolta da casa, è
necessario fare una sintetica premessa circa il quadro di
riferimento proprio in funzione al punto 1 dell'interpellanza, come
l'ha chiaramente spiegato bene lei, collega Donzel, nel senso di
chiarire il ruolo e il significato della partecipazione della
Regione nella società VALECO. Qui dobbiamo tornare indietro al
1986. La Regione, successivamente alla costruzione del centro
regionale di trattamento dei rifiuti urbani, realizzato ai sensi
della legge regionale 37 del 1982, individuava il sistema della
compattazione dei rifiuti urbani quale tecnologia per il
trattamento da adottare, costituito dall'impianto di compattazione
in blocchi dei rifiuti e dell'annessa discarica... Ha deciso di
individuare una società mista a prevalente capitale privato quale
migliore forma per la gestione del centro stesso; tale modalità
consentiva di individuare con una gara a livello europeo imprese
specializzate nella realizzazione e nella conduzione di impianti di
discarica. La Regione, nella sua funzione di Provincia titolare
della gestione delle fasi finali di recupero e smaltimento, decise
di entrare nella società con una quota azionaria minoritaria come
ricordava lei, collega Donzel, del 20 percento, che le consentisse
comunque la supervisione delle attività tecnico-operative ed
amministrative del centro regionale e la vigilanza sulla corretta
attuazione degli obiettivi gestionali che la Regione nel corso
degli anni ha posto in essere in materia di gestione dei rifiuti.
La costituzione della società mista con le due imprese selezionate
avveniva con la legge regionale n. 63 del 10 agosto 1987. La legge
prevedeva che le imprese private sottoscrivessero l'80 percento del
capitale sociale e indicava come finalità della società la gestione
del sistema dell'impianto di Brissogne, il collocamento in
discarica dei rifiuti e le attività di recupero dei rifiuti;
chiaramente, come specificavo prima, socio minoritario, quindi in
minoranza all'interno del consiglio di amministrazione. L'attività
tecnico-operativa di VALECO è disciplinata, oltre che dalle
disposizioni normative, da convenzioni - e questo lo riporto
proprio per inquadrare la questione -, l'ultima delle quali è stata
sottoscritta il 3 aprile del 2003, con scadenza il 31 dicembre del
2017. In futuro - e penso che qui mi collego un po' a quello che ha
detto il collega Donzel - nell'ambito del nuovo piano regionale
sarà necessario fare tutte le valutazioni e gli approfondimenti
utili per giungere ad una decisione ottimale per la Valle d'Aosta.
A tale proposito, sottolineerei che la normativa comunitaria e
statale classifica le attività connesse con la gestione dei rifiuti
come servizi di interesse economico generale e attività di pubblico
interesse, nonché le aziende che svolgono un servizio di gestione
integrata dei rifiuti urbani quali organismi di diritto pubblico
assoggettate pertanto alle stesse norme vigenti per gli enti
pubblici. Questo lo dico perché si tratterà dunque di approfondire
se l'attuale modello è ancora valido, oppure se scegliere altre
modalità di partecipazione pubblica della Regione, magari anche con
dei Comuni in un sistema integrato, tali da garantire un'equa
applicazione della tariffa ai cittadini.
Punto 2 dell'interpellanza:
"esplicitare con quali atti la
Regione Valle d'Aosta sia stata informata dell'intenzione di Valeco
S.p.A. di sottoscrivere il ricorso dell'ATI di cui sopra"
. Come
sottolineava lei, la Regione sicuramente all'interno del consiglio
di amministrazione ha un suo rappresentante. Posso dirle che VALECO
ha agito in modo autonomo, come prevede peraltro lo statuto della
società, nel perseguire le azioni poste in atto dell'ATI, dopo la
revoca degli atti di gara da parte della Giunta regionale
conseguenti agli indirizzi espressi dal Consiglio regionale. La
Regione non è stata preventivamente avvisata di tale decisione con
nessun atto, non ci hanno detto niente. Grazie.
Presidente -
Grazie Assessore. La parola al collega
Donzel per la replica.
Donzel (PD-SIN.VDA)
- Grazie Presidente.
La risposta lapidaria dell'Assessore per quanto riguarda
l'ultima questione mi lascia quanto mai perplesso e scioccato.
Siamo sempre di fronte a società in cui noi abbiamo dei
rappresentanti e a meno che scelte così delicate come un ricorso di
questo tipo...io immagino che in un consiglio di amministrazione ci
siano degli ordini del giorno. Allora, ci sono degli ordini del
giorno che quando un rappresentante della Regione in un consiglio
di amministrazione riceve...adesso, Assessore, le racconto la
versione dei fatti come la immagino io, che non conosco, ma è come
mi aspetto che venga in qualche modo ricostruito. Allora, un
rappresentante della Regione nel consiglio di amministrazione
riceve un ordine del giorno in merito ad un eventuale ricorso, un
ricorso che, ripeto, chiede l'aggiudicazione di un appalto che è
stato revocato dall'intero Consiglio regionale. Chiede i danni per
un ammontare di 20 milioni di euro di danni, cioè una cifra
incredibile, più grande...il doppio del bilancio dell'Assessorato
dell'agricoltura, quindi, di fronte ad un atto così, io mi aspetto
che lei mi consegni poi i verbali in cui il nostro rappresentante
in quel consiglio di amministrazione si è buttato per terra, si è
stracciato le vesti, ha votato contro. Mi darà il verbale, perché
io voglio leggere che cosa ha dichiarato di fronte a questa
decisione del Consiglio di amministrazione di VALECO il nostro
rappresentante. Voglio una cosa scritta, la voglio leggere e la
voglio pubblicare, che i cittadini sappiano come la Regione si è
battuta nella sua partecipata per evitare questa tragedia,
dopodiché la decisione di un consiglio di amministrazione non viene
preventivamente annunciata né a lei, né al Presidente della
Regione, ma voi lo apprendete suppongo dai giornali e dico che ce
n'è quanto basta per dire: "qui ragazzi miei non ci sono le
condizioni per stare in questa società".
Lei rinvia il tutto ad uno studio del piano generale dei
rifiuti, "valutiamo se ci serve o non ci serve". No, ma l'ho
capito, è un ragionamento anche di buon senso, cioè così in
generale dovremo capire che tipo di società ci serve per gestire il
nuovo sistema di gestione dei rifiuti. Francamente però l'abbiamo
già vissuto in altre esperienze, le imprese che ci fanno dei
ricorsi contro in questa maniera stante gli atti a
disposizione...cioè vorrei ricordare che c'è non solo un referendum
di cui loro potrebbero dire: "il referendum a noi...", non so dove
vivono, perché io ho un'idea dell'imprenditore, che è una persona
che vive in una società, ha delle relazioni in quella società,
lavora all'interno di quella società, non è che dice: "io piazzo la
mia impresa qui e me ne infischio di tutti gli altri e penso a far
profitto". Forse questa era l'idea degli anni '80 in cui avemmo
quella scellerata idea di partire con queste gestioni a maggioranza
privata, perché o fa il privato in rapporto con il pubblico, o fa
il pubblico, ma questa cosa che il pubblico compartecipa
minoritariamente io francamente non la capisco, perché io sono o
perché sia privato, o perché sia pubblico, perché altrimenti non si
capisce che ruolo abbiamo noi. Noi ci mettiamo che cosa? I soldi,
la benevolenza, questa vigilanza e controllo il pubblico li può
esercitare anche se il soggetto è privato, perché ha tutti gli
strumenti ispettivi per poterlo fare. Da questo punto di vista,
quindi mi aspetto che ci sia anche un atteggiamento...una presa di
coscienza riguardo a quello che è il comportamento di questa
società nei confronti di un'Amministrazione regionale, perché la
società, che non vive su Marte, è al corrente di delibere della
Giunta regionale e di una delibera dell'intero Consiglio regionale.
Questa società quindi dovrebbe in qualche modo pensare che agisce
in un contesto regionale di un certo tipo.
Addirittura in un certo momento lei ha portato questa società in
commissione da noi a spiegarci l'evoluzione che potrebbe avere la
gestione dei rifiuti, allora io dico: ma a che gioco stiamo
giocando? È credibile VALECO quando viene in commissione a parlarci
di una gestione dei rifiuti a freddo mentre sta facendo un ricorso
al TAR per avere la gestione a caldo? Beh, scusate, io francamente
il ruolo di VALECO non lo capisco e capisco ancora meno che la
Regione prenda atto nel silenzio che VALECO manco la informa dei
ricorsi che fa. Io però candidamente attendo il verbale con il
resoconto scritto della dura presa di posizione del nostro
rappresentante contro la strategia di VALECO di ricorrere contro la
Regione che compartecipa con lei nella gestione di quella che è la
discarica. Grazie.
Presidente -
Grazie collega. Punto 28 all'ordine del
giorno.
