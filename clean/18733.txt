Classificazione
FORESTE E TERRITORI MONTANI


Resoconto integrale del dibattito dell'aula
Oggetto del Consiglio n. 1840 del 7 febbraio 2001 - Resoconto
OGGETTO N. 1840/XI Approvazione del programma degli
interventi da eseguire in economia diretta dai cantieri dipendenti
dal Dipartimento risorse naturali, dalla Direzione forestazione,
dalla Direzione del Corpo forestale valdostano, dal Servizio
gestione risorse naturali e dal Servizio infrastrutture, nel corso
dell’anno 2001. (Reiezione di ordine del
giorno)
Deliberazione Il Consiglio
Richiamata la legge regionale 27 luglio 1989, n. 44, sulle
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall’articolo 3
della suddetta legge, il Dipartimento Risorse Naturali, in
collaborazione con le strutture Direzione Forestazione, Direzione
del Corpo Forestale Valdostano, Servizio Gestione Risorse Naturali
e Servizio Infrastrutture ha predisposto l’allegato
programmi degli interventi per lavori da eseguirsi in economia
diretta per l’anno 2001;
Precisato che i lavori elencati nella proposta di programma
comportano l’occupazione complessiva di n. 702
addetti idraulico-forestali con contratto di lavoro sia a tempo
determinato che indeterminato, che risultano così suddivisi:
Direzione Forestazione - Servizio Infrastrutture
- addetti agli interventi di forestazione, sentierazione e alte
vie n. 279
- addetti agli interventi del verde pubblico n. 64
- addetti agli interventi di manutenzione vivai forestali e
alberi monumentali n. 20
- addetti agli interventi Mont Avic, FRIO, FOSPI n. 131
- addetti rilievi piani di assestamento n. 100
- impiegati n. 37
Direzione del Corpo Forestale
- addetti alla gestione fauna selvatica e edilizia forestale n.
21
- addetti agli interventi antincendio boschivo n. 1
- impiegati n. 12
Servizio Gestione Risorse Naturali
- addetti agli interventi di sistemazione ambientale zone umide
n. 3
- addetti agli interventi di manutenzione giardini alpini e
castelli n. 10
- impiegati n. 2
Dipartimento Risorse Naturali
- impiegati n. 22;
Considerato che per l’occupazione degli addetti
forestali di cui sopra è stata prevista una spesa ammontante a £.
18.690.000.000=;
Preso atto che la programmazione dei lavori, a causa del loro
carattere prevalentemente stagionale e della loro tipologia, è da
ritenersi comunque in via previsionale e potrebbe subire nel corso
dell’anno delle variazioni;
Visto il regolamento regionale 28 marzo 1994, n. 2, come
modificato dal regolamento regionale 5 dicembre 1995, n. 8;
Richiamata la deliberazione della Giunta regionale n. 13 in data
11 gennaio 2001 concernente l'approvazione del bilancio di gestione
della Regione per il triennio 2001/2003, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto l'articolo 1 lettera h, della legge regionale 7 dicembre
1979, n. 66, per quanto riguarda la competenza del Consiglio;
Visto il parere favorevole rilasciato dal Coordinatore del
Dipartimento Risorse Naturali, ai sensi del combinato disposto
degli articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente;
Delibera
1) di approvare l’allegato programma degli
interventi per lavori da eseguirsi in economia diretta per
l’anno 2001 redatto dal Dipartimento Risorse
Naturali in collaborazione con le strutture Direzione Forestazione,
Direzione del Corpo Forestale Valdostano, Servizio Gestione Risorse
Naturali e Servizio Infrastrutture, dando atto che per il pagamento
delle retribuzioni agli addetti forestali si provvederà con
successivo provvedimento dirigenziale all’impegno
della spesa prevista di £. 18.690.000.000=
(diciottomiliardiseicentonovantamilioni) suddivisa nei sotto
elencati capitoli, come specificato nei riepiloghi allegati:
38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali (Contratti Nazionali Collettivi di
Lavoro)";
39700 "Spese per retribuzioni al personale addetto alla cura e
alla manutenzione straordinaria degli alberi monumentali e dei
castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (Contratti Nazionali Collettivi di Lavoro)";
38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
50150 "Spese per la costruzione di infrastrutture tecniche per
il parco Mont-Avic";
64901 "Spese per la realizzazione di opere volte a promuovere lo
sviluppo alpinistico ed escursionistico";
65920 "Spese per il restauro e manutenzione straordinaria di
beni mobili ed immobili di interesse artistico e storico, nonché
installazione impianti e sistemazione museale (comprende interventi
rilevanti ai fini IVA)";
39670 "Spese per manutenzione ordinaria del verde pubblico,
delle aree e percorsi attrezzati e delle aree naturali";
39660 "Spese per interventi di insediamento del verde pubblico,
delle aree e dei percorsi attrezzati e per il recupero ambientale
di aree degradate";
64990 "Spese sui fondi assegnati dallo Stato per lavori sugli
immobili che interessano il patrimonio storico e artistico";
66060 "Spese per restauri e per opere di manutenzione del
patrimonio archeologico";
2) di approvare l’esecuzione dei lavori suddetti
in amministrazione diretta, a cura e sotto la direzione del
Dipartimento Risorse Naturali, della Direzione Forestazione, della
Direzione del Corpo Forestale Valdostano, del Servizio Gestione
Risorse Naturali e del Servizio Infrastrutture, con
l’impiego di addetti forestali assunti con rapporto
di lavoro di natura privatistica regolato dal Contratto Collettivo
Nazionale di Lavoro, dal Contratto Integrativo regionale di Lavoro
e ai sensi della legge regionale 27 luglio 1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni al programma degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta.
Allegato
(Omissis)
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Gli interventi compresi nel programma dei
lavori del 2001 sono essenzialmente di interesse pubblico, sono
perciò rivolti alle proprietà regionali e alle proprietà
comunali.
Il piano è stato strutturato sulla base delle esigenze espresse
dai comuni, dalle comunità montane, dalle stazioni forestali
competenti per territorio tenendo conto naturalmente delle varie
situazioni territoriali conseguenti agli eventi alluvionali del
mese di ottobre 2000.
Le proposte inoltrate dagli enti locali in seguito ad apposita
richiesta del Dipartimento risorse naturali sono state esaminate
dai tecnici dei servizi e dai responsabili delle stazioni forestali
cui sono seguiti appositi sopralluoghi nel corso
dell’estate e dell’autunno 2000, al
fine di verificare la corrispondenza fra le esigenze delle
amministrazioni locali e quelle della programmazione regionale,
nonché per fissare le priorità di intervento.
Nei mesi di gennaio, febbraio e marzo, periodo in cui lavorano
prevalentemente operai con contratto a tempo indeterminato e perciò
con mansioni di bûcherons, proseguono i lavori di esbosco del
legname accumulato lungo gli alvei dei torrenti dagli eventi di
piena del mese di ottobre 2000. Tali interventi sono
particolarmente urgenti per ovviare a eventuali inconvenienti in
caso di eventi meteorici straordinari nel prossimo periodo
primaverile. I lavori elencati nella proposta di programma per il
2001 comportano l’occupazione di 702 addetti
idraulico-forestali di cui 629 operai e 73 impiegati con contratto
di lavoro in parte a tempo determinato, in parte a tempo
indeterminato.
Per le principali voci inerenti l’attività di
forestazione, sentierazione, vivaistica e alberi monumentali è
prevista una spesa di 13.290 milioni, per il verde pubblico e i
giardini alpini di 1.600 milioni, per il Corpo forestale di 1.400
milioni. A questi finanziamenti vanno aggiunti quelli relativi ai
programmi speciali, FRIO e FOSPI, che sono da realizzare nei Comuni
che hanno richiesto l’intervento operativo delle
squadre regionali: per questi programmi la disponibilità
finanziaria è di 1.200 milioni.
Inoltre, con fondi messi a disposizione da altri assessorati, il
dipartimento esegue altri interventi di manutenzione: la
sentieristica di alta quota, le Alte Vie; la realizzazione di
muratura di sostegno dei terrazzamenti contigui ai castelli, in
particolare i castelli di Aymavilles, Sarre e Quart. Pertanto
dall’Assessorato del turismo per le Alte Vie
c’è un'assegnazione di 300 milioni;
dall’Assessorato dei lavori pubblici per la
sentierazione del Mont-Avic: 400 milioni;
dall’Assessorato istruzione e cultura per la
manutenzione dei castelli di Sarre, Aymavilles e Quart sono
previsti altri 500 milioni. Il totale delle somme a disposizione
per l'esecuzione del piano lavori 2001 è pertanto di 18.690
milioni.
Al fine di mantenere il posto di lavoro a tutti gli addetti
aventi diritto, e questo è uno degli obiettivi che si prefigge
questo piano, si è proceduto ad una leggera riduzione delle
giornate lavorative di ogni lavoratore seguendo un criterio di
priorità degli interventi di settore. Il programma dei lavori è
stato suddiviso in base ai diversi settori di intervento.
Per quanto riguarda la forestazione, gli interventi nel settore
selviculturale interessano le proprietà boscate comunali, in casi
particolari anche di privati quando ci fossero, come nel caso di
quest’anno, eventi alluvionali o incendi o attacchi
parassitari. Questi interventi comprendono soprattutto tagli
colturali, tagli fitosanitari, cure colturali, tagli integrali
lungo le fasce di occupazione delle nuove piste forestali, attività
di esbosco, rimboschimenti e rinfoltimenti e i piani di
assestamento forestale. Oltre ai suddetti interventi le équipe dei
bûcherons sono chiamate ad effettuare tagli di piante pericolanti
lungo strade regionali e comunali, presso edifici di culto e presso
edifici storici.
Nell’ambito della forestazione vengono pure
compresi due campi scuola ubicati a Plan d’Avie,
frazione a monte di Arpuilles nel Comune di Aosta e uno in bassa
Valle ancora da definire.
Nell’ambito di questi cantieri lavorano 135
operai che hanno la qualifica di bûcherons forestiers.
Un altro settore è quello dell’attività
vivaistica legata strettamente agli interventi silvicolturali e va
programmata per fornire la quantità di materiale vegetale
necessario per l’impianto, per rimboschimenti,
eccetera.
L’attività vivaistica finalizzata alla
selvicoltura viene svolta nei tre vivai situati nei Comuni di
Quart, Gignod e Etroubles. Sono attivi circa 20 addetti oltre ad un
numero variabile di operai che nel periodo estivo operano pure
nella sentieristica.
Interveniamo poi nell’assestamento forestale, i
cosiddetti "piani economici". Continua anche nel 2001 questa
attività di censimento dei popolamenti forestali che permette di
conoscere in modo approfondito le caratteristiche delle nostre
foreste e di effettuare in modo corretto l’attività
selvicolturale.
La manodopera è costituita essenzialmente da giovani studenti
assunti nel periodo estivo a turni di 20 giorni.
Sono previste per il 2001 le revisioni dei piani di assestamento
dei beni silvopastorali nei Comuni di Valpelline, Aosta, Châtillon,
Saint-Christophe con la partecipazione di circa 100 ragazzi.
Altri interventi sono fatti sulle piante monumentali.
L’Ufficio delle piante monumentali si occupa della
classificazione e della cura delle piante monumentali nonché degli
arboretum, abbiamo l’arboretum della Borna di Lau a
Verrès, l’arboretum Vescoz a Verrayes, l'Abbé Henry
a Courmayeur et l’Entrebin a Excenex e ad Aosta. Le
piante monumentali classificate sono 380 di cui 140 esemplari
isolati o esemplari situati in parchi e giardini di proprietà
pubblica e privata, 276 invece sono presenti
all’interno di altri popolamenti forestali.
Abbiamo poi gli interventi di ripristino dei sentieri con
muratura. Si tratta di interventi finanziati dai programmi FRIO, la
manodopera è costituita da operai specializzati nella realizzazione
di opere ad arte, cioè di murature e il numero complessivo degli
operai è di 130.
Per il ripristino dei sentieri e Alte Vie utilizziamo 92 operai
e i lavori consistono essenzialmente nelle operazioni di pulizia
dei sentieri intervallivi, intercomunali e comunali.
Gli interventi sul verde pubblico interessano sia proprietà
regionali che proprietà comunali e di altri enti, ma con finalità
pubblica, in particolare si effettua la manutenzione del verde
nelle sedi delle stazioni forestali, nelle aree ad interesse
storico (anfiteatro, area megalitica, strade romane) in
collaborazione con l’Assessorato della cultura,
nelle aree attigue ai castelli (Quart, Sarre, Aymavilles, Fénis,
Ussel, Baron Gamba, Issogne, Verrès, Forte di Bard) nonché nelle
proprietà regionali quali i caseifici, Arena Croix Noire e nelle
aree scolastiche.
Non va dimenticata la collaborazione
all’allestimento degli stand dei vari assessorati,
le varie fiere nonché gli allestimenti nelle manifestazioni
organizzate dall’Amministrazione regionale o da
altri enti.
Nell’ambito del verde pubblico vanno ricompresi
anche gli interventi nelle aree attrezzate, sui percorsi della
salute in vari comuni della Valle d’Aosta e le
potature delle piante lungo i viali alberati extraurbani.
Abbiamo poi l’attività nei giardini alpini; gli
interventi delle squadre forestali interessano essenzialmente il
giardino dell’area attigua al Castel Savoia e il
giardino Paradisia. In questo settore lavorano 10 persone suddivise
fra Paradisia e Castel Savoia.
I cantieri della Direzione del Corpo forestale sono composti da
squadre di operai a tempo determinato e indeterminato adibiti ad
interventi di manutenzione delle stazioni forestali e dei bivacchi.
Una squadra opera in località Château di Quart e provvede alla
manutenzione del Centro di riabilitazione degli animali feriti. La
Direzione del Corpo forestale provvede altresì agli allestimenti,
alla sorveglianza e alla manutenzione del museo Beck Peccoz di
Gressoney-Saint-Jean.
Alcuni operai inoltre lavorano nell'officina di Plan Felinaz
dove si riparano i mezzi del Corpo forestale valdostano.
Nell’edilizia forestale lavorano 15 operai.
Dei cantieri invernali come ho già anticipato lavorano gli
operai assunti con contratto a tempo indeterminato, si tratta nella
maggior parte dei casi di bûcherons, cioè di operai altamente
specializzati, i quali soprattutto quest’anno sono
stati utilizzati per il taglio e l’esbosco lungo gli
alvei dei torrenti danneggiati oppure si tratta di meccanici che
provvedono nel periodo invernale alla sistemazione e manutenzione
delle numerose macchine operatrici e degli attrezzi per il
successivo uso nei cantieri.
Ci sono poi gli operai che lavorano nei magazzini, nelle
officine e nei garage; vista la complessità della struttura del
dipartimento è richiesta la presenza di un numero notevole di
macchinari (numerosi trattori, motocarriole, betoniere, motoseghe)
e altre attrezzature che devono essere periodicamente controllate e
sistemate.
La manutenzione degli attrezzi e dei macchinari viene effettuata
sia durante l’attività dei cantieri che nel corso
dell’inverno nell’ambito
dell’attività di officina; nei magazzini di
Chavonne, Verrès e Quart e nelle rispettive officine e laboratori
lavorano 39 operai forestali.
Nel dipartimento lavorano altresì 73 impiegati forestali che si
occupano in parte dell’attività e della gestione del
personale, come dicevamo circa 700 operai nel periodo primaverile
estivo, nonché della gestione dei numerosi cantieri, quindi la
direzione lavori, la disposizione dei piani di sicurezza e
quant’altro e sono in attività circa 80 cantieri
dispersi su tutto il territorio della Regione.
Président
Le débat est ouvert.
La parole à la Conseillère Squarzino Secondina.
Squarzino (PVA-cU)
Credo che questo piano presentato sui
cantieri non si discosti molto dai precedenti piani che ogni anno
siamo chiamati ad approvare in Consiglio. Pertanto le osservazioni
fatte sono abbastanza le stesse; però ritengo utile risollevare
alcune questioni perché sono convinta che, se si comincia a vedere
i problemi, a descriverli, a definirli, poi magari si cercano delle
soluzioni e si trovano delle strade nuove. Rispetto ai contenuti di
questo piano, l’Assessore ha elencato tutta una
serie di attività che vengono svolte: si tratta di interventi
interessanti e per la maggior parte condivisibili, nel senso che
sono interventi utili e in alcuni casi necessari per salvaguardare,
mantenere e tutelare il nostro territorio.
L’Assessore ha ricordato la manutenzione dei
sentieri, la forestazione, il rimboschimento; ha ricordato anche la
manutenzione di vivai forestali, interventi nel verde pubblico e
via dicendo. Non riprendo gli interventi che
l’Assessore ha già elencato in modo dettagliato,
interventi che servono proprio a tutelare, a conservare, a
mantenere il nostro territorio. Questo piano però, non tanto per i
contenuti, ma per le modalità organizzative con cui è attuato,
persegue un’altra finalità quella di ammortizzatore
sociale, ed è questa una funzione se vogliamo dire un po' storica,
nel senso che c’è tutta una serie di persone
particolarmente disagiate che ha potuto lavorare nei boschi, nei
cantieri ed ha trovato in questo settore la possibilità di accedere
ad un lavoro dignitoso. Abbiamo quindi due finalità che vengono
perseguite contemporaneamente, quella sociale e quella
professionalizzata: va dato atto all’Amministrazione
di professionalizzare sempre più alcuni operai.
Se guardiamo i dati di questo piano, constatiamo che la cifra si
aggira sui 20 miliardi, quindi non è una cifra indifferente; se
guardiamo anche il numero delle persone interessate, non parlo
tanto dei 100 studenti perché per loro questa attività può essere
un modo per accostarsi al mondo del lavoro, ritroviamo 602 persone
interessate da questo piano, cioè siamo nell’ordine
di centinaia di addetti. Rispetto a queste centinaia di addetti la
Regione si comporta come un’azienda che dà
lavoro.
Noi sappiamo però che uno degli obiettivi che la Regione si
vuole porre sempre di più è quello di ridefinire le proprie
competenze e di assumere funzioni tipiche di un ente che organizza,
che programma, che coordina, che dà indirizzi e sempre meno un ente
che deve conservare una funzione di gestione diretta.
Quando queste cose vengono dette sembrano così chiare e così
normali che non si può non accettarle tant’è vero
che, quando anche l’anno scorso avevo fatto una
serie di osservazioni analoghe e avevo chiesto perché la Regione
non cerchi di demandare a soggetti esterni, a soggetti terzi queste
tipologie di lavoro, l’Assessore aveva risposto che
si sarebbe mantenuta senz’altro anche per il futuro
almeno l’ossatura di questa organizzazione per
garantire quel minimo di interventi sul territorio, ma che al tempo
stesso si sarebbe iniziato a privatizzare alcuni di questi
interventi.
Ora questa linea tesa a portare all’esterno
dell’Amministrazione alcuni interventi è stata
indicata e condivisa l’anno scorso
dall’Assessore, ma non è più stata oggetto di un
pensiero concreto, di una riflessione così da giungere ad una
soluzione. Il nostro gruppo pertanto presenta un ordine del giorno
che va in questa ottica e che chiede un impegno in questo senso
alla Giunta perché si cominci a studiare.
Non si chiede di scegliere tout court la strada di affidare ad
esterni queste tipologie di lavoro, ma si chiede molto più
semplicemente alla Giunta di cominciare ad elaborare un progetto
che vada in questo senso. Ci sono ormai molte esperienze anche
negli enti locali: pensiamo alle aziende speciali, pensiamo alle
cooperative; stanno sorgendo modalità diverse di occuparsi di cose
pubbliche, per cui sarebbe interessante che anche la Regione
incominciasse su questo tema, a progettare come è possibile
affidare all’esterno, come si fa già nella sanità,
questa tipologia di servizi.
Président
Je donne lecture de l’ordre du
jour qui a été présenté par les Conseillers Squarzino Secondina,
Beneforti et Curtaz:
Ordine del giorno Preso atto dell’ingente
numero di persone che lavorano stagionalmente alle dirette
dipendenze della regione nei cantieri forestali;
Ritenuto che ci sia poca chiarezza nei metodi di assunzione del
personale e nell’attribuzione allo stesso del
periodo lavorativo;
Considerato che ogni anno vengono impegnate somme che si
aggirano sui 20 miliardi per questo tipo di attività;
Considerato altresì che nella logica di una regione snella
bisognerebbe affidare all’esterno servizi regionali
non essenziali per lo svolgimento delle attività istituzionali;
Evidenziata la necessità di favorire in Valle
l’iniziativa privata;
Vista l’esperienza di altri enti locali che
affidano questa tipologia di lavori a soggetti terzi, quali le
Aziende Speciali, le Cooperative sociali, ecc...;
Impegna
la Giunta regionale:
a) a predisporre un progetto che affidi i lavori di intervento
nei cantieri del Dipartimento Risorse Naturali a soggetti esterni
all’amministrazione regionale (cooperative, imprese,
aziende speciali, ecc?);
b) a presentare entro 6 mesi tale progetto
all’esame della terza commissione consiliare
permanente.
F.to: Squarzino Secondina - Beneforti - Curtaz
Si personne ne demande la parole, la discussion générale est
close.
La parole à l’Assesseur à
l’agriculture et aux ressources naturelles, Perrin,
pour répliquer.
Perrin (UV)
Due brevissime considerazioni.
Credo che mai come quest’anno abbiamo potuto
verificare la necessità di avere una presenza costante sul
territorio, dove si operi una corretta gestione della foresta e una
manutenzione attenta del territorio per tutto quanto non è
possibile fare attraverso la pratica
dell’agricoltura e dell’allevamento,
credo quindi che sia veramente importante mantenere questa forza
lavoro sul territorio, non più tanto per le sue funzioni di
ammortizzatore sociale, ma per la sua preparazione specifica che
garantisce una serie di interventi opportuni su tutto il
territorio.
È vero che la Regione gestisce. La Regione
d’altra parte in questi anni ha costruito il
supporto necessario a gestire bene questi cantieri, dotandosi di
un'organizzazione sia a livello di officine, sia a livello di
operai specializzati, di attrezzature e quant’altro
per condurre in modo corretto questi cantieri.
Esiste, ed è già stato posto in fase di presentazione del piano
nel 2000, il problema di un'eventuale aziendalizzazione di questo
settore. In questo caso ci troviamo di fronte a due ordini di
problemi.
Il primo, che verrà senz’altro discusso
all’interno di questo Consiglio, è il problema del
decentramento di una parte delle competenze alle collettività
locali: una parte di questi interventi infatti potrebbe essere
decentrata a comuni e a comunità montane, soprattutto la parte
manutentiva del territorio. Il secondo problema è l'eventuale
aziendalizzazione del settore: il nostro Coordinatore sta lavorando
in questo senso per verificare l'opportunità di passare a questa
seconda fase. Ciò non vuol dire che si arriverà a
un'aziendalizzazione nel prossimo anno, non è un impegno in questo
senso, ma si sta verificando anche con altre realtà quale potrebbe
essere l’opportunità di aziendalizzare questi
importanti servizi.
In questo senso ritengo che, probabilmente
l’ordine del giorno non ha molto senso perché
c’è già questo tipo di impegno. Questo è quanto
posso rispondere alle giuste osservazioni che la Consigliera
Squarzino mi ha fatto.
Président
La parole à la Conseillère Squarzino Secondina
pour explication de vote.
Squarzino (PVA-cU)
Prendo atto di questa volontà e di
questo impegno. Quello che abbiamo scritto nel nostro ordine del
giorno contiene un elemento temporale di sei mesi, quindi un tempo
relativamente ampio, cioè si dice che si potrebbe entro sei mesi
presentare questo progetto alla commissione permanente.
Se effettivamente c’è la volontà da parte
dell’Assessorato di giungere ad un'eventuale
aziendalizzazione, come l’Assessore ha detto,
sarebbe interessante che questi progetti venissero presentati in
III Commissione, venissero analizzati in modo che la commissione
competente possa essere informata di quello che sta avvenendo.
Non si chiede che la Giunta adotti, ma è come dire:
"C’è questa nuova tendenza verso cui stanno
andando gli enti locali"
e il fatto stesso che, come lei mi
diceva, il Coordinatore stia pensando ad un'eventuale
aziendalizzazione credo che vada nell’ottica che noi
chiediamo. In questo senso mi sembra che questo ordine del giorno
possa esprimere quello che l’Assessore ha detto,
indicando un tempo, ripeto, sei mesi, che è un tempo ragionevole.
Non si chiede il livello di definizione del progetto da presentare,
non è questo un progetto esecutivo di un’opera, ma
si tratta della presentazione di alcune linee, di alcune possibili
scelte.
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Innanzitutto non condivido assolutamente le
premesse laddove si dice:
"Ritenuto che ci sia poca chiarezza
nei metodi di assunzione del personale?"
; non posso
assolutamente condividere, ma posso anzi spiegare alla Consigliera
Squarzino come avvengono le assunzioni e, per quello che ho già
anticipato, chiederei un’astensione su questo ordine
del giorno: c’è un impegno già assunto da parte
della Giunta di verificare la praticabilità di
un'aziendalizzazione.
Président
Je soumets au vote l’ordre du
jour présenté par les Conseillers Squarzino Secondina, Beneforti,
Curtaz:
Conseillers présents: 29
Votants: 4
Pour: 4
Abstentions: 25 (Agnesod, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, Lavoyer, Louvin, Marguerettaz,
Martin, Nicco, Ottoz, Pastoret, Perrin, Perron, Piccolo, Praduroux,
Rini, Vallet, Vicquéry, Viérin D.)
Le Conseil n’approuve pas.
Je soumets au vote la délibération:
Conseillers présents: 29
Votants: 25
Pour: 25
Abstentions: 4 (Beneforti, Lattanzi, Squarzino Secondina,
Tibaldi)
Le Conseil approuve.
