Classificazione
SPORT E TEMPO LIBERO



Oggetto del Consiglio n. 1112 del 24 marzo 2010 - Resoconto
OGGETTO N. 1112/XIII - Interpellanza: "Destinazione ad area
sportiva di terreni siti in comune di Issogne".
Interpellanza
Viste le recenti dichiarazioni degli acquirenti dei terreni
siti in Issogne acquisiti a seguito dell'asta fallimentare della
società "Piemonte Costruzioni Srl", società facente un tempo capo
all'imprenditore Giuliano Follioley, che prospettavano il possibile
insediamento in quel comune di un campo da Golf;
Avendo letto dell'immediata presa di posizione contraria
espressa dai vertici dell'Amministrazione regionale (Presidente
della Giunta regionale e Assessore al Turismo) circa una
destinazione di tal genere;
i sottoscritti Consiglieri regionali
Interpellano
l'Assessore competente per sapere:
1) quali motivi o vincoli di natura urbanistica impediscano,
a parere dell'esecutivo regionale, l'utilizzo a scopo sportivo, e
in particolare golfistico, dell'area in questione;
2) quale destinazione l'esecutivo consideri più idonea
all'area.
F.to: Louvin - Chatrian
Président
- La parole au Conseiller Louvin.
Louvin (ALPE)
- Qualche settimana fa è stato dato risalto
da alcuni organi di stampa ad una proposta che ci è giunta nuova,
ed era quella dell'eventuale realizzazione di un campo da golf
nell'area recentemente acquisita da una cordata di imprenditori, da
una società che ha rilevato il secondo lotto della proprietà
immobiliare, facente capo alla società Piemonte Costruzioni S.r.l.,
per familiarità conosciuto come beni risalenti al fallimento
dell'imprenditore Follioley.
La proposta non attesa, anche se per la verità pare che nel
tempo ci fossero già state alcune indicazioni in questa direzione,
non pare essere stata accolta molto positivamente
dall'Amministrazione regionale. In una regione dove in genere sono
piuttosto ben visti investimenti, idee, proposte di infrastrutture
sportive, ricreative di livello, e dove fra l'altro la
realizzazione di queste strutture incontra non poche difficoltà per
via del frazionamento dei terreni, ci ha oggettivamente sorpreso
non un atteggiamento di prudenza, ma - almeno così è parso, può
darsi che non si tratti di..., né corrispondente alle intenzioni
reali degli amministratori - un sostanziale scetticismo, tanto da
parte del Presidente della Regione, quanto dell'Assessore al
turismo su questa possibilità.
Rimarcando il fatto che si è molto parlato di campi e che
bisognerebbe inserire sempre queste proposte in una visione
globale, ma oggettivamente dove si è tentato di inserire, come è
stato il caso del comune di Fénis, questa proposta in un campo di
visioni globali, poi ci si è scontrati su problemi di tipo più
localistico che ne hanno pregiudicato la realizzazione. Questo ci
ha condotto a chiedere alla Giunta regionale, al Presidente,
all'Assessore e a chi vorrà darci l'interpretazione del pensiero
del Governo valdostano su questo tema, del perché di questa
frenata, di questo raffreddamento rispetto a possibili, non so se
questo sia accompagnato o meno già da progettazioni, da proposte
più di dettaglio o se faccia seguito soltanto a dei
rumors
,
anzi a dei
rumores
, a dei
boatos
sull'argomento, o se
effettivamente fossero già giunti ad essere rimessi
all'Amministrazione dei propositi più concreti.
Chiediamo quindi lumi su questo, lumi sulla posizione che assume
la Giunta e soprattutto sulla realizzabilità anche tecnica,
normativa di questo eventuale campo da golf in una zona dove
peraltro, anche con il recente lancio del Forte di Bard, si
comincia ad avere un respiro turistico che in precedenza la Bassa
Valle non ha mai potuto esprimere in modo particolare; se quindi ci
siano delle condizioni sostanziali di realizzabilità anche sotto il
profilo urbanistico, sotto il profilo della programmazione
regionale, oppure se questo incontri, nel caso di specie, degli
ostacoli insormontabili.
Ringraziamo fin d'ora, perché noi ci siamo mossi un po' al buio,
senza avere nessun riferimento preciso, ma il tema è di interesse
per l'opinione pubblica, è d'interesse non solo per le centinaia di
golfisti che ci sono nella nostra regione, ma anche per quella
parte della Valle che in questo momento necessita di un'attenzione
più significativa del passato per quanto riguarda le sue
possibilità di sviluppo.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président. Ringrazio il
collega Louvin per dare la possibilità di fare un ragionamento su
questa ipotesi di progetto.
L'
incipit
è da ricondursi ad un articolo di giornale, a
delle dichiarazioni fatte e che sono state lette. Rispetto a
questo, per mantenere un filo logico, sarebbe bene dare visibilità
di tutto quanto scritto in quegli articoli, ovvero l'area ex
Follioley, prima scelta - dice il giornale, ripeto quello che ha
potuto leggere il collega Louvin - sfumata l'ipotesi di
insediamento di uno store IKEA, prima scelta IKEA; seconda scelta,
anche la seconda ipotesi - non perché lo dico io, lo scrive il
giornale -, realizzazione di una maxi discarica moderna, è sfumata;
terza ipotesi: golf.
Allora credo che la dica lunga questa lettura; dice: prima
faccio un megastore, poi faccio una discarica, non posso fare la
discarica, faccio un golf. Lei sarebbe scettico? Io dico: saranno
così motivati a fare un golf? Generalmente le motivazioni
imprenditoriali sono motivazioni che individuano delle attività con
una forte speranza di risultato economico, nel momento in cui
l'operazione è totalmente imprenditoriale con capitali propri.
Rispetto a questo lo scetticismo dice: ma quando tu sei scelto per
terzo, rischi di avere qualche complesso di inferiorità. Quindi non
c'è nessun pregiudizio per le attività, anzi, sono delle attività,
qualora siano condivise e sposate da tutto il sistema, che sono
decisamente benvenute. Rispetto a questo lei sa bene che tanti golf
sono nati con delle operazioni immobiliari abbinate, tanti golf
sono nati per essere un catalizzatore e accanto a questi golf sono
sorti alberghi, abitazioni, oltre che tutta una serie di azioni
che, in virtù della forza di attrazione del golf, hanno potuto dare
delle spalle a delle iniziative imprenditoriali. Quello che abbiamo
detto al riguardo è che se l'operazione è solo quella del golf,
probabilmente c'è la necessità di avere una condivisione ben più
ampia, quindi una proposta come questa probabilmente meriterà di
essere condivisa da tutto quello che sta attorno.
Nella sua interpellanza fa riferimento a quanto ho detto prima,
ma fa anche riferimento alle destinazioni urbanistiche; quelle aree
- come lei sa - hanno delle destinazioni molto specifiche ad oggi,
nel senso che sono delle discariche di inerti autorizzate, i vari
mappali, quindi c'è un buco enorme. Pertanto il primo problema,
prima di pensare alla costruzione di un golf, è riempire il buco,
che non è una cosa da poco. Dopodiché lei sa bene che le discariche
hanno... e qua devo ringraziare la collega Zublena con i suoi
uffici, che hanno dato delle indicazioni, perché ci sono rispetto a
questo le tipologie di discariche destinate a ricevere
esclusivamente i rifiuti inerti, che possono avere come
destinazione d'uso le seguenti: ecologico-forestale, ricreativo a
verde pubblico, agricolo, ma non con destinazione da produzione
alimentare.
Nello specifico, per quelle discariche di cui oggi stiamo
parlando, i piani di adeguamento delle due discariche - perché sono
due concessioni diverse - indicano come destinazione d'uso
successiva alla gestione post-operativa quella agricola; quindi, ad
oggi, le destinazioni urbanistiche post-discarica sono agricole,
quindi per arrivare non è che è impossibile, bisogna fare dei
passaggi. Da questo punto di vista lo scetticismo era rappresentato
da questa cronologia: arrivare dopo l'IKEA, arrivare dopo una
discarica di altro tipo... dice: ma saranno così motivati? Secondo,
se è vero questo, parliamone, mettiamo attorno tutti i soggetti
sapendo che - altra questione, e concludo - ad oggi non finanziamo
delle strutture golfistiche private. Noi abbiamo delle leggi e per
quanto attiene gli insediamenti sportivi facciamo riferimento alla
legge n. 16 e finanziamo le iniziative pubbliche, non le iniziative
private. Quindi anche lo strumento da parte dell'Amministrazione
regionale per eventualmente sostenere questa iniziativa, se non
dovesse avere l'economicità richiesta dai privati, dovrebbe essere
tutto da inventare, perché ad oggi non possiamo finanziare i
privati.
Président
- La parole au Conseiller Louvin.
Louvin (ALPE)
- L'Assessore è cultore dello scetticismo
metodologico, alla Descartes, quindi si pone con l'atteggiamento di
chi vuole prima sviscerare giustamente gli aspetti complessi di una
realtà articolata. Per uscire però dalla filosofia vorrei dire che
siamo un po' sorpresi dal vedere come si anteponga in questo caso
un atteggiamento di estrema cautela, invece di cogliere
un'opportunità almeno nelle intenzioni, salvo naturalmente
sottoporla al vaglio critico, metodologico, filosofico,
urbanistico, ambientalistico che si dovrà mettere in atto per fare
le giuste considerazioni intorno a queste ipotesi progettuali.
Anch'io ho letto con curiosità queste idee di avere un'IKEA,
cosa che credo potrebbe anche interessare tanti consumatori in
Valle d'Aosta, o invece con maggiore preoccupazione l'ipotesi della
discarica. Non so chi abbia fatto queste scelte, chi le abbia fatte
sfumare, se i proponenti stessi, se l'Amministrazione o altro,
quindi quello che lei mette in avanti come motivo di preoccupazione
rimane per me abbastanza ignoto.
Siamo però d'accordo con lei su una cosa: il golf porta il
mattone, come d'altra parte gli impianti di risalita che finanziamo
e che fanno da potente traino per investimenti immobiliari. Bisogna
saper graduare sia la spinta dei privati, sia i loro interessi, la
loro voracità qualche volta; tuttavia, un'area come l'area della
Bassa Valle quanto mai in crisi in questo momento, vorrei dire in
ginocchio dal punto di vista anche occupazionale, non può
permettersi il lusso di veder sfumare eventuali - non so quanto
attendibili e quanto solide - proposte, progettualità e anche
investimenti di privati per delle ragioni che attengono ai
retropensieri di qualche sospetto di un occhiuto funzionario o di
un eccessivamente cauto amministratore regionale. Noi vorremmo che
fosse sgomberato questo terreno da questi pregiudizi, in un senso
come nell'altro, ma che fosse questa ipotesi valutata con la dovuta
attenzione e competenza, perché abbiamo già visto altre volte
sfumare delle opportunità per ragioni preconcette e questo sarebbe
un peccato.
Apprendo, perché ho pochi strumenti più di lei, lei mi fa più
informato di quanto non sia, ascolto con interesse le indicazioni
che lei ci ha fornito sulle destinazioni urbanistiche dell'area,
sulla necessità di riempire i buchi, ben venga questo riempimento,
se possibile con materiali non sgraditi e non contaminanti, ma si
proceda con una trattativa. Lei, se ha questa gentilezza, visto che
è persona relazionalmente aperta, alzi il telefono, chiami l'ing.
Alberto Arditi, che risulta essere dalle informazioni di stampa il
promotore di questa iniziativa, io non ho avuto modo di parlargli,
non ho contatti diretti, ma lei alzi il telefono e gli dica che è
una cosa che ci interessa valutare. Gli dia un appuntamento, può
darsi che abbia disponibilità a vagliarla con lei questa ipotesi;
lo faccia, perché ci toglieremmo tutti quanti la soddisfazione di
sapere se c'è qualcosa dietro di solido o se sono soltanto
eventualmente dei
ballons d'essai
ed è soltanto la terza di
una serie articolata di proposte.
George Bernard Shaw diceva che per giocare a golf non occorre
essere stupidi, ma aiuta; non so quali siano le qualità richieste
per realizzarli i campi da golf, se giovi di più la competenza o la
stupidità, ma credo che facendo in modo di mettere da parte questi
pregiudizi e queste ipotesi, si possa toglierci la soddisfazione di
sapere se possiamo avere questo genere di soluzioni anche per la
nostra Bassa Valle. Grazie.
