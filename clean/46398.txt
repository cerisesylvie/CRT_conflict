Classificazione
NOMINE E INCARICHI DI CONSULENZA E SPECIALI



Oggetto del Consiglio n. 2855 del 12 ottobre 2023 - Resoconto
OGGETTO N. 2855/XVI - Interpellanza: "Motivi delle modifiche
apportate ai criteri di selezione per le candidature a Direttore
generale dell'Office régional du Tourisme".
Bertin (Presidente) -
Punto n. 54. La parola alla
consigliera Minelli.
Minelli (PCP) -
Il 5 giugno scorso la Giunta regionale,
con la delibera n. 634, ha approvato lo schema di avviso pubblico
con i criteri per la selezione e le modalità di presentazione di
candidatura a Direttore generale dell'Office du Tourisme. I quattro
candidati che hanno risposto a quest'avviso non sono risultati
idonei, in particolare in quanto non in possesso del requisito di
conoscenza della lingua inglese pari a un livello B2, che è
attualmente quello che è atteso alla fine del liceo, mentre il B1 è
quello atteso al termine del biennio di scuola superiore. Nella
definizione che si può reperire sui principali siti che propongono
corsi di lingua si può leggere che chi possiede un livello B2 è in
grado di interagire con una certa scioltezza e spontaneità che
rendono possibile un'interazione naturale con i parlanti nativi
senza sforzo per l'interlocutore, quindi prevede un livello di
conoscenza della lingua che non è elementare ma un livello medio
che però nessun candidato ha dimostrato di possedere. Ecco allora
che con delibera n. 956 del 28 agosto dallo stesso identico oggetto
la Giunta, su proposta dell'Assessore al turismo, ha scelto di
riproporre il concorso ma abolendo
in toto
il requisito
della conoscenza dell'inglese e introducendo anche alcune modifiche
circa le competenze e le esperienze lavorative.
In particolare, tolto completamente l'inglese, nel nuovo avviso
non è più richiesto di essere in possesso di un'esperienza di
almeno tre anni maturata nell'ultimo decennio dalla data di
presentazione della domanda di direzione tecnica o amministrativa
in enti, strutture pubbliche o private nel settore turistico, ma di
disporre sulla base delle esperienze professionali maturate di
comprovata competenza in materia di organizzazione e sviluppo
dell'offerta turistica o, in alternativa, di comprovata conoscenza
del territorio, della destinazione turistica della Valle d'Aosta e
della sua offerta turistica, anche se riferito a uno specifico
segmento: ad esempio, cultura, enogastronomia, risorse naturali,
comprensori sciistici, quindi mi sembra abbastanza diverso rispetto
a prima... e di disporre, sulla base delle esperienze professionali
maturate, di comprovata competenza manageriale, frutto di
esperienza pluriennale di direzione tecnica o amministrativa in
enti, aziende, strutture pubbliche o private con contratto di
lavoro dirigenziale... Noi abbiamo letto con un certo sconcerto le
dichiarazioni dell'Assessore al turismo riportate dalla stampa il
1° settembre scorso, che dal tono dell'articolo, ma anche di altri
che abbiamo letto, sono dichiarazioni che hanno sconcertato pure i
giornalisti.
Secondo l'Assessore, la conoscenza della lingua inglese per il
Direttore dell'
Office
non è poi così essenziale,
l'importante è che l'inglese lo sappiano coloro che sono al
front-office
, al contatto con il pubblico, il Direttore non
ha quel ruolo. Noi crediamo che presumibilmente il Direttore
generale dell'Office du Tourisme della Valle d'Aosta avrà dei
contatti con i colleghi omologhi o le agenzie di vari Paesi non
solo francofoni, per cui la conoscenza dell'inglese a noi
sembrerebbe quanto mai opportuna e utile, ma, al di là di questa
considerazione che mi sembra abbastanza ovvia, se avete valutato
che l'inglese non serve al Direttore dell'Office nell'espletamento
delle sue mansioni, come mai non lo avevate deciso subito con il
primo avviso pubblico? Se ritenevate che questo Direttore,
dovendosi occupare soltanto di
back-office
e non di
front-office non deve conoscere l'inglese, allora bisognava
costruire subito un avviso con i requisiti conseguenti, invece no,
non è andata così. Sembrerebbe quasi che nel periodo tra il primo e
il secondo avviso abbiate intuito bene di che tipo di figura
avevate bisogno e intendevate assumere. Una cosa che a noi sembra
strana e anomala perché crediamo che bisognerebbe essere ben
coscienti delle competenze necessarie alle figure professionali che
devono ricoprire i ruoli previsti, specie quando si tratta di ruoli
apicali e di importanza quasi strategica direi per una Regione che
è vocata al turismo come la nostra. Aggiungo che la scelta di
cancellare quel requisito dal concorso per il ruolo apicale
dell'Office, a nostro avviso, rappresenta anche un approccio
negativo e soprattutto poco rispettoso e diseducativo rispetto a
quegli operatori turistici valdostani, in particolare i giovani,
che si affacciano al mondo del lavoro, che cercano o devono cercare
di migliorare le loro competenze attraverso lo studio delle lingue,
in particolare la lingua inglese perché sappiamo che è quella che
permette di interagire con il più gran numero di persone, noi siamo
già fortunati che conosciamo il francese e lo studiamo fin dalla
più tenera età. Io purtroppo ho frequentato la scuola nel momento
in cui non era previsto, nemmeno nella scuola superiore, l'obbligo
dello studio dell'inglese e non conosco questa lingua. Mi rendo
conto sempre di più che questo rappresenta per me un handicap anche
nell'espletamento dei miei compiti, anche quelli che sto svolgendo
in questo momento, che non sono paragonabili a quelli di un
Direttore di un Ufficio regionale del turismo. Oggi praticamente in
tutte le facoltà universitarie è previsto un esame di inglese e
molti atenei chiedono addirittura il livello B2 in entrata, quindi
questo requisito, secondo noi, avrebbe avuto davvero senso per
l'incarico di cui stiamo discutendo. Quello che chiediamo dunque è
se le valutazioni che l'Assessore ha formulato circa la non
essenzialità di tale requisito della conoscenza della lingua
inglese per l'incarico di Direttore dell'Office sono state
condivise e sostenute dal Governo, le motivazioni delle modifiche
circa le competenze professionali richieste che abbiamo riportato
in premessa; infine se il Governo regionale preveda, anche per il
futuro, di modificare al ribasso i requisiti dei bandi di concorso
qualora si ripresentassero delle situazioni simili e di continuare
in un certo senso in quest'azione di taglia e cuci di cui avete
dato prova con la delibera 956 del 28 agosto 2023.
Presidente -
Risponde l'assessore Grosjacques.
Grosjacques (UV) -
Prima di rispondere al quesito, devo
precisare che, contrariamente a quanto indicato nell'iniziativa
consiliare che lei ha presentato, l'esito infruttuoso della
procedura non è da imputarsi alla mancata conoscenza certificata
della lingua inglese, perché i colleghi che hanno fatto l'accesso
agli atti attraverso il 116 hanno potuto verificare questa
condizione.
Rispetto alle candidature pervenute, infatti in tre casi non è
stato soddisfatto il requisito specifico di ammissione relativo a
esperienze professionali regolate da contratto di tipo
dirigenziale, in due casi, o relativo a esperienza di tipo libero
professionale, in un caso, mentre il quarto candidato è in corso
nelle cause di esclusione specificatamente previste dal bando.
Nessun soggetto è pertanto stato ammesso alla selezione ma non per
la mancanza del requisito della lingua inglese. Il possesso della
conoscenza certificata della lingua inglese era invece previsto ai
fini della valutazione dell'idoneità all'incarico dei candidati
ammessi alla selezione e non sarebbe stato sufficiente accettare la
dichiarazione della conoscenza eventualmente presentata dai
candidati, poiché, dovendo la Commissione fornire alla Giunta
regionale un elenco di idonei, si sarebbe dovuta preventivamente
effettuare la prova d'esame per accertarne la piena conoscenza.
Le confermo quindi, collega, che il requisito della conoscenza
della lingua inglese, che era stato inserito in delibera dalla
Giunta regionale nel corso della riunione che ha approvato il
bando, come da lei citato, per espressa volontà della Giunta
stessa, nonostante non fosse mai stato richiesto nei bandi
precedenti, non ha influito in alcun modo sull'esito infruttuoso
della selezione, poiché tale requisito mancante ai candidati, come
ho appena detto, è stato quello relativo all'inquadramento
dirigenziale che peraltro nel settore professionale turistico - e
credo che lei lo sappia - è particolarmente difficile da ottenere,
poiché molto spesso, anche quando si svolgono incarichi di
direzione, non viene riconosciuto il corrispondente
inquadramento.
Per quanto concerne il nuovo avviso, allo stesso modo la
decisione di non richiedere, ai fini della definizione del giudizio
di idoneità, la conoscenza dell'inglese certificata da un ente
riconosciuto è stata condivisa e assunta dal Governo regionale in
considerazione del fatto che al Direttore generale compete
l'organizzazione dei servizi e delle attività dell'ente, oltre alla
gestione delle relazioni con gli amministratori locali, nonché con
gli amministratori e gli omologhi direttori degli uffici del
turismo degli ambiti territoriali di confine, francofoni. Ciò ci
era stato evidenziato da chi ha ricoperto tale incarico nel periodo
immediatamente precedente, che sono stato autorizzato a citare e
della quale ho riportato in conferenza stampa le considerazioni di
cui nella predisposizione del primo bando non avevamo tenuto conto,
perché venne fatta la scelta di inserirlo in ogni caso, così come
collegialmente si è deciso di non richiederlo nel secondo bando,
esattamente come nelle edizioni precedenti.
Con riferimento alla seconda domanda: le motivazioni delle
modifiche circa le competenze professionali richieste riportate in
premessa, preso atto dell'esito infruttuoso della selezione, si è
resa necessaria la definizione di nuovo bando perché non avrebbe
avuto alcun senso formularlo in modo identico al precedente in
quanto il rischio di ottenere lo stesso infruttuoso risultato
sarebbe stato piuttosto alto. Viceversa il primo bando aveva
generato l'interesse di professionalità con competenze elevate e
idonee a essere nominate nell'incarico ma prive della
certificazione di conoscenza della lingua inglese. La scelta era
quindi tra insistere con la conoscenza certificata della lingua
inglese senza candidati presumibilmente, o procedere, come del
resto ho sempre fatto, senza tale requisito, consentendo la
partecipazione a candidate e candidati in possesso di requisiti
professionali di alto profilo.
Ai fini della valutazione dell'idoneità all'incarico, si è
pertanto deciso di considerare due aspetti: il primo aspetto è
rappresentato dalla competenza acquisita in materia di
organizzazione e sviluppo dell'offerta turistica, oppure in
alternativa la comprovata conoscenza del territorio, della
destinazione turistica Valle d'Aosta e della sua offerta turistica,
anche se riferita a uno specifico segmento, come, ad esempio, la
cultura, l'enogastronomia, le risorse naturali e i comprensori
sciistici. Si è ritenuto che una comprovata competenza in materia
turistica, indipendentemente dal contesto geografico in cui è stata
acquisita, potesse sopperire a un'eventuale non piena conoscenza
del territorio valdostano e delle sue risorse turistiche. Analogo
ragionamento è stato fatto all'inverso con riferimento alla
conoscenza delle risorse turistiche valdostane. Si è infatti
ritenuto che una minore competenza in ambito turistico potesse
essere adeguatamente bilanciata da una buona conoscenza delle
risorse turistiche valdostane, anche riferite a uno specifico
segmento. Tale conoscenza, anche settoriale, comporta giocoforza la
conoscenza del contesto regionale, delle sue dinamiche e dei suoi
interlocutori e favorisce le relazioni con il territorio che
rappresentano un importante ambito di attività per il Direttore
dell'Office. L'Office régional du Tourisme è una macchina
articolata e complessa, con oltre cinquanta dipendenti, sedi
dislocate sull'intero territorio regionale e svolge un ruolo
strategico ai fini dell'offerta turistica valdostana. Dirigere un
ente di tali dimensioni, programmarne e organizzarne l'attività
richiede senza ombra di dubbio competenze manageriali di rilievo e
tali competenze dovranno necessariamente concorrere alla
definizione del giudizio di idoneità. Credo che quest'aspetto sia
di tutta evidenza per chi conosce tale struttura e la sua piena
operatività sul territorio.
Con riferimento alla domanda n. 3: "se il Governo regionale
prevede anche per il futuro di modificare al ribasso i requisiti
dei bandi di concorso qualora si ripresentassero situazioni simili
e di continuare nell'azione di taglia e cuci di cui ha dato prova
con la DGR 956 del 28 agosto 2023", non ritengo assolutamente che i
requisiti siano stati modificati al ribasso, questo perché i
requisiti specifici di ammissione, sia rispetto all'esperienza
pregressa, che rispetto alla formazione, sono rimasti invariati
rispetto al precedente bando.
Con riferimento invece al giudizio di idoneità, è stato
eliminato, come abbiamo già detto, il requisito della conoscenza
certificata della lingua inglese, rispetto al quale non aggiungo
nulla perché credo di aver dettagliato la questione in modo
puntuale. Vi è stata una riformulazione relativamente ai fattori
che verranno presi in considerazione ai fini di individuare la rosa
di candidati idonei. Tali fattori non sono molto diversi dal bando
precedente, come potrà verificare confrontando i due avvisi:
l'avviso di giugno e l'avviso di agosto. Posso quindi confermarle
che nel nuovo bando non c'è stato un ribasso, ma una diversa
rimodulazione delle competenze richieste dallo stesso, necessarie
al fine di poter garantire, esattamente come per l'avviso
precedente, una direzione competente e qualificata per l'ente.
In conclusione segnalo che, entro la scadenza prevista dal nuovo
avviso, il 25 settembre scorso, sono pervenute nove candidature
rispetto alle quali l'istruttoria è attualmente in corso, per cui
speriamo davvero che si riesca a dare all'Office una figura
determinante per l'organizzazione e lo sviluppo di tutte le
attività che sono delegate allo stesso, che però - e ne approfitto
-  in ogni caso nel corso dell'estate appena conclusa ha
portato avanti in modo puntuale e preciso tutto il programma
previsto con piena soddisfazione dell'utenza e che, per quanto
riguarda la rassegna "Musicastelle", che è la manifestazione di
maggiore interesse, ha concluso la sua programmazione sabato 30
settembre con il concerto di Alex Britti a Coumarial di
Fontainemore e la rassegna nel suo complesso ha avuto una media di
circa 1.500 partecipanti per ogni concerto.
Presidente -
Replica la consigliera Minelli.
Minelli (PCP) -
Grazie all'Assessore per l'illustrazione
delle risposte, anche se alla mia prima domanda non credo di aver
avuto una risposta, perché io ho chiesto se le valutazioni da lei
formulate circa la non essenzialità di questo requisito di
conoscenza della lingua inglese fossero condivise. Poi lei ha
spiegato quali sono state le cause che hanno portato al fatto che
non sono state superate le prove e che non sono riconducibili alla
conoscenza della lingua inglese; mi viene da dire questa cosa: per
una volta il bando, rispetto ai precedenti, era stato formulato con
un requisito corretto, perché io continuo a credere che chi è
responsabile dell'Office du Tourisme, oltre a dover avere, e lei lo
ha ben sottolineato, delle forti capacità manageriali, proprio per
il suo ruolo, secondo me, dovrebbe poter conoscere anche quella
lingua. Lei ci ha detto che si deve interfacciare con i
rappresentanti degli Enti locali, quindi presumo gli Enti locali
regionali o comunque all'interno del territorio nazionale, poi lei
ha asserito: "Con le agenzie entro i confini territoriali". Mi
sembra che questo voglia dire in qualche maniera limitare il campo
di chi invece deve occuparsi del turismo nella Valle d'Aosta e di
promuoverlo a 360 gradi, mi sembra una cosa strana.
Rilevo poi un'altra cosa che è altrettanto anomala: per il
concorso per i dirigenti regionali, faccio l'esempio perché lo
abbiamo appena verificato... per il Dirigente in seno
all'Assessorato dell'agricoltura e risorse naturali è richiesta la
conoscenza del livello B dell'inglese. Ora noi chiediamo la
conoscenza dell'inglese livello B ai dirigenti regionali, un
Dirigente dell'agricoltura deve conoscere l'inglese per poter
leggere tanti documenti, e mi sembra corretto che chi ha un ruolo
di quel tipo conosca la lingua inglese, ma il Direttore dell'Office
du Tourisme no, non è necessario perché si occupa del
back-office
e non del
front-office
. Conoscerà il
francese, questo è previsto e lo sappiamo, va bene se conosce anche
il patois perché è corretto, ma poi magari anche per interloquire
con chi arriva dal territorio nazionale forse magari va bene se
conosce anche il calabrese, il pugliese, il siciliano, il friulano
e non so che cos'altro ancora... perfetto, però questa questione
non mi è chiara, cioè come mai noi per dei dirigenti regionali
chiediamo il livello B2, che, come ho detto, è quello che
richiedono praticamente tutti gli atenei, è previsto in tutti i
corsi di laurea un esame ormai di inglese e qui, guarda caso, non è
necessario ma si mettono in luce quelle che devono essere altre
competenze di rilievo.
Io sono convinta che le competenze manageriali, così come la
conoscenza del territorio, della storia, dell'enogastronomia, delle
tradizioni, della cultura, dell'ambiente, di tutte le offerte che
il nostro ricchissimo territorio ha debba esserci, ma non vedo
perché bisogna andare proprio
in diminutio
, perché io
ritengo che quel nuovo bando che toglie il requisito - perché lo
toglie del tutto, non è che abbiamo neanche detto: "Va beh, non
sarà un livello alto, sarà un livello minimo, ma almeno che ce
l'abbiano", no no, proprio è stato tolto - sia molto strano proprio
per il tipo di mansione che è richiesta. Poi lei infine ci dice che
questa è stata una rimodulazione e non un ribasso. Io ho parlato di
ribasso, lei parla di rimodulazione, qui entriamo di nuovo nella
semantica, perché in questo caso la rimodulazione è sicuramente una
rinuncia a un requisito, è qualche cosa di più di una
rimodulazione, secondo me, continua a essere un ribasso.
