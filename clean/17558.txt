Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 102 del 19 ottobre 1988 - Resoconto
OGGETTO N. 102/IX - DESIGNAZIONE DI UN RAPPRESENTANTE DI
MINORANZA DEL CONSIGLIO REGIONALE IN SENO AL CONSIGLIO SCOLASTICO
REGIONALE.
PRESIDENTE:
Colleghi Consiglieri, come vedete
dall'allegato, il Consiglio regionale a suo tempo aveva nominato i
propri rappresentanti in seno al Consiglio scolastico regionale. Il
rappresentante della minoranza era il Consigliere Cout, che non è
più Consigliere regionale. Poiché per essere designati occorre
essere Consiglieri regionali, l'ex Consigliere Cout deve essere
sostituito con un Consigliere regionale in carica e pertanto il
Consiglio regionale è chiamato a pronunciarsi, per votazione
segreta e per schede, sulla nomina del rappresentante della
minoranza in seno al Consiglio scolastico regionale.
Ha chiesto la parola il Consigliere Riccarand; ne ha
facoltà.
RICCARAND (N.S.):
Per la minoranza propongo il
Consigliere Demetrio Mafrica.
PRESIDENTE:
Trattandosi della votazione di un solo
nominativo, anche se della minoranza, al fine di evitare equivoci
d'interpretazione, ci possiamo considerare più tranquilli se il
nominativo del candidato della minoranza ottiene la maggioranza dei
voti e quindi invito anche i componenti della maggioranza a votare
per garantire una maggiore regolarità formale.
Se nessuno chiede la parola, pongo in votazione a scrutinio
segreto la designazione di cui all'oggetto.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 33
Schede valide: 33
Schede bianche: 1
Hanno riportato voti:
MAFRICA Demetrio: 29
ALOISI Domenico: 1
BAJOCCO Igino: 1
GOVERNALE: 1
In base all'esito della votazione, dichiaro che risulta
designato quale rappresentante di minoranza del Consiglio regionale
in seno al Consiglio scolastico regionale il Consigliere MAFRICA
Demetrio.
PRESIDENTE:
Colleghi Consiglieri, come è già stato
annunciato questa mattina dal Presidente del Consiglio, il
Presidente della Giunta ha chiesto l'iscrizione d'urgenza al
disegno di legge n. 11, concernente: "Contrazione di un mutuo
passivo per il finanziamento di spese di investimento", che è
accompagnato dal parere delle Commissioni consiliari competenti. La
Presidenza ritiene di doverlo distribuire a tutti i Consiglieri, in
modo che prima della sua iscrizione d'urgenza, così da poterlo
mettere eventualmente in discussione nel corso della seduta
pomeridiana.
Si passa ora alla trattazione dell'oggetto n. 13 all'ordine del
giorno.
