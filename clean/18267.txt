Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1360 del 7 giugno 2000 - Resoconto
OGGETTO N. 1360/XI Ordine dei lavori: annuncio di
presentazione di risoluzione.
Presidente
La parola al Consigliere Marguerettaz per
mozione d'ordine.
Marguerettaz (Aut)
Chiedo scusa dell'interruzione
dell'ordine normale dei lavori, ma la mozione d'ordine è per
chiedere ai colleghi l'iscrizione di una risoluzione che riveste
particolare carattere di urgenza, ed è per questo che chiedo scusa
se non ho aspettato, come la prassi in genere impone, il termine
della discussione della interpellanza e delle interrogazioni.
Abbiamo appreso che nella nottata di ieri la Commissione degli
affari costituzionali del Senato ha licenziato il disegno di legge
costituzionale sulla elezione diretta dei Presidenti delle regioni
a statuto speciale, e anche l'articolo 2, quello che concerne la
nostra regione, senza accogliere nessuno degli emendamenti
presentati dal nostro Senatore, che erano stati formulati sulle
numerose risoluzioni che questo Consiglio regionale aveva più volte
assunto in merito a questa materia.
Il fatto che questa sera stessa, avendo la materia subito una
improvvisa e probabilmente imprevedibile accelerazione, l'aula del
Senato inizierà il dibattito su questo disegno di legge
costituzionale, riteniamo sia buona giustificazione del carattere
di urgenza che enunciavo in apertura di intervento.
Come gruppo di Autonomisti abbiamo elaborato una proposta di
risoluzione che, come sempre in questi casi vuole essere aperta
alle collaborazioni, ai contributi di tutte le forze politiche con
la disponibilità a far posto a una risoluzione che raccolga gli
intenti di tutte le forze politiche presenti in Consiglio.
Pertanto, nel chiedere l'iscrizione in via d'urgenza di questa
risoluzione, chiedo altresì che possa essere discussa, per le
ragioni che ho addotto, dopo una inversione dei punti all'ordine
del giorno; sarebbe infatti più che mai opportuno che questo
documento fosse discusso prima dell'inizio dei lavori del Senato,
per fare in modo che i Senatori lo abbiamo sul tavolo nel momento
in cui affrontano l'argomento.
E quindi chiedo se è possibile, nel momento in cui la Presidenza
lo riterrà opportuno, fare una inversione dell'ordine del giorno
per discutere di questo problema.
Presidente
Accogliamo le ragioni che la portano a
presentare questa risoluzione. L'unica valutazione che la invito a
fare è se c'è la presenza dei 24 voti necessari per l'iscrizione in
via d'urgenza, altrimenti rinviamo di alcuni minuti in attesa?
Marguerettaz (Aut)
? quando il Presidente ritiene di
mettere in votazione la risoluzione.
Presidente
Attendiamo alcuni minuti e proseguiamo con
l'ordine del giorno.
Il Consiglio prende atto.
