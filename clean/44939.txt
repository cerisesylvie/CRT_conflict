Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1774 del 28 luglio 2022 - Resoconto
OGGETTO N. 1774/XVI - Interrogazione: "Informazioni
riguardanti l'area megalitica del parco archeologico di
Saint-Martin-de-Corléans".
Bertin (Presidente) -
Punto n. 17. Risponde l'assessore
Jean-Pierre Guichardaz.
Guichardaz J. (FP-PD) -
Quando ho letto la sua
interrogazione, mi sembrava di rileggerne una del 2019, poi sono
andato a cercarla e mi sa che dovrebbe dare anche i diritti
intellettuali al collega Bertin, perché è uguale identica anche
negli errori. È interessante come si ripropongano delle iniziative,
tra l'altro uguali identiche, senza cambiare neppure la data
(cambia solo una piccola data, quattro mesi credo), comunque ognuno
fa le iniziative come vuole. In ogni caso, mi sono anche andato a
guardare la risposta del collega Viérin e cercherò di non
rispondere nello stesso modo, per non essere poi accusato di furto
di proprietà intellettuale, quindi le fornisco solo i dati.
Alla domanda uno, le presenze registrate per l'area megalitica
dal 2019 a oggi, sono 39.306 per un totale di incassi pari a
129.227,50 euro. I costi di gestione riguardanti la manutenzione
annuale degli impianti e le spese di pulizia sono circa 90 mila
euro per ogni anno e i costi di gestione per le attività di
vigilanza, custodia e biglietteria dal 2019 a oggi ammontano a
792.215,76 euro. L'ammontare complessivo impegnato sino a oggi è di
circa 45 milioni di euro, comprendendo i costi di progettazione,
direzione lavori, realizzazione della struttura architettonica,
realizzazione degli impianti, musealizzazione del sito dell'area
nord e allestimenti, primo e secondo lotto, nonché tutti i relativi
collaudi. L'ammontare necessario per il completamento dell'opera
corrisponde a circa un milione di euro, di cui un terzo dovuto a
maggiori oneri determinati dall'aumento del prezzo.
Si prevede di aprire al pubblico l'intera area nord dell'area
megalitica entro la fine del 2023. Nel frattempo l'area megalitica
è fruibile come sito archeologico nella prima parte museale. Gli
interventi in corso richiedono talvolta chiusure temporanee, in
quanto alcune lavorazioni per ubicazione, rumori o altri
inconvenienti, non consentirebbero la visita del sito in sicurezza.
È quanto accade, per esempio, in questo periodo per consentire il
trattamento antincendio della superficie. La parte dell'area
megalitica già fruibile riaprirà all'inizio di ottobre.
Presidente -
Per la replica la consigliera Minelli.
Minelli (PCP) -
Grazie Assessore. No, nessun errore
neanche nella data: volevo proprio avere i dati da quell'anno a
oggi e, come lei ha detto, questa è un'interrogazione che è stata
spesso portata all'attenzione dell'aula da parte dell'attuale
Presidente del Consiglio nella sua veste di consigliere di
opposizione. E io spero vivamente che il suo interesse non sia
venuto meno e che all'interno della maggioranza il presidente
Bertin sia di stimolo a lei, Assessore, per un monitoraggio
costante ai fini di un miglioramento della situazione che tuttavia,
anche dalle cose che lei ha appena detto, ci pare essere ancora
critica. I dati che lei ha fornito riguardo al numero dei
visitatori purtroppo ci confermano che l'area megalitica di
Saint-Martin-de-Corléans, nonostante l'importanza dei suoi reperti
archeologici, non decolla, non è decollata, e gli incassi sono di
conseguenza al di sotto di quello che ci si aspetterebbe da un sito
che anche gli esperti internazionali reputano di grande interesse
ma che, evidentemente, non siamo stati capaci di valorizzare
adeguatamente.
Questo è preoccupante soprattutto in relazione alle ingenti
risorse finanziarie fin qui impegnate e che ancora si devono
utilizzare per completare l'opera. Non solo, l'area megalitica è
chiusa dal mese di marzo e la riapertura, che inizialmente era
stata prevista per metà maggio, è stata poi spostata prima al 1°
agosto e adesso, abbiamo visto dai comunicati e poi lo ha
confermato anche lei poco fa, è slittata al 4 ottobre, perdendo
così la possibilità di avere dei visitatori in tutta la stagione
primaverile, in tutta la stagione estiva e sarà così anche per
parte di quella autunnale, quindi più di sei mesi totali di
chiusura.
Lei ha anche parlato di chiusure temporanee: in questo caso il
trattamento è per il rinnovo della certificazione antincendio e gli
adempimenti connessi, però poi ci sono anche ulteriori lavori che
riguardano il secondo lotto di allestimento che è finalizzato
all'ampliamento del percorso di visita.
Speriamo che nei lavori siano poi anche previsti, lo confidiamo,
gli accorgimenti per l'accessibilità a tutti i tipi di disabilità,
non soltanto quelle motorie, considerato che questo è un problema
che abbiamo sollevato e di cui abbiamo parlato recentemente in
Consiglio, tenuto conto che purtroppo in molti siti culturali della
nostra regione il problema dell'accesso c'è, esiste, e
sorprendentemente, da un accesso agli atti che ho fatto e che ho
ricevuto proprio ieri, parrebbe che non ci sia presso la
Sovrintendenza nessuno studio, progetto di lavoro o documentazione
relativo a proposte di rimozione di barriere architettoniche nei
luoghi della cultura valdostana. Mi pare un po' strano, anche
perché c'è una legge che prevede che ci si adegui e quindi che non
ci sia in giacenza qualche cosa mi pare un po' strano.
Al di là di questo, sono anni che l'area è un cantiere, tanto da
far pensare al Duomo di Milano, con la differenza che quelle guglie
sono visitate da milioni di turisti e qui invece i dati che lei ha
dato sono bassi.
Con tutte le criticità che sono più che evidenti a gestire
questo sito archeologico, quello che ci chiediamo con
preoccupazione è che cosa accadrà nei prossimi anni con il
guerriero celtico, al quale si costruirà sicuramente un monumentale
mausoleo rappresentato dal futuro ospedale, ma chissà come lo si
valorizzerà realmente. Non siamo ancora riusciti a terminare e a
promuovere adeguatamente il sito di Saint-Martin-de Corléans, che
tanto ha preoccupato negli anni l'attuale Presidente del Consiglio,
chissà come finirà il guerriero.
