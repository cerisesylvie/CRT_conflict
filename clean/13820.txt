Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 310 del 24 novembre 1993 - Resoconto
OGGETTO N. 310/X - Disegno di legge: "Concessione di
contributi per la rea­lizzazione di iniziative di interesse
naturalistico ed ambientale".
Articolo 1 - (Finalità e soggetti beneficiari)
1. La Regione concede contributi allo scopo di sostenere la
rea­lizzazione di iniziative volte a:
a) diffondere la conoscenza del patrimonio ambientale della
Valle d'Aosta nei suoi aspetti naturalistico, paesaggistico e
sto­rico?culturale e ad incentivarne lo studio e la tutela;
b) promuovere una maggiore sensibilità dei cittadini verso la
salvaguardia dell'ambiente naturale e del proprio habitat e a
diffondere le tematiche di educazione ambientale.
2. Le iniziative di cui al comma 1 consistono:
a) nell'effettuazione e promozione di studi e ricerche;
b) nella pubblicazione di documenti, libri, pieghevoli e
mani­festi;
c) nell'organizzazione di mostre, congressi, convegni e
dibattiti;
d) nella partecipazione con propri stand a esposizioni, saloni e
manifestazioni di rilevanza locale, nazionale e internazionale.
3. Possono beneficiare dei contributi previsti dalla presente
legge i seguenti soggetti:
a) enti locali della Regione Valle d'Aosta e loro forme
associati­ve;
b) enti privati con sede in Valle d'Aosta ed ivi operanti;
c) associazioni e fondazioni con sede in Valle d'Aosta ed ivi
ope­ranti;
d) istituzioni scolastiche di ogni ordine e grado funzionanti
nel territorio della Regione Valle d'Aosta;
e) enti, associazioni e fondazioni operanti sul territorio
nazion­ale o in ambito internazionale, proponenti iniziative di
specifico interesse per la Valle d'Aosta.
Articolo 2 - (Presentazione delle domande)
1. Le domande per l'ottenimento dei contributi di cui
all'articolo 1 sono sottoscritte con le modalità di cui
all'articolo 20 della legge 4 gennaio 1968, n. 15 (Norme sulla
documentazione amministrativa e sulla legalizzazione e
autenticazione di firme) dal rappresentante pro?tempore del
soggetto proponente, con­tengono gli estremi identificativi del
proponente medesimo nonché l'indicazione della sede legale e del
recapito e sono pre­sentate al Servizio tutela dell'ambiente
dell'Asses­sorato regio­nale dell'ambiente, territorio e trasporti
corredate di:
a) relazione dettagliata sulle caratteristiche dell'iniziativa e
sugli obiettivi della stessa;
b) previsione analitica delle spese e delle eventuali
entrate;
c) dichiarazione dalla quale risulti che l'iniziativa per la
quale si richiede il contributo non ha beneficiato di altri
contributi, che non forma oggetto di domande presentate al fine di
ottene­re provvidenze previste da altre leggi nonché l'impegno a
non presentare in futuro istanze per ottenerne;
d) richiesta di accreditamento della somma eventualmente
ero­gata tramite versamento su conto corrente postale o bancario
oppure mediante mandato di pagamento.
Articolo 3 - (Entità dei contributi)
1. I contributi sono concessi nella misura massima del settanta
per cento della spesa comprovata, regolarmente documen­tata e
ritenuta ammissibile.
2. La percentuale di cui al comma 1 può essere elevata al
no­vanta per cento in via eccezionale e solo una volta all'anno in
caso di un'iniziativa di eccezionale rilevanza, le cui modalità di
realizzazione siano preventivamente concordate con il Servizio
tutela dell'ambiente dell'Assessorato regionale dell'ambiente,
territorio e trasporti.
Articolo 4 - (Istruttoria e concessione dei contributi)
1. Il Servizio tutela dell'ambiente dell'Assessorato regionale
dell'ambiente, territorio e trasporti provvede ogni tre mesi
all'istruttoria delle domande pervenute complete della
docu­mentazione prescritta e formula il proprio parere, entro
trenta giorni dalla chiusura del trimestre, circa l'ammissibilità
delle stesse a contributo e l'entità percentuale da concedere; il
parere è redatto tenuto conto dei seguenti criteri:
a) pertinenza in rapporto agli orienta­menti programmatici
dell'Assessorato;
b) rilevanza e interesse naturalistico-ambientale;
c) finalità istituzionale del soggetto proponente;
d) attività svolta dal soggetto proponente nel campo della
tute­la e dell'educazione ambientale;
e) finanziamenti erogati precedentemente.
2. La Giunta regionale, su proposta dell'Assessore regionale
all'ambiente, territorio e trasporti e preso atto del parere di cui
al comma 1, decide entro trenta giorni circa la concessione dei
contributi stabilendo altresì la percentuale da assegnare alle
istanze esaminate con esito favorevole.
3. La Giunta regionale indica, nel caso in cui decida
difforme­mente rspet-to al parere di cui al comma 1, i motivi che
sorreg­gono la propria scelta.
4. Non sono ammesse a beneficiare degli incentivi previsti dalla
presente legge le iniziative che abbiano già ottenuto provviden­ze,
o per le quali sia stata già presentata domanda al fine di ottenere
contributi contemplati da altre leggi.
Articolo 5 - (Liquidazione ed erogazione)
1. I contributi concessi a norma dell'articolo 4 sono liquidati
ed erogati, anche ratealmente se in presenza di particolari
esigen­ze organizzative, previa presentazione di idonei
giustificativi delle spese sostenute.
2. Sono ritenuti idonei i giustificativi costituiti da documenti
fi­scalmente regolari, fatta eccezione per le spese non
documen­tabili, che devono essere resocontate con dichiarazione
sotto­scritta dal rappresentante pro?tempore del soggetto
beneficia­rio, e che comunque sono ammesse solo fino al dieci per
cento dell'ammontare complessivo del contributo erogato.
3. Nel caso in cui l'importo delle spese regolarmente
giustificate sia inferiore a quello delle spese previste, il
contributo è ridotto in maniera proporzionale; importi superiori a
quelli preventivati non sono ammessi a contributo.
Articolo 6 - (Resoconti e controlli)
1. I soggetti beneficiari dei contributi, effettuata
l'iniziativa per la quale è stato erogato il finanziamento, devono
presentare al Servizio tutela dell'ambiente una relazione
sull'attività svolta, corredata di un resoconto complessivo delle
spese sostenute.
2. I beneficiari dei contributi sono tenuti a trasmettere
tem­pestivamente al Servizio tutela dell'ambiente ogni ulteriore
elemento che venisse loro richiesto ai fini del controllo
sull'ef­fettiva destinazione dei fondi erogati.
Articolo 7 - (Disposizioni finanziarie)
1. Gli oneri derivanti dall'applicazione della presente legge,
valutati in annue lire 120.000.000, graveranno, a decorrere
dall'esercizio 1994, sull'apposito capitolo da istituire nella
parte spesa del bilancio dell'esercizio stesso con la denominazione
"Contributi per la realizzazione di iniziative di interesse
natu­ralistico ed ambientale".
2. Alla copertura degli oneri di cui al comma 1 si provvede
me­diante riduzione di pari importo annuo degli stanziamenti
iscritti al capitolo 67390 (Spese per la tutela ed il recupero
dell'ambiente, l'educazione, propaganda ed informazione del
settore) del bilancio pluriennale della Regione per gli anni
1993/95.
3. Gli oneri di cui al comma 1 saranno eventualmente
rideter­minati a decorrere dal 1995 con legge di bilancio, ai sensi
dell'articolo 15 della legge regionale 27 dicembre 1989, n. 90
(Norme in materia di bilancio e di contabilità generale della
Regione autonoma Valle d'Aosta), come modificata dalla legge
regionale 7 aprile 1992, n. 16.
Presidente
-
Ha chiesto la parola il Consigliere
Florio.
Florio (VA) -
Si tratta di una legge semplice
nell'articolato e anche negli obiettivi; si tratta di individuare e
di definire contributi per sostenere la realizzazione di iniziative
per la diffusione della conoscenza del patrimonio ambientale e per
la promozione di una maggiore sensibilità da parte dei cittadini
nei confronti dell'esigenza di salvaguardare l'ambiente naturale e
il proprio habitat edificato.
La legge individua finalmente con una certa precisione - e da
questa legge si sono poi estratte parti per la definizione di leggi
analoghe in altri settori, segnatamente all'agricoltura e alla
pubblica istruzione - il tipo di iniziative al secondo comma
dell'articolo 1 e quali siano in ordine di impor­tanza i
beneficiari possibili della legge stessa al terzo comma
dell'articolo 1.
Mi sembra che l'inserimento di questi due elementi sia
impor­tante per consentire a chi dovrà gestire nel concreto questi
fi­nanziamenti, vale a dire il Servizio tutela dell'Assessorato
all'ambiente, di poter controllare meglio il numero, il tipo e la
qualità delle attività promozionali, tese ad una maggiore
sen­sibilità da finanziare.
A questo proposito la legge individua all'articolo 3 i
contributi nella misura massima del 70 percento e al 2° comma
dell'articolo 3 stabilisce che per una sola iniziati­va all'anno,
le cui modalità di realizzazione sono da concordare con
l'Assessorato regionale all'ambiente, può essere elevata detta
contribuzione fino al 90 percento, sempre in via eccezio­nale.
Presidente -
É aperta la discussione generale. Ha
chiesto la parola il Con­sigliere Marguerettaz.
Marguerettaz (DC) -
Vorrei fare un intervento su
questa legge pur non avendola se­guita direttamente nell'iter che
ha avuto nelle commissioni, dettato da una piccola esperienza che
ho avuto all'interno di questo Assessorato, e che spero di aver
male interpretato. Le osservazioni che farò, sono delle sensazioni
in attesa di confer­ma o di smentita.
Una prima osservazione: qui si propone una legge non dissimi­le,
anzi direi simile a moltissime altre leggi presenti all'interno
della nostra Regione, che concernono la distribuzione di
contri­buti. Nuova è la materia verso la quale si indirizzano
questi contri­buti, ed è la materia ambiente, e quindi tutti i
soggetti che ope­rano all'interno di tale materia per promuovere
una sensibilità da parte dei Valdostani nei confronti dell'amore,
della cono­scenza e del rispetto della natura che li ospita.
Attorno alla tematica "ambiente" qualche tempo fa un dirigente
dell'Assessorato all'agricoltura ebbe una uscita, non so quanto
felice o infelice, ma coniò una parola che fece per un certo
pe­riodo scalpore sui giornali locali: la parola era
"ambientopoli".
Che cosa voleva sottendere questa dichiarazione, al di là di
quello che voleva intendere il dirigente stesso, che mi sembra
parlasse di questa cosa in riferimento ad un caso specifico, che se
non ricordo male era la istituzione di un'area naturale
pro­tetta?
Come ho letto io tale questione, anche grazie a delle sensazioni
che ho, è che se i temi dell'ambiente sono importanti, se hanno
acquisito nel corso degli anni, anche grazie all'opera del
movi­mento dei Verdi, un'importanza sempre più rilevante e quindi
anche una coscienza più generalizzata all'interno e delle forze
politiche e delle forze sociali, è pur vero che quando una
tema­tica anche nobile, come quella ambientale, si propone
all'at­tenzione della gente, credo che attorno ad essa, comunque,
si possano aggirare taluni opportunisti.
Cosa intendo dire? Inten­do dire che obiettivamente, oggi come
oggi, concepire un'atti­vità economica, imprenditoriale,
promozionale intorno all'am­biente, credo che un minimo di garanzia
di partenza la dia. Co­sa che invece qualche anno fa sarebbe stata
totalmente folle.
Tutto questo per arrivare a dire che nel corso degli ultimi anni
anche all'interno della nostra Regione si sono moltiplicate
associazioni, cooperative, enti, aventi nei loro obiettivi proprio
quello di una sensibilizzazione, sotto diversi aspetti, sulle
te­matiche ambientali.
Credo che sia necessario, proprio perché qui andiamo ad
inizia­re un discorso sui contributi che vengono dati per la difesa
dell'ambiente, porre molta attenzione da una parte a tale
fenome-no, e al tempo stesso impostare questo tipo di politica, che
di per sé non è sbagliata, tutt'altro, in un modo diverso rispetto
al passato; cosa che non mi è sembrato di vedere in questo di­segno
di legge.
Cosa intendo dire quando dico che a mio avviso bisognerebbe
impostarla in maniera diversa? In fondo, come ripeto, non mi sembra
di vedere un grosso cambiamento rispetto al passato nel momento in
cui un assessore ha un budget a disposizione, gli enti privati
presentano la loro iniziativa e l'assessore, con una percentuale
fissata per legge, vagliando la bontà o meno della iniziativa,
elargisce il contributo.
Quindi la metodologia è esattamente la stessa. Credo che
soprattutto in un tema come questo sarebbe stato oltremodo
opportuno reimpostare invece detta metodologia. In quale direzione?
Credo che a livello di iniziative di sensibilizzazione verso le
tematiche ambientali si corra già il rischio oggi, sebbene siamo ai
primordi in questa di­rezione, di una mancanza di coordinamento
negli interventi; si corra il rischio che nascano associazioni con
stessi fini, con ini­ziative molto similari fra di loro; si corra
il rischio, insomma, di fare già della confusione.
Qual è invece il ruolo che dovrebbe assumere l'Assessorato?
Anzitutto un ruolo di coordinatore di questi interventi, vale a
dire: esistono in Valle d'Aosta 10-20 o non so quante associa­zioni
del settore? Bene, le si riuniscano, si programmi insieme, si
vedano le specificità degli uni e degli altri e si faccia una
pianificazione dell'intervento della sensibilizzazione sulle
te­matiche ambientali. Tutto questo mi sembra assente. Un'altra
osservazione che devo fare, e concludo, è la seguente.
Quando nell'articolo 1, comma 1, punto b), si dice che si vuol
promuovere una maggiore sensibilità dei cittadini verso la
sal­vaguardia dell'ambiente naturale nel proprio habitat, e a
dif­fondere le tematiche di educazione ambientale, credo che, a
maggior ragione, a fronte di quello che ho appena letto, il mio
discorso stia in piedi.
Lo stesso Assessorato dell'ambiente ha tra i suoi servizi un
Ufficio di educazione ambientale; quindi l'Assessorato stesso già
promuove un'opera di questo genere, e proprio attraverso chi già si
occupa di questo ufficio sarebbe oltremodo facilitato nel
coordinare le varie attività. Ma c'è di più.
A quanto mi risulta lo stesso Assessorato ha già una serie di
piccole convenzioni con diverse fra queste cooperative, che già
svolgono la loro opera per conto dell'Assessorato. In pratica, non
vorrei che succedesse che una data cooperativa, una data
associazione, un dato ente, che svolge - ripeto - tramite
con­venzione un lavoro per conto dell'Assessorato, porti avanti la
stessa cosa o una cosa molto simile da un punto di vista
priva­tistico, ottenendo ulteriori contributi da parte
dell'Assessorato stesso. Altro punto interrogativo che metto sul
tavolo, proprio perché mi sembra un'impostazione aprioristicamente
sbagliata.
C'era la possibilità, ne sono certo, di fare le cose in maniera
completamente diversa da come si sono impostate, soprattutto tenuto
conto del fatto che c'è l'Assessore Riccarand che siede su quei
banchi; ci fosse stato un Assessore appartenente ad un'al­tra forza
politica, mi avrebbe stupito di meno. Questa è una impostazione che
davvero, per quello che ho potuto capire con la mia limitatezza,
proprio nulla ha di diverso rispetto ad im­postazioni del
passato.
Presidente -
Ha chiesto la parola il Consigliere
Rini.
Rini (DC) -
Per dichiarazione di voto. Concordo
sulla finalità della legge, in quanto ritengo che sia importante
diffondere la conoscenza del patrimonio ambientale e della Valle
d'Aosta in tutti i vari e molteplici aspetti, incentivandone la
tutela e lo studio. Come sono pure favorevole che si debba
promuovere una maggiore sensibilità dei cittadini verso la
salvaguardia dell'ambiente.
Sono altresì d'accordo che vengano erogati dei contributi per
iniziative di cui al punto 2 del disegno di legge regionale n. 10.
Quello che non condivido è l'articolo 3 della legge, in quanto lo
stesso fissa la misura massima del contributo e la percentuale
dello stesso può variare a discrezionalità degli uffici.
Credo sia importante che tutti i richiedenti abbiano la
convinzione di es­sere trattati allo stesso modo e finché esiste la
discrezionalità questa convinzione non ci può essere, anche se chi
deve stabili­re l'importo del contributo farà il possibile per
essere imparzia­le. Per questo motivo mi asterrò dalla votazione,
come ho già fatto in II Commissione, e spero vivamente che la legge
venga rivista al più presto.
Presidente -
Dichiaro chiusa la discussione
generale. Ha chiesto la parola l'Assessore all'ambiente, territorio
e trasporti, Riccarand.
Riccarand (VA) -
Questo disegno di legge ha un
significato essenzialmente di ti­po pratico, non vuole
assolutamente rappresentare una linea di impostazione di fondo
della politica a livello ambientale. Il ca­rattere pratico è
rappresentato da questo. Come ben sa il Con­sigliere Marguerettaz,
è stata approvata nell'autunno 1991 una legge regionale che
disciplina il procedimento amministrativo, la quale prevede che per
ogni settore di spesa, per ogni eroga­zione di contributo, ci deve
essere a monte un provvedimento legislativo.
Quindi tutti quei provvedimenti che fino a qualche anno fa si
potevano prendere sulla base di un provvedimento di una giunta
regionale, di un consiglio, devono oggi avere alla base un quadro
normativo. Questo disegno di legge, come pure altri analoghi che
sono stati fatti per altri settori dell'Ammini­strazione, ha come
scopo quello di dare una risposta alle pro­poste che arrivano da
varie società, associazioni, enti, fonda­zioni, eccetera, che
l'Amministrazione ritiene in qualche misura di sostenere, e
rispetto alle quali esiste un quadro di riferimen­to che definisce
una procedura precisa (e permette quindi anche di vagliare le
domande), una serie di criteri per operare delle scelte, una
quantificazione delle percentuali del contribu­to, una
regolamentazione per quanto riguarda la liquidazione dei contributi
e la rendicontazione delle spese.
La dotazione finanziaria prevista dalla legge è di 120 milioni
all'anno; si tratta, ovviamente, di un intervento limitato, che è
una cosa diversa da interventi e convenzioni con altre
associa­zioni o cooperative che l'Assessorato o l'Amministrazione
regio­nale possono portare avanti.
Quindi si tratta di una normativa, che serve a regolamentare
questo specifico tipo di interventi.
Presidente -
Si passa all'esame
dell'articolato.
Pongo in votazione l'articolo 1.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 2.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
All'articolo 3 c'è un emendamento
proposto dalla III Commis­sione, che recita:
Emendamento - All'articolo 3, comma 1: sostituire le parole
"settanta per cento" con le parole "cinquanta per cento".
All'articolo 3, comma 2: sopprimere le parole "e solo una volta
all'anno".
Lo pongo in votazione.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 3 nel
testo così emendato:
Articolo 3 - 1. I contributi sono concessi nella misura massima
del cinquan­ta per cento della spesa comprovata, regolarmente
documen­ta­ta e ritenuta ammissibile.
2. La percentuale di cui al comma 1 può essere elevata al
no­vanta per cento in via eccezionale in caso di un'iniziativa di
ec­cezionale rilevanza, le cui modalità di realizzazione siano
pre­ventivamente concordate con il Servizio tutela dell'ambiente
dell'Assessorato regionale dell'ambiente, territorio e
trasporti.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 4.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 5.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 6.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione l'articolo 7.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Pongo in votazione la legge nel suo
complesso.
Esito della votazione
Presenti: 29
Votanti: 24
Favorevoli: 24
Astenuti: 5 (Bavastro, Collé, Marguerettaz, Rini, Tibaldi)
Il Consiglio approva
Presidente -
Il Consiglio è aggiornato a domani
mattina alle ore 9,15.
La seduta è tolta.
La seduta termina alle ore 19,57.
