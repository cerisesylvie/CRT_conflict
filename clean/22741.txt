Classificazione
CONSIGLIO REGIONALE
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 2197 del 6 ottobre 2006 - Resoconto
OGGETTO N. 2197/XII - Approvazione di risoluzione: "Sviluppo
delle politiche di integrazione interculturale e interconfessionale
ed espressione di sentimenti di vicinanza e amicizia al Santo
Padre". (Reiezione di altra risoluzione)
Risoluzione
Premesso che alcune affermazioni pronunciate recentemente da
Papa Benedetto XVI durante la Lectio Magistralis a Ratisbona hanno
generato un'ingiustificata, pretestuosa e violenta reazione di una
parte del mondo islamico;
Riafferma
il valore delle radici cristiane della nostra
civiltà;
Condanna
severamente gli attacchi e le minacce di settori radicali
dell'Islam contro il Papa e l'Occidente e, più in generale,
l'intolleranza manifestata nei confronti della libertà di
espressione;
Esprime
totale solidarietà a Sua Santità Benedetto XVI e piena
condivisione del discorso pronunciato a Ratisbona, il quale non ha
assolutamente criticato la religione musulmana e tanto meno offeso
coloro che professano tale fede.
F.to: Tibaldi - Frassy - Lattanzi
Risoluzione
Preso atto che una lezione tenuta dal Sommo Pontefice
Benedetto XVI all'Università di Ratisbona, incentrata sul rapporto
tra ragione umana, fede in Dio e ripudio della violenza, è stata
strumentalizzata in alcuni paesi Mussulmani, dando vita a episodi
di forte contestazione dell'autorità e del pensiero del
Papa;
Constatato l'imbarazzante silenzio - come evidenziato
dall'agenzia di Stampa Vaticana S.I.R. - delle principali
personalità politiche dell'Occidente a fronte di un così grave
oltraggio al principio della libera espressione del pensiero che è
alla base della cultura filosofica e politica dell'intero stesso
Occidente;
Sottolineato che questo increscioso episodio evidenzia il
rischio sempre più marcato del prevalere dell'irrazionalità a
detrimento della ragione, che è il fondamento del pensiero europeo,
il quale è, per sua essenza, pluralistico e rispettoso di tutte le
religioni e di tutte le culture;
Il Consiglio regionale
Esprime
La più completa solidarietà al Sommo Pontefice vittima di una
inqualificabile aggressione culturale da parte dei settori più
intransigenti del mondo islamico, ribadendo la necessità di
difendere l'identità e i valori della nostra civiltà
europea;
Invita
Il mondo islamico moderato a isolare le posizioni
estremistiche e a procedere, di Comune accordo con il mondo
occidentale, ad un serio dialogo interreligioso gettando le basi
per una cooperazione tra le grandi religioni monoteiste a favore
della pace e dello sviluppo sociale e culturale dei popoli.
F.to: Viérin Marco - Lanièce -
Comé -
Stacchetti
Risoluzione
Constatato come, a fronte delle reazioni negative che dal
mondo mussulmano sono pervenute in seguito alla Lectio Magistralis
tenuta dal Papa Benedetto XVI a Ratisbona, lo stesso Pontefice
abbia, durante l'udienza pubblica del mercoledì, ammesso che la
citazione "oggettivamente ha potuto prestarsi ad essere
fraintesa";
Considerando che tale fraintendimento si inserisce in un
clima di intolleranza, di difficoltà di dialogo e di ascolto delle
ragioni degli uni e degli altri e che, purtroppo, forze
integraliste trasformano singole affermazioni in ogni pretesto per
scatenare violenza;
Ritenendo essenziale lavorare perché in tutte le circostanze
e in tutti i luoghi si operi a creare e a favorire occasioni di
incontro e di conoscenza reciproca, così da erodere alla base le
ragioni che favoriscono il diffondersi dell'integralismo;
Constatando le azioni messe in atto dal Pontefice e dallo
Stato Vaticano, al fine di ripristinare un positivo e fattivo
dialogo con il mondo mussulmano;
Constatando, altresì, come tali azioni favoriscano reazioni
positive da parte di autorità di paesi mussulmani;
Il Consiglio regionale
Al fine di dare forza alla politica di dialogo perseguita
anche dal Vaticano
Invita
Il Presidente della Regione e il Presidente del
Consiglio:
- a intensificare e favorire tutte le iniziative che mirano a
far conoscere e a dialogare tra loro rappresentanti delle diverse
religioni presenti in Valle;
- a considerare questo un obiettivo da perseguire in modo
particolare nel campo scolastico, nell'ambito socio-sanitario e
nell'ambito culturale.
F.to: Ferraris - Squarzino Secondina - Viérin Adriana
Presidente
- Chiedo se possiamo fare una discussione
congiunta sui punti n. 40, n. 41 e n. 42 dell'ordine del
giorno.
La parola al Consigliere Vicquéry.
Vicquéry (UV)
- Ho chiesto la parola per comunicare che
abbiamo presentato il testo di una risoluzione firmata dai
Capigruppo oltre che dall'"UV", "Stella Alpina", "Fédération",
"CdL", "Gruppo autonomo Rini", che tenta di conciliare le diverse
posizioni che ci sono evidenziate nel corso della seduta scorsa del
Consiglio. Non si è purtroppo addivenuti a un documento comune con
tutte le altre forze politiche presenti in Consiglio, ma questo è
nella logica delle cose.
Per quanto mi riguarda, voglio sottolineare che in materie così
delicate l'"Union Valdôtaine" da sempre ha mantenuto il principio
della libera espressione di coscienza e lo ribadiamo oggi; il
documento comunque non è un documento confessionale, è un documento
che parte, sì, dalla "Lectio Magistralis" tenuta dal Papa a
Ratisbona, ma che poi entra nel merito di tematiche che sono "à la
une", tematiche importanti, tematiche che necessiterebbero a mio
avviso di un approfondimento non solo in sede di risoluzioni, ma in
sede di Consiglio tematico, considerato che quando parliamo di
"pluralismo", di "integrazione", di "politiche sociali e
sociosanitarie..., culturali", parliamo di fatto di quello che
intendiamo sia questa società valdostana, lo sia oggi e lo sarà nel
futuro. Una società che sta mutando anche con una tempistica che va
al di là dei tempi decisionali di questa Assemblea, una società che
cambia più velocemente di quanto noi siamo in grado di rispondere
alle esigenze che questa pone. Non vi è dubbio che solo 10 anni fa
la società valdostana era diversa rispetto ad oggi: i problemi
della natalità, i problemi dell'invecchiamento della popolazione, i
problemi della disoccupazione culturale, il problema del rifiuto di
svolgere certe mansioni, non ce li ponevamo o ce li ponevamo in
modo diverso rispetto ad oggi.
La Valle d'Aosta è una Regione che ha radici cristiane indubbie,
testimoniate da fiumi di scritti, testimoniate dalla letteratura
valdostana, testimoniata da singoli cittadini che lasciavano in
eredità alle parrocchie i terreni per costruire gli oratori,
testimoniata dalle fondazioni, testimoniata dalle processioni,
testimoniata da atti del cittadino comune valdostano più o meno
credente. Una Valle d'Aosta che si è sempre contraddistinta per il
suo senso di alta ospitalità, basta ricordare l'"Hospice de
charité", la prima rudimentale struttura che nasceva d'intesa fra
il Clero e il mondo laico e che supplivano alle deficienze di un
sistema pubblico che non esisteva e riuscivano a dare quel minimo
di sostentamento per i poveri, immigrati o no... Una società
valdostana che ha vissuto fra le 2 guerre e nel dopoguerra una fase
storica di forte emigrazione e che ha dovuto patire, sulla sua
pelle, i problemi di integrazione non solo nella vicina Francia,
nei paesi francofoni dove era più semplice integrarsi, ma nelle
lontane Americhe, dove l'immigrato veniva considerato come un
qualcuno che veniva quasi a togliere il pane ai cittadini
americani. Una Valle d'Aosta che come istituzione ha sempre
riconosciuto questo fenomeno, lo riconosce tuttora sostenendo
l'affetto degli "émigrés", una Valle d'Aosta che ha sempre
rifiutato ogni forma di integralismo da qualunque parte venga e
che, anche a livello istituzionale, ha aderito a tante iniziative
per lo sviluppo della pace e per il rispetto reciproco. Ricordo gli
interventi del Consiglio regionale alla "Marcia della pace di
Assisi", ricordo una serie di manifestazioni culturali organizzate
in Valle d'Aosta e patrocinate dal Consiglio regionale per parlare
di pace.
Possiamo dire che queste politiche, che tutti assieme abbiamo
portato avanti in questi anni, hanno comunque dato delle risposte
positive. In Valle d'Aosta non esiste o esiste in misura minore
rispetto ad altre realtà questa microcriminalità diffusa, si vive
abbastanza bene, non dobbiamo subire questi processi di
integrazione quali vediamo manifestarsi nelle "banlieues" delle
grandi città - i "sans-papiers" - o quanti altri. Riusciamo ad
essere vicini alle istituzioni religiose e laiche che lavorano per
una maggiore integrazione, finanziamo progetti di integrazione
scolastica e culturale come il "Progetto Cavani" che è stato
portato all'attenzione del Ministero delle politiche sociali come
uno dei migliori progetti presentati in questo senso. Vogliamo dare
delle risposte a tutti coloro che vengono, ma chiediamo a loro che
vengano rispettate le nostre peculiarità e che venga riconosciuta
la nostra identità culturale, questo lo difendiamo con forza.
Difendiamo le nostre identità culturali rispettando gli altri: è
questo il concetto di fondo di questo documento, che termina dando
mandato al Presidente della Regione e al Presidente del Consiglio
di proseguire nello sviluppo delle politiche di integrazione
interculturale e interconfessionale e di esprimere nelle forme
ufficiali la vicinanza e l'amicizia al Santo Padre per
l'aggressione subita; amicizia e vicinanza che sono testimoniate da
anni mediante la venuta in Valle d'Aosta del Santo Padre, venuta
che speriamo si perpetui negli anni futuri, un'amicizia che potrei
definire "laica", in quanto l'istituzione Regione riconosce nel
Santo Padre un'autorità religiosa, ma anche un'autorità che è Capo
di uno Stato e, in questo senso, si rapporta ad essa.
Voglio ringraziare le forze politiche che hanno aderito, ripeto,
mi spiace che non si sia potuto ottenere l'unanimità delle forze
politiche presenti in Consiglio, ma mi rendo conto che su certi
temi le posizioni sono diverse. Auspico un dibattito sereno perché
su queste tematiche l'esempio dobbiamo darlo noi, in questa
Assemblea; se vogliamo dare esempi positivi e se vogliamo parlare
di mancanza di integralismi, dobbiamo innanzitutto in questa sede
non essere integralisti, e se parliamo di "rispetto" e di
"dialogo", dobbiamo, noi, in questa sede, anzitutto accettare il
dialogo e rispettare le idee altrui!
Président
- La parole au Conseiller Ferraris.
Ferraris (GV-DS-PSE)
- Solo per chiedere una brevissima
sospensione dei lavori del Consiglio per le forze di minoranza che
non hanno sottoscritto il documento.
Président
- Le Conseil est suspendu pour 10 minutes.
Si dà atto che la seduta è sospesa dalle ore 18,17 alle ore
18,20.
Presidente
- Riprendono i lavori.
La parola al Consigliere Ferraris.
Ferraris (GV-DS-PSE)
- Uno, per dire che siamo stati di
parola: abbiamo detto "breve sospensione" e la sospensione è stata
"brevissima"; due, per fare una dichiarazione di voto rispetto alla
risoluzione presentata dall'"Union" e dalle altre forze che l'hanno
sottoscritta, per dire che rispetto a questa risoluzione il voto
dei "DS" sarà un voto di astensione.
Come motiviamo questo voto di astensione? Innanzitutto
riconosciamo che rispetto ai testi che erano stati presentati nel
precedente Consiglio, c'è stato un qualche passo avanti nel
documento che è stato presentato prima dal collega Vicquéry, passi
avanti che non riteniamo ancora sufficienti, perché in questo
documento vediamo un insistere troppo sulle radici cristiane della
comunità valdostana. Nessuno vuole misconoscere queste radici, però
vogliamo affermare che, così come è nato, lo Statuto della Valle
d'Aosta - e il Consiglio oggi riunito è una conseguenza di questo
Statuto - è nato dall'incontro di culture diverse, da una cultura
autonomista cristiana, da una cultura laica, da una cultura
socialista.
Pertanto credo che in un momento come questo, in cui da alcune
parti, soprattutto dalle parti più estreme, si tende a uno scontro
tra civiltà e religioni, sia importare riaffermare la laicità delle
istituzioni e che sia pericoloso contrapporre una radice cristiana
a una radice islamica, perché questo non ci porta lontano, ma
rischia di invelenire la coesistenza fra religioni e persone
diverse. Credo invece che si debba lavorare su una strada che eviti
le contrapposizioni, andare nella direzione dell'integrazione e del
dialogo, e credo che questo sia poi il messaggio che è uscito dal
discorso di Ratisbona e dagli atti successivi che hanno
caratterizzato l'azione del Papa, tesa in modo preciso alla ricerca
del dialogo e al confronto fra le diverse religioni, la religione
cattolica e la religione islamica, cercando di trovare dei momenti
di collaborazione fra queste grandi religioni monoteiste.
Pertanto, pur riconoscendo nel documento che è stato presentato
dal collega Vicquéry dei passi avanti rispetto a quanto era
previsto nei documenti precedenti, riteniamo che questo forte
ancoramento esclusivamente alla radici cristiane della Valle
d'Aosta - non per disconoscere queste radici - rischi di essere
fuorviante in un momento in cui devono prevalere le ragioni del
dialogo e del pluralismo, e questo anche perché affrontiamo un tema
molto delicato della coesistenza e coesione della nostra comunità;
per cui un'affermazione di laicità, in questo contesto, è a nostro
avviso oltremodo utile.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nel corso dell'ultimo Consiglio
regionale sono state presentate delle risoluzioni finalizzate a
favorire il dialogo interreligioso e di solidarietà al Santo Padre
in relazione alle reazioni suscitate dal discorso pronunciato a
Ratisbona. Ritengo personalmente che quest'aula non sia il luogo
adatto per discutere argomenti di carattere religioso che possono e
devono essere affrontati in altre istanze. Nel caso specifico, poi,
il dibattito si inseriva in un contesto già teso e sarebbe stato
controproducente alimentare nuove tensioni, con la conseguenza di
esasperare i toni in un momento in cui anche la Chiesa cercava di
placare gli animi. Sulla base di queste considerazioni e per poter
meglio approfondire la questione, ho votato per il rinvio della
discussione al Consiglio successivo.
Fatta questa breve premessa, dal momento che le risoluzioni non
sono state ritirate e sono oggi, mio malgrado, oggetto di
discussione, mi corre l'obbligo di rappresentare il mio pensiero
per evitare incomprensioni o ambiguità. Ho cercato per quanto
possibile di documentarmi sulla vicenda, soprattutto per chiarire a
me stesso alcuni passaggi non particolarmente chiari. Per una
corretta comprensione della "Lectio Magistralis" tenuta dal Papa
Benedetto XVI a Ratisbona, credo sia utile mettere a fuoco alcuni
aspetti della vicenda, prendendo anche spunto dal testo
dell'edizione critica del dialogo tra Manuele II Paleologo e il
dotto persiano citata dal Santo Padre. Questa lettura critica ci
permette infatti di capire meglio perché le affermazioni del Sommo
Pontefice sono state travisate e perché provocarono reazioni del
tutto ingiustificate e immoderate da una parte del mondo
mussulmano. È innanzitutto necessario ricollocare l'intervento
papale nel contesto in cui si è svolto, cioè l'Università di
Ratisbona, dove Ratzinger nel '69 aveva ottenuto la cattedra di
dogmatica e di storia del dogma.
La "Lectio Magistralis"di Ratzinger, molto lunga e di elevato
tenore intellettuale, trattava del rapporto fra ragione e fede ed
era tenuta davanti a studiosi e uomini di scienza. Secondo un
classico metodo universitario, Benedetto XVI si è servito di un
testo per addentrarsi nell'argomento e per sostenere che non agire
secondo ragione è contrario alla natura di Dio. Il testo citato e
commentato dallo stesso Pontefice, è tratto dalla edizione di
Théodore Khoury, pubblicata nel '66, nella prestigiosa collana
delle "Sources chrétiennes", con il titolo "Entretiens avec un
musulman". Trattandosi di una collana che può essere considerata
l'equivalente delle "Belles Lettres" per gli autori cristiani, non
si poteva certo obiettare al Papa di essersi riferito a un testo
oscurantista che veicolava tesi marginali di qualche sconosciuto
islamista. Nell'introduzione del volume si sottolinea anzitutto
l'assoluta originalità di questo dialogo interreligioso rispetto
alle numerose controversie fra cristiani e musulmani che
circolavano all'epoca. Una novità principalmente di metodo, in
quanto il dialogo, condotto su un tono pacato, si sviluppa secondo
un metodo razionalistico. Il curatore dell'edizione critica vuole,
in sintesi, accreditare la tesi che la ragione può diventare, al di
là delle convinzioni ideologiche di ciascuno, il terreno fecondo
sul quale costituire un dialogo proficuo tra le religioni. A questo
tema dedica un capitolo introduttivo, intitolato "Conditions du
dialogue religieux". Il ricorso al metodo razionalista ha poi il
vantaggio di fare di questa una delle rare controversie fra
cristiani e musulmani che tende più a valorizzare che a denigrare
le peculiarità delle 2 religioni. Il dialogo dimostra che è
destinato a fallire ogni tentativo di convertire l'altro, senza
rispettarne le legittime convinzioni religiose: questo vale anche
per la politica. Manuele II Paleologo lo apprende a sue spese;
egli, infatti, inizia la controversia proprio con quelle parole che
- con le dovute distanze - il Papa definisce "molto dure e
sorprendentemente brusche", ma che era necessario riportare, sia
per illustrare l'approccio sbagliato dell'imperatore bizantino, sia
per dimostrare che - come poi attesta il seguito del dialogo - solo
la ragione può costituire la base di un dialogo onesto e
sincero.
Ritengo che l'intenzione del Pontefice non fosse quella di
entrare nel merito di un dibattito polemico religioso - come
afferma lui stesso -, ma solo di soffermarsi su una questione
marginale: quella appunto secondo cui agire in maniera
irragionevole è contrario a Dio. Detto questo, si capisce
facilmente lo stupore del Santo Padre di fronte alla reazione
incomprensibile di alcune fazioni musulmane, e non solo, tanto che
per ben 2 volte è dovuto intervenire dicendo: "non mi avete
capito". È davvero paradossale infatti che un invito al dialogo
serio e aperto fra le diverse culture e religioni, come si evince
dall'intervento del Papa, sia stato frainteso e assunto come
pretesto per innescare un'incredibile spirale di violenza e di
odio. Di solito poi, nel mondo scientifico, una tesi articolata e
documentata viene confutata con un'altra tesi, se possibile
altrettanto articolata, ma certo non insultando o reagendo in
maniera del tutto irrazionale!
A questo punto credo che sia doveroso esprimere una ferma
condanna riguardo alle reazioni ingiuriose e violente, che
riflettono i limiti di chi proferisce tali accuse. In definitiva
chi considera offensivo l'intervento del Santo Padre dimostra la
propria incapacità o paura di entrare in un dialogo costruttivo tra
le culture e le religioni; parimenti, sono da condannare tutte le
posizioni estreme portatrici di inaccettabili fondamentalismi
contrari ai principi che reggono qualsiasi società evoluta. In un
contesto così delicato e imprevedibile diventa utile riaffermare,
come peraltro detto dal Capogruppo, con convinzione che la cultura
e la fede cristiana hanno contribuito significativamente a formare
nel corso dei secoli un'identità comune al continente europeo.
È significativo leggere, nell'introduzione dell'edizione
critica, che l'imperatore era mosso dalla volontà di arginare
l'avanzata dell'Islam, nella convinzione che solo un'azione
energica dell'Europa avrebbe potuto salvare Bisanzio dall'invasione
musulmana. Già all'epoca si riconosceva nel cristianesimo il nucleo
centrale e predominante del patrimonio culturale europeo.
Riaffermare, oggi, le radici cristiane dell'Europa, in una società
che è sempre più pluralista, non significa rifiutare il dialogo con
le altre culture, bensì è la condizione necessaria e preliminare
per aprirsi alla diversità senza rischiare di perdere o vedere
indebolita la propria identità.
Per quanto riguarda il dialogo interreligioso fondato sulla
ragione, è bene tenere presente che il suo successo è altresì
determinato, come ricordato dal Santo Padre nell'incontro con i
rappresentanti dei paesi musulmani, da un clima di reciproca
fiducia, che oggi manca da parte degli oppositori del discorso del
Papa, dalla mutua conoscenza dei valori religiosi e dal leale
rispetto delle differenze. È illuminante, a questo proposito,
rileggere quanto già affermava Giovanni Paolo II nella enciclica
"Fides et ratio" nel 1998: "non si dimentichi che anche la ragione
ha bisogno di essere sostenuta nella sua ricerca da un dialogo
fiducioso e da un'amicizia sincera. Il clima di sospetto e di
diffidenza, che a volte circonda la ricerca speculativa, dimentica
l'insegnamento dei filosofi antichi, i quali ponevano l'amicizia
come uno dei contesti più adeguati per il retto filosofare".
Ora, in definitiva, quand'anche il Papa per assurdo avesse
voluto offendere una credenza religiosa diversa dalla sua, nulla
avrebbe giustificato la reazione così violenta, fatta di insulti,
minacce di morte e di rappresaglie nei confronti dei cristiani a
cui stiamo assistendo. C'è da chiedersi se questo non sia in parte
il frutto di un certo tipo di educazione impartita in alcuni
ambienti e in alcuni Paesi arabi, dove perfino i manuali scolastici
contengono una propaganda eccessivamente faziosa e alimentano
l'odio nei confronti delle culture diverse da quella musulmana. Una
delle conseguenze sicuramente involontarie di tutta questa vicenda
è aver consentito una maggiore presa di coscienza del fatto che nel
villaggio globale in cui viviamo la libertà di parola e di
espressione, di cui la libertà di culto è una manifestazione, non è
un diritto acquisito una volte per tutte, ma deve essere sempre
difeso a 360°: questo giustifica una manifestazione di amicizia, di
simpatia e di vicinanza al Papa, che assume nel contesto attuale un
positivo significato politico e civile.
Presidente
- La parola alla Consigliera Squarzino
Secondina.
Squarzino (Arc-VA)
- Dopo tanta dottrina uno rimane senza
parole, quindi proverò a balbettare qualcosa...
Quando affrontiamo, in un'istituzione politica pubblica, temi di
carattere religioso, molte volte ci dimentichiamo che esiste un
valore, la laicità, di cui abbiamo dimenticato l'importanza e di
cui non abbiamo ancora scoperto l'importanza. La laicità è un
valore e qui lo prendo... io dico le fonti, visto che non sono
capace di elaborare discorsi così alti da sola, ma ho bisogno di
fonti, dico anche le fonti a cui faccio riferimento, dicevo "la
laicità", come ci ricorda Enzo Bianchi, il Priore della comunità di
Bose,
"nasce dalla parola del Vangelo: "date a Cesare quel che è
di Cesare e a Dio quel che è di Dio", e nella storia purtroppo
queste cose non sono avvenute in modo così chiaro, perché a volte
con il potere temporale dei Papi si è giunti fino a voler dare a
Dio ciò che spettava a Cesare e a volte si è dato a Cesare quello
che era di Dio..."
Però questa scoperta della laicità poco per
volta si è fatta strada, è proprio una scoperta intesa come
principio di distinzione fra Stato e religioni, un principio tale
per cui oggi tutti siamo consapevoli che non c'è contraddizione fra
fedeltà alla Chiesa e attaccamento all'istanza di laicità.
La laicità - lo dice Giovanni Paolo II - consente a tutti i
cittadini di poter essere rappresentati, a qualunque fede, etica o
cultura appartengano. La laicità è il rispetto di tutte le fedi da
parte dello Stato, che assicura il libero esercizio; la laicità è
un luogo di comunicazione fra le religioni, di garanzia per le
espressioni delle diverse componenti della società e non un luogo
in cui bisogna contenerle o reprimerle. Ricordiamo che lo stesso
Concordato afferma che Chiesa e Stato sono, ciascuno nel proprio
ordine, indipendenti e sovrani. In una società sempre più
multiculturale e multireligiosa, è chiaro che i rapporti al loro
interno possono essere costruiti e ciascuna componente può essere
sentita nella sua espressione, solo se c'è un rapporto chiaro fra
lo Stato e le diverse religioni.
Cosa ci sembra importante? Ci sembra importante che vada
affermata, specie là dove un'istituzione prende le decisioni
rispetto al fatto religioso, l'autonomia della realtà temporale,
l'autonomia dello Stato rispetto a tutte le fedi religiose. Compito
delle istituzioni è allora rispettare queste diverse sensibilità,
culture, fedi religiose e anche non religiose, e come istituzione
si tratta di garantire a tutte queste fedi una pari dignità. Lo
stesso Giovanni Paolo II, quando è andato ad Auschwitz, si è
chiesto: "chi ha mantenuta viva la fiamma dell'umanità in questo
posto così disumano come i lager"? E ha risposto: "coloro che erano
animati dalla fede e coloro che erano ispirati ad altri nobili
ideali". C'è la consapevolezza che tutti coloro che esprimono
ideali, fede, credenze, hanno diritto ad esprimerli in uno stato
laico, quindi crediamo che questa sia la caratteristica anche
dell'istituzione.
Nella nostra risoluzione, senza entrare nella storia come è
avvenuta, ci siamo ispirati al valore della laicità, nel senso che
abbiamo detto che lo Stato e le istituzioni - la Regione, in questo
caso - garantiscono uguale rispetto alle diverse fedi religiose,
favoriscono la conoscenza, il dialogo, il rispetto, l'integrazione
fra di loro ed è quanto fra l'altro sta già facendo. Molti di voi
avranno visto la recente deliberazione di Giunta con la quale viene
previsto un intervento a favore di un'iniziativa: "Libertà di
religione, religione di libertà", proprio un incontro
interreligioso fra i rappresentanti delle diverse religioni
operanti in Valle d'Aosta: questa è la linea che andrebbe
seguita.
Se poi vogliamo inserire elementi religiosi, preferirei a questo
punto le stesse parole che il Papa ha pronunciato nell'incontro con
i rappresentanti musulmani, in cui c'è questa apertura al dialogo e
al rispetto reciproco. Dice:
"È necessario che cristiani e
musulmani imparino a lavorare insieme, per evitare ogni forma di
intolleranza ed opporsi ad ogni manifestazione di violenza.
Autorità religiose, responsabili politici, li guidino e incoraggino
ad agire così. È un imperativo per i cristiani e musulmani
impegnarsi nell'affrontare insieme le numerose sfide con le quali
si confronta l'umanità".
È come dire: "in questo momento ci
sono problemi così grossi, come la pace, l'ingiustizia, la
violenza, l'intolleranza, che è bene che ci mettiamo insieme e
insieme li affrontiamo, senza perdere tempo su altre cose. Il Papa
poi parla di questi problemi dicendo che riguardano la difesa, la
promozione della dignità dell'essere umano e i diritti che ne
derivano. Conclude il Segretario generale della Conferenza
episcopale dei Vescovi latini, Pierre Grech:
"Fra le proposte
che chiediamo di fare c'è proprio questo di promuovere ancora di
più di quanto accade oggi: incontri, conferenze e giornate di
studio per favorire la reciproca conoscenza"
... che è ciò che
noi abbiamo chiesto.
A me non interessa contrapporre una risoluzione ad un'altra;
credo che qui sia giusto che si presentino i punti di vista
diversi, ciascuno dando ragione di come valuta il problema e di
quali sono i valori che si ritengono importanti, in questo momento,
per costruire un futuro migliore per tutti.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Due sole parole: intanto, per ringraziare
il Capogruppo per come ha condotto la vicenda e per aver prodotto
una risoluzione equilibrata, corretta e rispettosa; una risoluzione
laica, ma che rispetta quello che c'è in Valle d'Aosta, che vuole
essere un'apertura per chi viene in Valle d'Aosta.
È chiaro che dopo il dotto intervento dell'Assessore
Marguerettaz, non poteva la collega Squarzino non seguire ad
altrettanta professione di sapienza con un suo intervento, in cui
ci spiegava quali erano le funzioni della Chiesa... Dico che
sicuramente la laicità è un valore, ma al di sopra della laicità un
grande valore è la verità, è il diritto di esprimere, per chi ha
delle credenze, le proprie credenze. Giovanni Paolo II ha sempre
detto: "di una cosa vi prego: dite la verità alla gente".
Sul discorso della laicità condivido pienamente il rispetto;
dico solo che come vengono rispettate le altre confessioni in
Italia e soprattutto nella nostra Regione, chiederei che ci si
desse da fare perché anche i cattolici presenti nei paesi musulmani
avessero la possibilità di esprimere la loro fede come ai musulmani
succede in Italia.
Président
- La parole au Conseiller Frassy.
Frassy (CdL)
- Pensiamo che alcune considerazioni vadano
fatte, dopo che una buona parte delle forze politiche presenti
hanno concordato un testo unitario: un testo che partiva da un
fatto di cronaca, ma che dal nostro punto di vista è un episodio
sul quale bisogna focalizzare i valori messi in discussione. Devo
dire con una certa sorpresa che coloro che fanno maggior
professione di laicità - mi riferisco alla Sinistra intesa nelle
sue varie componenti come anche in quest'aula è rappresentata -
sono stati coloro che hanno invece fatto l'intervento più
confessionale.
Il fatto che in questa vicenda ci fosse il Papa è solo una
casualità; ci poteva essere forse il Dalai Lama, che per noi
sarebbe stato identico, nel senso che in discussione è stato messo
quel principio che va al di sopra dell'appartenenza confessionale,
situazione intima di ognuno di noi, ed è il principio di libertà
che dovrebbe essere patrimonio comune di tutti coloro che vivono in
questa parte dell'emisfero, l'emisfero occidentale, dove la libertà
dovrebbe essere un valore riconosciuto e da difendere sempre e
comunque, a prescindere dalle ragioni che vengono espresse in nome
di quella libertà di parola e di pensiero, per cui la libertà di
espressione religiosa è solo una parte di questo insieme più
ampio.
Siamo profondamente sorpresi dall'affermazione fatta dal collega
Ferraris a nome del suo gruppo, che più volte nel suo intervento ha
calcato la mano sulle radici cristiane della comunità valdostana
sostenendo che era fuorviante insistere su questo passaggio. Dico
che, pur rispettando le convinzioni confessionali e personali di
ognuno di noi, disconoscere quello che è un dato oggettivo, vuol
dire non avere quella capacità di fotografare una realtà storica
consolidata, ossia che le radici cristiane non più solo come
messaggio confessionale, come messaggio religioso, ma come valore
di civiltà e di cultura appartengono anche alla comunità
valdostana. Ecco perché quando parliamo di "radici cristiane", non
necessariamente abbiamo la visione del Papa, non necessariamente la
limitiamo all'aspetto religioso, ma le identifichiamo con
un'equazione di valori culturali che dovrebbero essere patrimonio
comune, a prescindere dalle varie parti politiche, valori comuni
della comunità occidentale, della comunità europea, della comunità
nazionale, della comunità valdostana. Radici cristiane perciò, è,
"in primis", una definizione che ormai è diventa quasi laica per la
sua valenza, per come ha forgiato nel tempo le comunità, le
culture... penso che l'Umanesimo, il Rinascimento, ma perfino
l'Illuminismo non abbiano potuto prescindere dalla matrice di
queste radici cristiane.
Allora mi sembra strano che oggi il dibattito venga portato sui
binari della confessionalità da parte di quelle forze politiche che
culturalmente dovrebbero essere più laiche di molte altre: questo
forse è il paradosso che esce da questo confronto, che con fatica
siamo riusciti a fare, perché questo confronto era stato fortemente
impedito 15 giorni fa sempre dallo schieramento che rappresenta la
Sinistra di questo Consiglio. Penso che questo sia invece un buon
documento che difende un principio "in primis" e in questo
principio accidentalmente è caduto il Sommo Pontefice, o meglio,
hanno colpito il Sommo Pontefice, ma in realtà hanno colpito un
principio che può essere applicato anche ad altre fedi
confessionali. Ecco perché riteniamo che sia importante questa
risoluzione, ed è importante perché in Valle d'Aosta c'è una forte
tradizione di autonomia, c'è una forte tradizione di democrazia, e
una risoluzione che fa salvi questi principi è una risoluzione che
è in linea con le tradizioni della comunità valdostana.
Président
- La parole au Conseiller Salzone.
Salzone (FA)
- Soprattutto per esprimere approvazione per
quanto riguarda questo testo, che ha raggruppato tutte le
sensibilità che si sono già manifestate negli interventi della
riunione dei Capigruppo la volta scorsa.
Devo dire che il Capogruppo dell'"UV" è riuscito a fare una
sintesi che mi trova pienamente soddisfatto rispetto alle cose che
avevamo detto, anche perché siamo partiti dal concetto che veniva
evidenziato dalla lezione del Sommo Pontefice a Ratisbona, nella
quale ha spiegato che la religione non è violenza e che la
religione e la ragione vanno insieme. Tutto il resto era "aria
fritta", perché le reazioni da una parte del mondo islamico non
hanno precedenti, la violenza e le minacce al nostro Paese sono
prive di qualsiasi logica. Le minacce che sono state fatte anche ai
missionari dell'Africa e dell'Asia, con la morte anche della suora
che è stata uccisa proprio per queste cose, non hanno precedenti:
sono cose che assolutamente bisogna avere il coraggio di condannare
con tutta la nostra forza. Il nocciolo della questione come abbiamo
capito era un altro.
Il centro del discorso della volta scorsa era se, sulla base
delle minacce che il Papa aveva ricevuto, la sua lezione era da
condannare o meno; a mio avviso non c'è la volontà di trovare un
metodo per dare una solidarietà netta al Sommo Pontefice. Guardate,
oggi, a distanza di 20 giorni dall'ultimo Consiglio, le cose si
sono appianate, ma quello che più mi aveva toccato era il silenzio
attorno a questa vicenda, il silenzio delle forze politiche e
perfino del mondo cattolico. Con questo testo, invece, difendiamo
l'identità culturale della comunità valdostana che auspica un
concreto rispetto da parte degli immigrati dei costumi e delle
tradizioni autoctone: questo è un fatto che va sancito ed è
importante dirlo. Naturalmente condanniamo ogni forma di
integralismo, ma la parte sostanziale è quella dove si esprime, in
forma ufficiale, la vicinanza e l'amicizia al Sommo Pontefice per
le aggressioni che ha ricevuto.
Credo quindi che si sia fatto un grande passo avanti e mi rendo
anche conto che qui, nessuno di noi, abbia voluto condannare la
laicità, ma credo che le cose dette dalla collega Squarzino siano
assolutamente condivisibili; chi, come me, è laico oltre che
cattolico, non può che condividere il senso di perseguire il
progresso e cercare l'unione anche con le altre religioni, e capire
che ognuno deve mantenere la propria: questo è fondamentale. Il
problema si è risolto con la solidarietà al Sommo Pontefice per gli
attacchi ricevuti che, secondo noi, erano assolutamente
inaccettabili.
Président
- La parole au Conseiller Viérin Marco.
Viérin M. (SA)
- Intanto la nostra soddisfazione per
essere giunti a un testo quasi unitario, che è prova della volontà
di credere nel dialogo, rispettando anche le altrui posizioni.
In tutta questa storia quello che "lascia l'amaro in bocca" a
chi, come noi, sostiene il pluralismo in tutti i campi, quello
religioso compreso, non è tanto il fanatismo estremista in questo
caso islamico, quando la scarsa lungimiranza della gran parte dei
politici e degli intellettuali europei. Per alcuni giorni il
Pontefice è stato lasciato solo; anzi, sedicenti profeti del
dialogo si sono sbizzarriti a un tiro al bersaglio in nome di una
falsa concezione della libertà di pensiero. Il Santo Padre stesso,
nel suo discorso di Ratisbona, aveva elevato un inno alla libertà
di pensiero, come precisato da altri colleghi, che è la base del
pensiero filosofico e politico dell'occidente.
Cosa ha detto il Santo Padre nel suo intervento? Ha espresso un
concetto molto semplice: l'esistenza del legame essenziale fra la
ragione umana, la fede in Dio e il ripudio della violenza. Se
davvero si lasciasse passare l'idea che si può pretendere silenzio,
scuse e altro ancora da parte del Santo Padre, chi mai potrebbe più
parlare, discutere, esprimere opinioni diverse, ancorché in modo
rispettoso su questioni riferibili alla fede islamica o altro? Se
l'Europa vuole cominciare a percorrere il cammino di
un'integrazione all'inverso, abdicando alla propria identità,
storia e tradizione perché glielo richiedono alcuni predicatori
islamici, questa Europa è destinata a snaturarsi, a perdere i suoi
connotati originali e a scomparire!
Riteniamo che la civiltà che smarrisce la propria identità vera
e la propria memoria storica non abbia futuro; quindi il
sopravvento dell'uso della violenza e delle armi sul rispetto della
libertà, espressione del pensiero, del pluralismo culturale e
religioso e del dialogo rappresenta il grande rischio dell'umanità
di oggi. Male hanno fatto alcuni politici occidentali che hanno
dimostrato totale assenza di coraggio nel difendere l'identità
europea. Per assurdo, c'è libertà per tutti, ma sempre meno per i
cristiani, grazie anche all'indifferenza e all'incapacità di
indignarsi del nostro mondo. Serve più coraggio nel difendere la
nostra identità che è minacciata da questi episodi, che oggi
colpiscono il Santo Padre e domani ci metteranno nelle condizioni
di non poter più esprimere liberamente il nostro pensiero!
Crediamo nella necessità di un dialogo serio, interreligioso e
interculturale soprattutto con l'Islam, ma finalizzato a favorire
la pace e lo sviluppo sociale e culturale dei popoli: tale dialogo
deve essere basato sul rispetto reciproco, sulla ragione e sul
riconoscimento del principio della libera espressione del proprio
pensiero.
Président
- La parole au Conseiller Ottoz.
Ottoz (UV)
- Mi considero uno dei fautori del rinvio o
della non discussione delle 3 mozioni nella scorsa seduta del
Consiglio, quindi vorrei ricordare alcune cose. Ho cambiato il tono
che volevo dare al mio intervento perché ho ascoltato con
attenzione quello degli altri, soprattutto l'esegesi dotta
dell'Assessore Marguerettaz di quanto ha detto il Santo Padre e di
quello che esso conteneva al suo interno come origini e
tradizioni.
Intanto vorrei ricordare che la laicità è il luogo della ragione
e la religione è il luogo della fede, non è il luogo della ragione
la religione, ma è il luogo del dogma, del mistero nel senso più
nobile. Non voglio fare "il Marguerettaz", ma Tertulliano "credo
quia absurdum", cioè il luogo del trascendente, è il luogo
dell'incomprensibile, la fede è un partecipare a un sentimento, a
una credenza in modo tale e coinvolgente, ma senza basi razionali
dimostrabili, altrimenti non c'è religione, ma ragione. Questi
tentativi quindi - che poi sono risorti dagli antichi filosofi ad
oggi ogni tanto di riuscire a spiegare il trascendente con la
ragione - sono falliti tutti, continueranno a fallire e sono la
ragione per cui c'è una contrapposizione sempre viva fra
l'empirismo e il razionalismo e l'idealismo.
Il problema è quello delle reazioni che si suscita con i propri
discorsi: qui abbiamo sentito un ambito di persone di un certo
livello e che si suppone che nel parlare non siano equivocate,
perché una delle regole della politica, soprattutto in questa sala,
è il rispetto dell'opinione dell'altro e la confutazione sul piano
logico e razionale delle tesi dell'altro, rimanendo della propria
opinione, come sempre accade. Ognuno, all'interno della sua fede,
può ritenere di trovare delle strutture logiche che la supportano,
ma in una sorta di proposizione di indecidibilità di Gödel
applicata alla fede, cioè tutto è dimostrabile all'interno di
quegli assunti, ma siccome non tutti si basano su quegli assunti,
in realtà le proposizioni sono indecidibili. I discorsi sono stati
un po' troppo alati, perché poi noi vogliamo capire cosa succede
fuori.
A Ratisbona è successo, a mio avviso - ed era il motivo per cui
mi ero opposto, avevo cercato di convincere i colleghi che era
meglio non discutere questo tipo di mozioni nelle quali ognuno
vuole portare avanti la sua posizione -, che il Papa ha detto delle
cose assolutamente condivisibili e sono state equivocate, tanto che
tutto il dibattito successivo è stato sul fatto che c'era stato un
equivoco. Se quando parla il Papa si può equivocare, penso che
quando parlano Marguerettaz, Ottoz, Ferraris, Frassy si possa "a
fortiori" o "a minori" - ammesso che esista l'espressione! -
equivocare; allora siccome l'equivoco ha provocato una serie di
reazioni, non è detto che noi che facciamo dotte disquisizioni
senza saperlo andiamo a suscitare delle reazioni perché potremmo
essere equivocati!
In un momento in cui gli animi sono tesi e sensibili su questi
temi e dove tutti si sono già scatenati, quando ormai qualcuno ha
detto che le cose si sono appianate, non si capisce cosa aggiunge
una nostra mozione a un dibattito che ormai è già risolto, e mi
sembrano quegli incidenti d'auto in cui c'è uno che è grave e ci
sono già 3 medici che si sono fermati, c'è il curioso che dice:
"non giratagli la testa"...e gli viene detto: "sia bravo, io sono
medico"... ecco, noi siamo gli ultimi arrivati, ma vogliamo essere
i primi della classe!
Credo che la tolleranza sia la caratteristica fondamentale che
dobbiamo avere nei confronti degli altri, in particolare di chi è
diverso da noi, e credo che abbiamo il compito politico importante
di non essere equivocati, e siccome siamo tutti per la pace, ma
ognuno ha la sua pace - direbbe Vasco Rossi: "ognuno con la sua
pace, ognuna diversa" - dovremmo lavorare per prima cosa sulla pace
sociale e poi, siccome siamo tutti un po' miopi, io in particolare,
guardare abbastanza vicino! Poi quando mettiamo il binocolo,
qualcuno diceva: "sbinocolare oggi"... un sigma privativo che non
conoscevo... quindi, sull'assunto che un equivoco c'è stato su un
discorso molto più importante e chiaro e preciso, e fatto da chi
non ha certo bisogno della nostra solidarietà perché siamo troppo
piccoli, e noi possiamo ingenerare un equivoco, come la volta
scorsa ho cercato di fare in modo che si arrivasse a non prendere
una posizione che sicuramente all'esterno sarà presa male - anche
se tutti noi lo abbiamo fatto in buona fede -, non parteciperò al
voto su questa mozione.
Presidente
- Non ci sono altri iscritti a parlare?
Collega Frassy, la vostra mozione iscritta al punto 40 è ritirata?
Ugualmente la n. 41, mentre la risoluzione n. 42 viene
mantenuta.
Dichiaro chiusa la discussione generale.
Pongo in votazione il testo che porta la firma dei colleghi
Vicquéry ed altri, che recita:
Risoluzione
Preso atto che una lezione tenuta dal Sommo Pontefice
Benedetto XVI all'Università di Ratisbona, incentrata sul rapporto
tra ragione umana, fede in Dio e ripudio della violenza, è stata
strumentalizzata in alcuni paesi Mussulmani, dando vita a episodi
di forte contestazione dell'autorità e del pensiero del
Papa;
Constatato come, a fronte delle reazioni negative che dal
mondo mussulmano sono pervenute in seguito alla Lectio Magistralis
tenuta dal Papa Benedetto XVI a Ratisbona, lo stesso Pontefice
abbia, durante l'udienza pubblica del mercoledì, ammesso che la
citazione "oggettivamente ha potuto prestarsi ad essere
fraintesa";
Considerando che tale fraintendimento si inserisce in un
clima di intolleranza, di difficoltà di dialogo e di ascolto delle
ragioni degli uni e degli altri e che, purtroppo, forze
integraliste trasformano singole affermazioni in ogni pretesto per
scatenare violenza;
Sottolineato che questo increscioso episodio evidenzia il
rischio sempre più marcato del prevalere dell'irrazionalità a
detrimento della ragione, che è il fondamento del pensiero europeo,
il quale è, per sua essenza, pluralistico e rispettoso di tutte le
religioni e di tutte le culture;
Ricordate le tradizioni cristiane della Valle d'Aosta,
manifestatesi nei secoli in innumerevoli testimonianze di
fede;
Ricordato il forte senso dell'ospitalità insito nel comune
sentire dei valdostani, che ha ispirato politiche di integrazione
attuate nei confronti di chi, nel corso degli anni, è approdato in
Valle;
Rammentato che la Regione Autonoma Valle d'Aosta ha nel
passato partecipato ufficialmente ad Assisi alla Marcia per la Pace
che ha tra le sue "mission" principali quella di sensibilizzare il
mondo intero sulla indispensabilità della diffusione della cultura
del rispetto reciproco;
Rammentato inoltre il grande impegno ecumenico profuso dal
Papa Giovanni Paolo II che per ben quattro volte ha riunito ad
Assisi tutti i rappresentanti delle diverse confessioni
religiose;
Constatato con soddisfazione che, nel corso delle
celebrazioni per San Francesco tenutesi in data 4 ottobre u.s. ad
Assisi, l'imman di Perugia Abdal Kadal ha simbolicamente consegnato
alle legato pontificio, card. Attilio Nicora, il corno custodito
nella cappella delle reliquie di San Francesco in segno di
rispetto, dialogo e amicizia reciproca;
Il Consiglio regionale
Riconosce
le radici cristiane della Comunità valdostana
Riconferma
in un'ottica di pluralismo, di integrazione e di reciprocità,
l'identità culturale e auspica un sempre maggiore rispetto da parte
degli immigrati dei costumi e delle tradizioni autoctone;
Ribadisce
l'impegno ad attivarsi sempre e comunque, negli ambiti
istituzionali a cui la Regione partecipa, per la pace e per il
rispetto del principio della libera espressione del
pensiero;
Condanna
ogni forma di integralismo;
Dà mandato
Al Presidente della Regione e al Presidente del Consiglio di
proseguire nello sviluppo delle politiche di integrazione
interculturale e interconfessionale e di esprimere nelle forme
ufficiali la vicinanza e l'amicizia al Santo Padre per le
aggressioni subite.
F.to: Lattanzi - Vicquéry - Viérin M. - Rini -
Lavoyer
Consiglieri presenti: 25
Votanti e favorevoli: 19
Astenuti: 6 (Bortot, Ferraris, Fontana Carmela, Sandri,
Squarzino Secondina, Venturella)
Il Consiglio approva.
Presidente
- Pongo in votazione la risoluzione di cui al
punto 42 dell'ordine del giorno:
Consiglieri presenti: 17
Votanti e favorevoli: 6
Astenuti: 11 (Cerise, Fosson, Isabellon, Lavoyer, Maquignaz,
Marguerettaz, Pastoret, Perron, Praduroux, Salzone, Vicquéry)
Il Consiglio non approva... non c'è il numero legale...
Pongo nuovamente in votazione la risoluzione di cui al punto
42:
Consiglieri presenti: 24
Votanti: 7
Favorevoli: 6
Contrari: 1
Astenuti: 17 (Cesal, Charles Teresa, Comé, Fosson, Isabellon,
Lattanzi, Lavoyer, Maquignaz, Marguerettaz, Pastoret, Perron,
Praduroux, Rini, Salzone, Vicquéry, Viérin Laurent, Viérin
Marco)
Il Consiglio non approva.
Presidente
- Con questo punto esauriamo i nostri
lavori.
La seduta è tolta.
---
La session se termine à 19 heures 13.
