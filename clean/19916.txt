Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 3097 del 19 marzo 2003 - Resoconto
OGGETTO N. 3097/XI Futuro produttivo e occupazionale dello
stabilimento Bertolini di Champdepraz a seguito del cambio di
proprietà. (Interpellanza)
Interpellanza A conoscenza che la Società "Cameo", nuova
proprietaria della "Bertolini", alla fine di giugno chiuderà
l'attività dolciaria nello stabilimento di Champdepraz e si
trasferirà definitivamente a Desenzano sul Garda;
Preso atto che per i 18 dipendenti della sede di Champdepraz non
ci sono localmente prospettive di lavoro per il futuro;
Preso atto, altresì, che la "Cameo" ha ritenuto improduttivo
continuare l'attività presso lo stabilimento di Champdepraz,
poiché, fra l'altro, i macchinari della "Bertolini" sono ormai
obsoleti e necessitano di un totale rinnovamento;
Visto che a Champdepraz sembra rimanga la linea storica per la
lavorazione delle spezie con poche unità lavorative;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se era a conoscenza della situazione obsoleta dei macchinari
della Bertolini, dichiarati dalla "Cameo" non più corrispondenti
alle esigenze dell'attività produttiva;
2) se, e come, ritiene di intervenire per ottenere il rispetto
degli impegni e delle promesse fatte dalla Società Bertolini in
occasione del suo trasferimento in Valle d'Aosta, avvenuto
nell'aprile del 2000;
3) se è possibile il potenziamento dell'attività produttiva
delle spezie che attualmente occupa sei unità lavorative;
4) se, e quali, altre attività lavorative la Bertolini intende
ricercare per far fronte alle richieste occupazionali dei
lavoratori che non intendono trasferirsi a Desenzano sul Garda.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Sollecitati da più parti, abbiamo
riportato la "vicenda Bertolini" in questo Consiglio. Lo abbiamo
fatto per conoscere fatti e avvenimenti accaduti in questi ultimi
giorni, compresa la notizia che per la fine di giugno l'azienda
dolciaria chiude e la "Cameo" trasferisce l'attività produttiva
fuori Valle, precisamente a Desenzano.
Nella seduta consiliare del 22 gennaio, con la relazione alla
precedente interpellanza, abbiamo detto tutto o quasi della
"situazione Bertolini", per cui non stiamo a ripetere quanto allora
detto. Le domande poste dalla interpellanza sono chiare e precise,
per cui non ci resta che ascoltare la risposta dell'Assessore,
riservandoci di intervenire successivamente.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
In merito alle questioni poste dal
Consigliere Beneforti, devo dire in premessa che, rispetto alla
"vicenda Bertolini", ho avuto occasione di avere più incontri: con
la "Bertolini" stessa, con la dirigenza della "Cameo" e anche con i
lavoratori della "Bertolini".
In risposta alla prima questione, la "Bertolini" aveva fatto
degli investimenti sui propri impianti per lo stabilimento di
Champdepraz utilizzando anche un mutuo di Finaosta. Nel corso degli
incontri che vi sono stati, in particolare con la "Cameo", è emerso
che il sistema organizzativo attivato nello stabilimento di
Champdepraz non era in linea con gli standard che la "Cameo" ha
attivato nello stabilimento di Desenzano, ma in ogni caso
l'interesse della "Cameo" era quello di acquisire il marchio
"Bertolini" e, successivamente, di trasferire parte degli impianti,
riconfermando un interesse precipuo verso il marchio, tenuto conto
del fatto che il mantenimento di due sedi produttive - una, a
Desenzano e, l'altra, a Champdepraz - comportava delle diseconomie
dal punto di vista aziendale, sia dal punto di vista organizzativo
che logistico.
Per quanto riguarda il rispetto degli impegni assunti dalla
società "Bertolini" - come ho già detto nelle sedute precedenti -
la Regione si è attivata per il rispetto di tali impegni. Posso
aggiungere che il 10 marzo la Regione ha adottato la deliberazione
n. 880, la quale disponeva la revoca del contributo in conto
capitale di 903.799 euro concesso nel 1998 alla "Bertolini" e ha
anche chiesto la corresponsione degli interessi per 106mila euro.
Per parte sua, la Finaosta ha richiesto all'azienda di rientrare
per quanto riguarda i due mutui contratti, uno di 2 milioni di euro
e l'altro per 1 milione 224mila euro, in quanto anche in questo
caso si ravvisa il fatto che l'azienda non abbia mantenuto gli
impegni assunti. L'obbligazione a carico dell'azienda è garantita
da fideiussione bancaria che verrà escussa nel caso di mancato
versamento da parte della società.
Per quanto concerne la parte regionale, la "Bertolini" ha già
provveduto a versare la quota di capitale che aveva avuto in
finanziamento: si tratta solo di comminare la sanzione
amministrativa e il calcolo degli interessi.
Per quanto riguarda il problema relativo al potenziamento delle
spezie, che attualmente occupa sei occupati, come avevo già
riferito nel Consiglio del 20 febbraio, la "Bertolini" ci aveva
comunicato di essere in via di predisporre un progetto industriale
di attività alternative relative a spezie e altre produzioni. Per
conoscere meglio quali sono i progetti dell'azienda, ho convocato
l'azienda per venerdì 21 e, a quel punto, saremo in condizioni di
avere ulteriori elementi, quindi massima disponibilità a riferire
nelle sedi più opportune, a partire dalla commissione. Quali altri
attività la "Bertolini" intende ricercare per far fronte alle
richieste occupazionali dei lavoratori che non intendono
trasferirsi a Desenzano? È stato raggiunto un accordo - rispondo
ovviamente per la parte relativa ai dipendenti della Valle d'Aosta
- con le organizzazioni sindacali, che prevede la messa in mobilità
dei lavoratori a partire dalla fine del mese di giugno di
quest'anno; sono stati previsti anche degli incentivi per l'esito
dei lavoratori, oltre agli indennizzi per il mancato preavviso.
Per quanto riguarda l'occupazione in Valle, le eccedenze
occupazionali che si determineranno alla fine del mese di giugno
sono di nove lavoratori. Si tratta ora di vedere se ci saranno e
quali saranno i progetti della ex "Bertolini" relativamente al
settore spezie e altri prodotti; in ogni caso credo che le
dimensioni del mercato del lavoro locale siano nelle condizioni di
garantire il riassorbimento di un numero così limitato di
lavoratori, tenuto conto del fatto che questi lavoratori, essendo
stati messi in mobilità, possono utilizzare degli incentivi
previsti dal piano di politica del lavoro che tutela i lavoratori
che si trovano nelle condizioni di messa in mobilità.
Président
La parole au Conseiller Beneforti.
Beneforti (PVA-cU)
Ringrazio l'Assessore per le notizie
che ci ha fornito. Prendiamo atto della richiesta di rientro che è
stata formulata da parte della Regione, come da parte della
Finaosta, e prendo atto anche che la Regione è in attesa di
conoscere un progetto da parte della "Bertolini" per quanto
riguarda l'ampliamento dell'attività per le spezie e anche per
altre attività alternative. Prendo atto che il 21 marzo vi sarà
questo incontro con la "Bertolini", in modo tale da verificare a
che punto sono le promesse fatte.
I lavoratori sono in mobilità; l'Assessore dice che poi, in
finale, l'eccedenza sarà di nove unità lavorative, a parte che la
"Bertolini" quando è venuta doveva dare occupazione ad un numero
molto superiore di lavoratori, se andiamo a rileggerci le
convenzioni sottoscritte, vediamo che l'occupazione era prevista in
modo diverso. Di fronte alla risposta che ci ha dato l'Assessore,
siamo fiduciosi che tanti di questi impegni vadano avanti, però,
con l'esperienza che abbiamo avuto, non abbiamo più molta fiducia
in questa società, perché sia la "Bertolini" che la "Cameo"
lasciano la Valle d'Aosta e si dirigono altrove, portando via la
loro attività produttiva in altro comune: anche la speranza di
iniziative nuove produttive e occupazionali non si è concretizzata.
Credo che un'azienda che ha avuto tutto quello che ha avuto dalla
Valle d'Aosta, al momento di andarsene, avrebbe dovuto prevedere in
tempo utile quali erano le attività alternative per non creare un
abbandono totale come sta creando, perché l'azienda, anche se ha
promesso, da come si è comportata non credo abbia dimostrato molta
affidabilità!
Le dico queste cose, Assessore, perché sono molto preoccupato
degli effetti dell'occupazione anche in Valle d'Aosta, glielo dico
in tutta sincerità. Nei giorni scorsi la situazione occupazionale
da noi, in Valle, è stata reclamizzata con molta enfasi; certo, non
stiamo male, ma occorre anche tenere presente che l'occupazione del
lavoro a tempo indeterminato sta diminuendo nei settori produttivi
e sta diminuendo proprio in quei settori che creano ricchezza alla
Regione, mentre andiamo a detenere il record nel lavoro interinale,
nel lavoro precario, nel lavoro a termine e nel lavoro in affitto!
È vero che i tempi cambiano e che il posto sicuro non esiste più in
certe attività, ma stiamo attenti di non rassegnarci ad una
situazione che non dà certezze per il futuro! Non accreditiamo
nell'opinione pubblica - come è stato fatto nei giorni scorsi -
dati occupazionali più virtuali che reali! La legge del 1997
concernente l'occupazione a termine può risolvere alcune
situazioni, alcune emergenze lavorative, ma non deve diventare una
consuetudine, perché non risolve i problemi occupazionali che ci
lasciano aziende come la "Bertolini", come la "Cameo" e tante
altre!
Il disappunto per il modo con il quale la "Bertolini" ha agito
nei confronti della Valle d'Aosta è grande e ci deve far
riflettere, e ci impone anche - nonostante tutta la trasparenza che
c'è stata con la venuta della "Bertolini" in Valle d'Aosta - di
essere molto più accorti per il futuro. Non può essere altrimenti,
perché nonostante gli impegni presi, nonostante sia stata messa
nelle condizioni più favorevoli sul piano produttivo e
occupazionale, nonostante il trasferimento a Champdepraz l'abbia
resa più appetibile sul mercato interno e nei confronti di una
multinazionale come la "Cameo", nonostante la trasparenza con la
quale la Regione ha sempre agito nei suoi confronti, in meno di tre
anni la "Bertolini" ha ceduto il suo marchio e ci ha lasciato per
così dire "seduti sul bagnato", senza alcun riguardo, senza
proposte alternative, almeno fino ad oggi! Vedremo il 21,
nell'incontro che l'Assessore avrà, quali saranno queste proposte
alternative!
Una cosa è certa: la "vicenda Bertolini" si chiude senza alcuna
riconoscenza verso i lavoratori e verso la Valle d'Aosta, che
l'aveva accolta proveniente da Collegno. Questo esempio della
"Bertolini" ci deve servire per il futuro, in quanto è la
dimostrazione lampante che nonostante le apparenze, si possono
avere sempre delle sorprese e noi, in Valle, di queste sorprese ne
abbiamo avute diverse! Come ho detto in altre occasioni, su questo
fatto chiedo sempre un maggiore interessamento da parte della
Giunta e dell'Assessore, perché in Valle dobbiamo riconquistare dei
posti a tempo indeterminato, quelli del settore produttivo che crea
ricchezza e dà sviluppo alla nostra regione. Abbiamo anche troppi
posti di lavoro a termine, in base alla legge del 1997, e non danno
certezza a nessuno! Mi rendo conto che non è facile, però l'impegno
ci deve essere e dobbiamo mettere le nostre risorse a disposizione,
perché, in Valle d'Aosta, l'occupazione torni ad essere quella
reale di un tempo, e non solo virtuale.
