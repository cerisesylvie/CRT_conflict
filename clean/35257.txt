Classificazione
AMBIENTE
Parchi, riserve naturali, aree protette e attrezzate
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 2792 del 23 gennaio 2013 - Resoconto
OGGETTO N. 2792/XIII - Petizione popolare per lo stabilimento
di una sede del Parco nazionale del Gran Paradiso nel territorio
del comune di Valsavarenche.
Presidente -
In data 18 ottobre 2012 è stata presentata
alla Presidenza del Consiglio, ai sensi dell'articolo 36 del
Regolamento interno per il funzionamento del Consiglio stesso, una
petizione popolare sottoscritta da 1.265 cittadini per lo
stabilimento di una sede del Parco nazionale del Gran Paradiso nel
territorio del comune di Valsavarenche. Con nota dell'11 gennaio
2013 il Presidente della III Commissione ha trasmesso le risultanze
degli approfondimenti a cui è pervenuta all'unanimità la
Commissione. La petizione è ora sottoposta all'esame del Consiglio
per la comunicazione delle conclusioni a cui sono pervenuti gli
organi competenti.
Ha chiesto la parola il collega Comé.
Comé (SA) -
Grazie Presidente.
Così come ha già anticipato il Presidente del Consiglio, la
petizione è stata sottoposta all'attenzione della III Commissione,
per predisporre un'analisi e quindi poi predisporre una relazione
da presentare al Consiglio. Noi abbiamo, come III Commissione,
abbiamo voluto procedere a delle audizioni; in modo particolare
abbiamo sentito il primo firmatario della petizione, nonché Sindaco
del Comune di Valsavarenche, signor Giuseppe Dupont, che era
accompagnato da alcuni firmatari della petizione, poi Italo Cerise,
il Presidente del Parco nazionale, ed in seguito abbiamo sentito
anche il Senatore Antonio Fosson e l'Onorevole Roberto Nicco. A
conclusione poi delle nostre audizioni, abbiamo audito ancora il
Presidente della Regione Rollandin.
Vi leggo - anche perché avete il testo -, ma molto brevemente,
il signor Dupont ha ricordato...vi leggo appunto i passaggi più
importanti dei diversi interlocutori...il signor Dupont ha
ricordato che in passato vi è stata una notevole conflittualità tra
la comunità di Valsavarenche e la gestione dell'Ente Parco
derivante dal fatto che l'intero territorio comunale è inserito
all'interno dell'area protetta. Quindi ha illustrato tutte le
motivazioni che hanno portato alla presentazione della petizione,
partendo dalla legge 394 del 1991, e quindi ha fatto tutte le
considerazioni del caso. Ha riferito, poi, inoltre, che in
considerazione del fatto che sia l'Ente Parco che la comunità del
Parco non si sono espressi favorevolmente alla proposta di
stabilire la sede del Parco nel comune di Valsavarenche, si è
ritenuto opportuno quindi presentare tale petizione, affinché
questa petizione potesse essere dibattuta a livello regionale. Ha
ricordato che attualmente è all'esame del Parlamento una proposta
di legge finalizzata a ribadire il fatto che le sedi del Parco
devono essere collocate nel territorio delle aree protette. Ha
illustrato poi una cartina del Parco nazionale del Gran Paradiso
dalla quale si evince che Valsavarenche è effettivamente l'unico
comune il cui centro abitato è interamente collocato nel territorio
del Parco, mentre invece gli altri sono parzialmente, diciamo,
lambiti dal Parco. Ha fatto presente che la proposta di spostare la
sede a Valsavarenche ha incontrato delle resistenze, in primo luogo
da parte dei dipendenti, che chiaramente non vorrebbero essere
trasferiti da Aosta a Valsavarenche, e ha riconosciuto che tale
operazione non potrà avere tempi rapidi di realizzazione. Ha
riferito in merito alle difficoltà economiche in cui versano le
attività presenti nel comune di Valsavarenche, e ha sostenuto che
la collocazione della sede nel territorio comunale potrebbe
rappresentare un
atout
per il rilancio della comunità. Ha
reso inoltre noto che vi sarebbe l'opportunità di collocare la sede
del Parco nel municipio di Valsavarenche, illustrando quindi poi
una planimetria dei relativi locali. Ha infine ricordato che il
Comune di Valsavarenche, con propria deliberazione, ha espresso un
parere favorevole all'iniziativa proposta dalla petizione e ha
espresso alcune critiche relativamente all'ordinamento del
Parco.
Il signor Vicari, che era uno dei firmatari che ha accompagnato,
appunto, il Sindaco, nonché il primo firmatario, ha riferito in
merito alle difficoltà che incontra la popolazione di Valsavarenche
nell'effettuare qualsiasi intervento sul territorio, in quanto è
necessario ottenere preventivamente l'autorizzazione da parte
dell'Ente Parco. Poi, ancora Dupont, ha fatto altre
precisazioni.
Quando poi è stato audito il Presidente, signor Cerise Italo, ha
ricordato che la discussione relativa alla questione della sede del
Parco dura ormai da un ventennio, vale a dire dall'approvazione
della legge quadro del 1991, che stabilisce un principio innovativo
secondo cui la sede del Parco deve essere posta all'interno del
territorio dello stesso. Ha ripercorso poi tutti i passaggi che dal
1996 hanno portato la stipula tra le Regioni Piemonte e Valle
d'Aosta ed il Ministero dell'Ambiente dell'intesa che va a definire
l'ubicazione delle sedi, precisamente la sede legale a Torino,
quella amministrativa ad Aosta e che individua due sedi operative
di coordinamento all'interno del Parco nei Comuni di Valsavarenche
e di Ceresole Reale. Ha precisato che attualmente la sede del
servizio scientifico dell'Ente Parco è a Valsavarenche, mentre a
Ceresole Reale la sede non è mai stata attivata. Inoltre ha
precisato alcuni passaggi legislativi, come l'articolo 80 della
legge 27 dicembre 2002 che ribadisce quanto stabilito nell'intesa
del 1996 e ha riferito che l'Ente Parco non è pregiudizialmente
contrario al trasferimento delle sedi, premettendo che il tutto
dovrà discendere da una modifica legislativa. Ha rammentato inoltre
l'iter percorso dall'Ente Parco al fine di attivare il processo di
avvicinamento delle sedi al territorio mediante la formulazione di
un articolato successivamente presentato in Parlamento per
l'approvazione da parte dei nostri Parlamentari. Infine, ha
evidenziato che la proposta avanzata dalla comunità del Parco
intende porre tutti i comuni che hanno una parte o interamente del
loro territorio all'interno del Parco, nella condizione di potersi
esprimere sull'eventuale spostamento della sede, differenziandosi
per questo da quanto richiesto dai firmatari della petizione.
Quindi attualmente non esiste un accordo tra i diversi Comuni, in
quanto più di un Comune ritiene di potersi candidare ad ospitare la
sede del Parco, e chiaramente ha ribadito che il trasferimento
della sede non dovrebbe essere imposto, ma dovrebbe essere il più
condiviso possibile. Ed infine ha precisato che la sede del Parco
dovrà rispondere anche ai criteri di funzionalità, efficacia,
efficienza che ha elencato alcune difficoltà di natura gestionale e
logistica che dovrebbero essere affrontate al momento dei
trasferimenti delle sedi in qualsiasi altro punto rispetto ad
Aosta.
Noi, poi, abbiamo...come vi avevo anticipato prima, audito il
Senatore Antonio Fosson e l'Onorevole Roberto Nicco, che hanno
appunto presentato la situazione della proposta legislativa
all'esame. Il Senatore Fosson ha premesso che, vista l'attuale
situazione politica italiana, eravamo praticamente a pochi giorni
dalla conclusione del...difficilmente la proposta di legge inerente
alle sedi del Parco nazionale Gran Paradiso potrà concludere il
proprio iter, e l'Onorevole Nicco ha ripercorso i passaggi
legislativi che hanno determinato l'attuale situazione delle sedi
dell'Ente Parco, e quindi ha ricordato che le comunità locali hanno
sollecitato un'iniziativa legislativa finalizzata ad avere una sede
in un comune del versante piemontese e una in un comune del
versante valdostano. Ha riferito in merito all'iter della proposta
di legge che recepiva le indicazioni delle comunità del Parco,
ricordando che dopo una prima approvazione in sede referente in
Commissione Ambiente della Camera dei Deputati, la proposta è stata
definitivamente approvata all'unanimità in sede deliberante dalla
stessa Commissione. Ha chiaramente espresso tutte le perplessità
sul fatto che anche la competente Commissione del Senato riesca a
pronunciarsi in sede deliberante prima dello scioglimento delle
Camere, così come poi effettivamente non è avvenuto. Il Senatore
Fosson ha reso noto di aver ricevuto, insieme all'Onorevole, una
delegazione dei firmatari della petizione e ha fornito alcune
precisazioni in merito al funzionamento delle Commissioni
permanenti in Parlamento.
Infine, così come vi avevo detto, abbiamo audito il Presidente
della Regione, Rollandin, il quale ha rammentato che la questione
delle sedi del Parco è stata ampiamente dibattuta in passato e che
una soluzione potrà esclusivamente discendere dall'approvazione di
questa nuova legge. Ha inoltre dichiarato di comprendere quindi le
ragioni che hanno spinto i firmatari a firmare la petizione,
finalizzata a richiedere lo stabilimento della sede nel comune di
Valsavarenche e di auspicare che si ricerchi una soluzione
condivisa all'interno della comunità.
La Commissione, poi, indubbiamente, come per tutte le petizioni,
esprime poi una sua parte conclusiva a seguito delle diverse
audizioni che sono state ascoltate e ha così votato all'unanimità,
deliberando che, preso atto che la proposta di legge inerente alle
sedi del Parco nazionale del Gran Paradiso non è stata deliberata
dalla Commissione del Senato e che pertanto dovrà essere riproposta
per il suo esame nella prossima legislatura parlamentare,
considerato che solo un nuovo testo legislativo permetterà di
attivare il processo di trasferimento delle sedi del Parco, nel
territorio dello stesso, comprende quindi le ragioni espresse dai
firmatari della petizione, ed auspica che si giunga ad una
soluzione condivisa tra tutti i Comuni ricompresi all'interno del
territorio del Parco. Ecco, questa è stata la parte che è stata
votata all'unanimità dalla III Commissione. Grazie.
Presidente
- Grazie. Apriamo la discussione generale, c'è
qualcuno che vuol prendere la parola? La parola al collega
Cerise.
Cerise
(ALPE)
- Merci Madame la Présidente.
Sì, io credo che la relazione sia chiara ed esaustiva. Il
Presidente Comé ha puntualmente illustrato il percorso di questo
oggetto in Commissione, che all'unanimità ha poi preso atto della
situazione in essere riguardo all'argomento...dunque, nulla da
aggiungere.
Una semplice considerazione credo che debba essere fatta. Il
nocciolo della questione che ha poi condizionato il tutto è la
presa d'atto che la proposta di legge, giustamente, come ha
ricordato già il Presidente Comé...si è arenata in Commissione al
Senato. Non avendo ottenuto l'unanimità che, con la procedura della
deliberante, essendo stata approvata alla Camera, non necessitava
di un successivo passaggio in aula e questo purtroppo,
semplicemente, perché un membro della Commissione, un Senatore, si
è fatto portatore di interessi elettorali personali e non ha
guardato l'interesse più generale...insomma, cercando di
raccogliere il consenso di dipendenti occupati presso l'Ente nella
sede di Torino e preoccupati per il loro possibile trasferimento
alle sedi che si potrebbero all'interno dei Parchi per quella
amministrativa e quella operativa. Dunque credo che da lì parta il
tutto: i nostri Parlamentari nuovi eletti, oltre a tutti gli altri
problemi sul tappeto dovranno riesumare anche questa pratica e
cercare di farla decollare, e speriamo che si arrivi finalmente
a...poi, chiaramente il fatto di esprimere la comprensione ai
firmatari della petizione mi pare un atto dovuto; comprendiamo
tutti, conosciamo anche le conflittualità che questa realtà ha
avuto in passato, che li ha portati anche a non partecipare a
diverse consultazioni elettorali...dunque del tutto comprensibile.
Come di fatto si condivide pienamente il fatto che bisogna
cercare...diciamo una soluzione condivisa, ecco, che tenga conto
anche di tutte le variabili possibili. Il problema non sarà di
semplice soluzione, ma crediamo che la Presidenza della Giunta
saprà farsi parte attiva nel senso di coordinare e cercare di
riuscire a raccogliere questo consenso unanime sulla destinazione
della sede del Parco, che tutti condividiamo debba essere
all'interno del comprensorio. Grazie.
Presidente -
Grazie. Qualcun altro intende prendere la
parola. Nessuno? Posso chiudere la discussione generale. La parola
al Presidente Rollandin.
Rollandin (UV)
- Grazie Presidente.
Molto brevemente, in quanto la relazione del collega Dario Comé,
che ringrazio, è stata completa e soprattutto ha messo in risalto
quelli che sono stati i passaggi...e nelle conclusioni ha detto i
punti nodali, che poi anche il collega Cerise ha ripreso. Cioè i
punti sostanziali sono sempre due. Uno, la volontà a livello
centrale non va nella direzione da noi auspicata, era già stato
quasi, così, un miracolo che a livello della Camera ci fosse questo
passaggio in deliberante, tant'è che poi al Senato puntualmente
basta che uno, in deliberante, per ragioni che il collega ha
ricordato, non certo nobili, dica no e tutto finisce. Perché il
tema che è legato ad una particolarità che è solo del Parco
nazionale del Gran Paradiso, perché per gli altri non è più stato
in questi termini, logicamente viene visto come una...come dire?
una progressiva decentralizzazione, trasferimento locale di poteri,
e quindi a livello centrale è malvista questa soluzione - bisogna
dirselo -, non è che sia ben vista, perché già al tempo avevamo
provato in questa direzione, cercato di fare, puntualmente ci sono
state delle discussioni che..."non è conveniente, non è necessario,
non è utile"...tutte storie, è così, e questo è il primo punto che
sarà difficilissimo da risolvere.
Sull'altro tema...andando nella logica di una giusta
ripartizione tra le due parti, Piemonte e Valle d'Aosta che
compongono il Parco nazionale del Gran Paradiso nella sua unità e
che noi non mettiamo in discussione, porta a dire che le scelte da
una parte e dall'altra di una località per avere, vuoi la parte
amministrativa, vuoi la parte più operativa, logicamente anche qui
scatenano delle piccole o grandi differenze. Noi abbiamo il Parco
distribuito su due valli perlomeno, e quindi la richiesta di avere
la sede in una valle piuttosto che nell'altra, anche qui, fa un po'
discutere i Sindaci, quindi io concordo sull'auspicio che si trovi
l'unanimità...non è, e non sarà facile.
Voglio sottolineare che, anche indipendentemente dalla legge
nazionale cambiata, noi avevamo sottoposto questo tema a livello
regionale, ed avevamo chiesto alle comunità locali di esprimersi;
ad oggi non c'è stata espressione perché non c'è - bisogna dirselo
- unanimità. C'è Valsavarenche che chiede come ha fatto ad
avere...gli altri Comuni dicono: "sì, è vero che ci sono questi,
però..." e con il però si rimanda e non si arriva mai alla scelta
definitiva, perché qualcuno dall'altra parte dice: "ma se
dev'essere una scelta operativa per i dipendenti, per chi lavora,
potrebbe creare disagi...", e così via...ognuno porta un po'
l'acqua al suo mulino! Il risultato è che a oggi non abbiamo
trovato una soluzione che, come auspicabile, metta tutti d'accordo.
Quindi con questo io mi ricollego agli auspici - che faccio miei -
del collega Cerise, cerchiamo di lavorare per... Voglio solo
sottolineare che non è semplice, perché ci sono delle oggettive
difficoltà di interpretare il ruolo del Comune nell'ambito di
quello che può essere il discorso della sede operativa nel Parco.
Forse andrebbe alzato un attimo il tiro, nel senso di guardare come
potrebbe essere utile per il Parco avere una sede in un posto
piuttosto che l'altro, tenendo conto di quelle che sono le
situazioni che verrebbero a crearsi positivamente avendo la sede
dislocata in un punto piuttosto che in un altro. Però questo sarà
oggetto di un dibattito che tutti noi auspichiamo. Quindi ringrazio
ancora per gli interventi dei colleghi e mi associo a quello che è
l'auspicio di tutti noi, che questa discussione riprenda al più
presto.
Presidente -
Grazie. Il Consiglio regionale quindi prende
atto.
Punto 16 all'ordine del giorno.
