Classificazione
EDILIZIA
Edilizia residenziale
FINANZA REGIONALE E LOCALE
Finaosta



Oggetto del Consiglio n. 209 del 13 novembre 2008 - Resoconto
OGGETTO N. 209/XIII - Ritiro di mozione: "Adozione di un
provvedimento per la sospensione dei pagamenti delle rate relative
ai mutui contratti con la FINAOSTA per l'acquisto della prima
casa".
Mozione
Considerata la grave situazione di crisi dei mercati
finanziari che sta gravando sulle economie di tutti i principali
Paesi industrializzati e che ha indotto tutti i Governi ad adottare
misure di carattere straordinario a sostegno dei
mercati;
Considerate altresì le ripercussioni che tale crisi sta
provocando sull'economia reale dei Paesi interessati, Italia
inclusa, tanto da fare prevedere, a tutti i soggetti istituzionali
a ciò preposti, una fase di recessione economica per almeno tutto
il 2009;
Tenuto conto che le difficoltà economiche, oltre che
sulle imprese, si ripercuoteranno necessariamente sulle famiglie,
sul loro potere d'acquisto e quindi sulla loro propensione al
consumo, con prevedibili ulteriori negative conseguenze
sull'economia;
Dato atto che la crisi e le difficoltà economiche non
hanno risparmiato la realtà valdostana e che emergono, anche in
Valle d'Aosta, segnali di difficoltà, da parte di famiglie e
imprese, nei pagamenti delle rate di mutui, così come annunciato
dal Presidente della Finaosta SpA nel corso di una recente
audizione in seconda Commissione;
Viste la straordinarietà della situazione e le
preoccupazioni già pubblicamente espresse in merito dal Consiglio
regionale;
Il Consiglio regionale
Impegna
la Giunta ad adottare in via di massima urgenza un
provvedimento indirizzato alle famiglie valdostane volto alla
sospensione, per i semestri aventi scadenza a gennaio e luglio
2009, dei pagamenti delle rate relative ai mutui contratti con la
Finaosta, ai sensi della L.R. n. 86/84 per l'acquisto della prima
casa.
F.to: Zucchi - Lattanzi - Benin - Tibaldi
Presidente
- La parola al Consigliere Zucchi.
Zucchi (PdL)
- Vista la doppia giornata, i tempi e anche
i pourparlers che sono avvenuti nel frattempo, cercherò di essere
molto sintetico, anche se l'argomento lo ritenevo quando l'ho
steso, lo ritengo molto importante vista la situazione di cui
abbiamo dibattuto, mi riferisco alla situazione della gravità dei
mercati finanziari che si è abbattuta sul mondo intero, e la nostra
Regione non ne è stata immune. Alla luce dei tavoli che il
Consiglio regionale ha messo in pista, mi riferisco alle conferenze
dei capigruppo, alle audizioni che sono avvenute, in particolar
modo del Presidente di Finaosta Cilea che ha dichiarato che la
situazione finanziaria sta già portando degli effetti ai fini delle
difficoltà per imprese e cittadini, e questa è stata la novità in
merito soprattutto ai cittadini per le difficoltà del pagamento
delle rate del muto prima casa, che, come è noto, sono rate che per
capitale e tasso di interesse sono sempre state considerate molto
abbordabili, tuttavia cominciano a registrarsi delle difficoltà da
parte dei nostri concittadini al pagamento di queste rate. Siccome
tutti gli analisti concordano nel dire che la situazione di crisi
in atto produrrà i propri effetti nel 2009, è logico pensare che
sia meglio il detto che prevenire è meglio che curare. E bene ha
fatto tutto il Consiglio, il Presidente e tutti noi a configurare
un tavolo che vada ad esaminare nel dettaglio le possibili
soluzioni che tutti quanti insieme dovremmo condividere per cercare
di arginare questa crisi e soprattutto venire incontro alle
esigenze dei nostri concittadini.
Ed è con questo spirito che inizialmente anche personalmente,
voi siete buoni testimoni, fin dal primo momento mi sono
preoccupato di dare dei suggerimenti di concretezza, perché, al di
là dei tavoli di riunioni, i nostri concittadini credo aspettino
degli elementi di concretezza rispetto a questi problemi e ho
depositato tale mozione nei tempi tecnici (10-11 giorni fa) dove ho
configurato, senza nulla togliere al discorso più ampio che il
Presidente Rollandin, l'Assessore Lavoyer e tutti quanti noi
abbiamo pensato di porre in essere nel fare le valutazioni, un
intervento concreto che ritenevo fosse possibile, ossia quello che
è oggetto della mozione. La Finaosta è una nostra emanazione, la
controlliamo, abbiamo la possibilità tecnica differentemente da
altri settori che sono più complessi, di poter incidere subito nel
cercare di dare già alla fine di questo anno una risposta concreta
per i nostri cittadini, per dare loro un po' di respiro, perché
facendo quattro conti i mutui massimi sono di 70.000 euro per 20
anni, sono configurati in un'ottica di semestralità, si sta
parlando di un importo che si aggira attorno a 1.500-1.600 euro di
rata di mutuo semestrale.
L'intendimento era quello di dare una boccata di ossigeno, una
tredicesima ai nostri concittadini e quindi configurare per tempo
un provvedimento, se fosse stato possibile dal punto di vista
tecnico metterlo in opera, senza con questo voler fare il primo
della classe o voler anticipare le intenzioni del Presidente della
Regione, dell'Assessore Lavoyer e del Consiglio intero. Non è una
questione di primogenitura, è una questione di esigenza e necessità
attualissima e doverosa di dare delle risposte ai nostri
concittadini su questo tema. Io sono quindi disponibile a qualunque
tipo di ragionamento si voglia porre in essere in un'ottica di
condivisione, per arrivare a una soluzione in tempi brevi. Il
motivo per cui ho depositato la mozione solamente su questo
argomento è dettato, ripeto, dalla mia convinzione che gli altri
argomenti che sono stati spiegati a fondo dal Presidente Rollandin
e dall'Assessore Lavoyer necessitassero di un maggior
approfondimento.
Con questo non è che intendo fossilizzarmi su un argomento e né
voglio andare per forza a sostenere questa iniziativa per
rivendicare il diritto di primogenitura. Sono in attesa di una
risposta da parte del Governo, dell'Assessore Lavoyer, del
Presidente Rollandin in merito a questa richiesta, con la
disponibilità di giungere a una logica di condivisione, a
condizione che ci siano però dei tempi tecnici che vadano in ordine
all'accoglimento di questa richiesta e anche ad altre naturalmente
che sono già state paventate, ma in tempi tecnici tali da poter
dare il significato di un'azione nei confronti dei nostri
concittadini.
Presidente
- Dichiaro aperta la discussone generale.
La parola al Presidente della Regione, Rollandin.
Rollandin (UV)
- Ringrazio il collega Zucchi per il suo
intervento che ha chiarito alcuni aspetti di questa iniziativa, ma
vorrei dire che come Regione siamo fra le prime ad aver indirizzato
la parte relativa agli interventi legati a questa crisi che ha un
respiro purtroppo mondiale, e soprattutto cercare di coinvolgere
tutte le forze politiche, per evitare che su questi temi si
facessero delle speculazioni che secondo me non era e non è il caso
di fare. Credo che dall'inizio ci sia stata la disponibilità a
istituire un tavolo politico e un tavolo tecnico che permettesse di
giungere nei tempi più rapidi possibili, spiegando anche nella
Commissione competente o nella Conferenza dei Capigruppo,
interessata a presentare le iniziative, a dare tutti i dati a
supporto degli interventi che si possono fare. Sottolineo che si
possono fare.
Nel contempo, da quando è iniziata questa procedura, c'è stato
sia a livello nazionale che a livello di Conferenza Stato-Regioni
un susseguirsi di iniziative tendenti a far sì che ci sia anzitutto
un'espressione chiara dello stato di crisi dichiarata dallo Stato
nazionale e anche accettata dall'UE, perché non dimentichiamo che
su tutta una serie di settori ci sono dei vincoli che devono essere
superati nell'ambito dei cosiddetti aiuti di Stato.
Qual è la nostra ipotesi di lavoro e la nostra richiesta, perchè
diciamo che sarebbe importante presentare un insieme di proposte
congiuntamente all'attenzione del Consiglio su questi temi? Oggi
dobbiamo tenere nella giusta considerazione i dati che stiamo
raccogliendo, faremo a giorni la seconda tornata di incontri con le
banche, le Confidi per avere la situazione aggiornata e il
monitoraggio sulla situazione per riferire alla Commissione
competente, e a questo punto presentare nel più breve tempo delle
proposte, che siano sui mutui che siano di attenzione alle attività
produttive e alle famiglie, perché questi sono i tre punti (per
essere sintetici) sui quali fare un intervento che sia il più
agevole possibile, che rispetti la normativa, che sia compatibile,
in modo da non fare un intervento che vada contro le norme dell'UE.
Con l'Assessore Lavoyer quindi stiamo seguendo questo tipo di
procedura per arrivare a un pacchetto di iniziative che possa
essere l'oggetto di una discussione in questo Consiglio, per questo
chiediamo al collega Zucchi di ritirare la mozione. Credo che entro
il mese di dicembre saremo in grado di presentare le proposte in
Commissione, che poi valuterà come intervenire e con quali
strumenti legislativi.
Il discorso è di predisporre un pacchetto di iniziative, questo
è uno di quelli più attuali che avevamo già visto assieme e su cui
c'è già un monitoraggio molto attento fatto non solo da Finaosta ma
anche dalle banche, su cui intendiamo intervenire.
Concordiamo sul fatto di dover intervenire, vorremmo intervenire
con un pacchetto di iniziative e non con una sola, per questo
chiederemmo di ritirare tale provvedimento con questo spirito
unitario.
Presidente
- Su questa proposta del Presidente la parola
al Consigliere Zucchi.
Zucchi (PdL)
- Prendo atto della dichiarazione di
accettazione nello spirito con cui avevo posto la mozione
all'attenzione del Consiglio, anche per sollecitare, se ce ne fosse
stato bisogno, lo volevate fare ugualmente, questa iniziativa, anzi
queste iniziative che dovranno essere varate speriamo - e prendiamo
atto delle sue parole che devono rappresentare un impegno - entro
la fine dell'anno, affinché insieme a questo provvedimento possano
essere anche adottati tutti quelli utili e possibili, secondo le
leggi e la convenienza, atti a dare una prima risposta ai nostri
concittadini, pertanto accolgo la sua richiesta e ritiro la
mozione.
Presidente
- La mozione viene ritirata.
Il Consiglio prende atto.
