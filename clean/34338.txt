Classificazione
CASA DA GIOCO



Oggetto del Consiglio n. 2136 del 21 dicembre 2011 - Resoconto
OGGETTO N. 2136/XIII - Interpellanza: "Iniziative per
arginare l'andamento negativo degli introiti della Casa da gioco di
Saint-Vincent".
Interpellanza
Richiamati i dati riguardanti gli introiti lordi del Casinò
di Saint-Vincent relativi ai primi 11 mesi del 2011 che attestano
un calo di oltre 2 milioni di euro rispetto allo stesso periodo del
2010;
Preso atto del consolidamento dell'andamento negativo dei
"giochi lavorati", che perdono complessivamente oltre 5,6 milioni
di euro rispetto al 2010;
Considerato che il trend negativo degli introiti sembra
riportare indietro il Casinò al 2009 quando si registrò il peggiore
risultato della storia recente della Casa da Gioco;
Ricordato che le ingenti risorse finanziarie che si stanno
investendo sul futuro della Casa da Gioco, essendo pubbliche,
appartengono a tutti i valdostani;
Considerato che sono in corso di esecuzione importanti
interventi di recupero del Grand Hôtel Billia e del Centro
congressi, dai quali sembrerebbe dipendere il definitivo rilancio
del Casinò;
i sottoscritti Consiglieri regionali
Interpellano
il Presidente della Regione per conoscere:
1) quali sono le sue valutazioni in merito all'andamento
degli introiti del Casinò di Saint-Vincent nei primi undici mesi
del 2011 e quali nuove strategie il governo regionale intende porre
in essere, tramite il management della Casa da gioco, al fine di
arginare il trend negativo dei "giochi lavorati";
2) quando si prevede siano portati a termine il restyling
delle sale da gioco e il primo intervento di rinnovamento del Grand
Hôtel Billia e del Centro Congressi, il cui inizio è avvenuto con 5
mesi di ritardo;
3) quando si prevede di iniziare il secondo lotto di lavori,
concernente l'Hôtel 5 stelle ed il Salone delle feste che, secondo
cronoprogramma, dovrebbe cominciare il prossimo 15 gennaio.
F.to: Chatrian - Bertin - Giuseppe Cerise - Louvin - Patrizia
Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Nel mese di giugno avevamo fatto in quest'aula il punto della
situazione inerente gli introiti, gli ingressi, le criticità, i
punti anche di forza; abbiamo fatto una discussione sulle
potenzialità, sulla clientela VIP e diciamo si è fatta una
valutazione generale sull'andamento della casa da gioco rispetto
alle altre case da gioco nazionali, con l'unico obiettivo di avere
tutte le informazioni per poterci confrontare e cercare di mettere
sul tavolo nuove possibilità. Oggi la volontà è quella di fare
nuovamente il punto della situazione - siamo quasi a fine anno -, a
questo punto non solo sugli introiti lordi, ma anche sui grandi
lavori che si stanno portando avanti, sulle sale, sul
restyling
generale
, sul primo lotto e anche sul secondo lotto che
dovrebbe iniziare. Vorremmo avere tutte le informazioni per fare
delle valutazioni, noi abbiamo le informazioni generali fino al 10
dicembre, ci manca la decade fino ad ieri e la prima domanda va
proprio nella direzione di sapere
"quali sono le sue valutazioni
in merito all'andamento degli introiti..."
e quali nuove
strategie il Governo regionale intende porre in campo per arginare
- utilizzo questo termine, ma, se vogliamo, potremmo renderlo più
soft - il trend negativo soprattutto dei "giochi lavorati". Da
conti che abbiamo, il paragone fra il 2011 e il 2010 ha un
differenziale di circa 5.000.000 di euro fra giochi americani e
giochi francesi. Ripeto: ci mancano i dati degli ultimi 10 giorni,
non sappiamo se in senso positivo o negativo; abbiamo un
differenziale negativo rispetto al 2010 di circa 1.600.000 euro al
10 dicembre. Seconda domanda:
"quando si prevede siano portati a
termine il restyling delle sale da gioco e il primo intervento di
rinnovamento del Grand Hôtel Billia e del Centro Congressi..."
.
In ultima battuta:
"quando si prevede di iniziare il secondo
lotto di lavori, concernente l'Hôtel 5 stelle ed il salone delle
feste..."
. Questo per fare il punto della situazione sugli
andamenti della casa da gioco allargata a tutti i grandi
investimenti, che la Regione sta mettendo in campo a Saint-Vincent.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio il collega
Chatrian, che mi dà l'opportunità di chiarire sia i dati relativi
all'ultimo periodo, sia soprattutto lo stato di avanzamento dei
lavori.
Per quanto riguarda la prima domanda:
"quali sono le sue
valutazioni in merito all'andamento degli introiti..."
, alla
data del 10 dicembre scorso l'andamento degli introiti del casinò
presentava una leggera diminuzione rispetto allo stesso periodo del
2010 di meno 1,75 e un aumento rispetto al 2009 di 1,13; le
presenze invece registravano un aumento di 4,11 percento rispetto
al 2010 e dell'8 percento rispetto al 2009. Come ricordato nel mese
di giugno scorso in occasione di un'interpellanza analoga, la Casa
da gioco di Saint-Vincent nel corso del 2010 è stata l'unico casinò
italiano a registrare un aumento del fatturato rispetto al 2009
(più 4,13) in controtendenza rispetto al mercato. Anche nel corso
del 2011 Saint-Vincent è quello che, rispetto a tutta la
concorrenza diretta sia italiana, sia estera, presenta l'andamento
migliore e in altri casi anche con differenze dei progressivi a
doppia cifra (lo ha già citato il collega, soprattutto per i giochi
americani). Questi risultati sicuramente degni di nota sono stati
raggiunti attuando completamente il piano industriale 2009-2011,
grazie alla realizzazione dei primi investimenti, in primis la
nuova sala
Evolution
e la nuova
Brasserie
. Fino alla
fine di settembre il dato progressivo degli introiti di gioco
rispetto al 2010 è rimasto in segno positivo per poi leggermente
peggiorare, questo è dovuto essenzialmente alla crisi economica
nazionale in senso più generale, che si è pesantemente aggravata a
partire da questa estate, accompagnata da segnali di allarme sullo
stato di salute dei conti pubblici. L'effetto è stato un repentino
deterioramento del livello dei consumi e della fiducia da parte dei
cittadini; è assolutamente illogico poter pensare che un'attività
ludica come quella di una casa da gioco non subisca gli effetti
della pesante congiuntura economica al pari di qualsiasi altra
attività, anzi fino ad oggi il casinò ha retto meglio rispetto ad
altri tipi di attività e aziende. I giochi lavorati costituiscono
il settore più in difficoltà a livello europeo proprio a causa
della crisi economica, in Italia inoltre la situazione è aggravata
dalla forte concorrenza costituita dal gioco di Stato e dalle
recenti modifiche normative sull'utilizzo del contante, modifiche
che hanno snaturato la normale attività di gioco. Parliamo quando
ancora era a 2.500 euro, adesso che è a 1.000 euro credo sia ancora
più difficile, tanto che abbiamo presentato un emendamento per
andare nella stessa direzione dei giochi europei, ossia portare ad
un livello più alto, perché tutti i casinò europei hanno una norma
diversa. Ne consegue che questo segmento produttivo soffre
maggiormente rispetto a quello elettronico, caratterizzato a
livello di accesso al gioco inferiore. A livello europeo gli
incassi dei giochi da tavolo non superano mediamente il 20 percento
del fatturato totale; il Casinò di Saint-Vincent invece, proprio in
relazione alla grande attenzione posta verso i grandi giocatori,
oltre che al mantenimento dei livelli occupazionali, presenta un
rapporto pari al 50 percento fra i due settori produttivi. È bene
ricordare che il lavoro svolto soprattutto relativamente alla
clientela VIP ha portato la nostra casa da gioco ad aumentare la
propria quota di mercato relativa ai giochi da tavolo, addirittura
portandola sopra i livelli del 2008, diventando insieme al Casinò
di Venezia il
leader
di questo settore produttivo. Questo a
dimostrazione che le strategie messe in campo hanno dato i loro
frutti, ma che il mercato non può allo stato attuale proporre
miglioramenti degli introiti in valori assoluti. La previsione per
il 2012 indica un ulteriore peggioramento della congiuntura
economica con effetti depressivi nei consumi - legati alla recente
manovra - non ancora prevedibili e a questo bisogna aggiungere le
difficoltà derivanti, come vi dicevo, dai nuovi limiti
dell'utilizzo del contante. È anche importante rilevare che sono in
prima fase di realizzazione gli investimenti relativi al piano di
sviluppo, che, come avvenuto per la sala
Evolution
e la
nuova
Brasserie
, costituiranno il vero rilancio non solo
della casa da gioco, ma di tutto il comprensorio. È chiaro però che
in questa fase, seppure con tutte le attenzioni possibili,
l'offerta alla clientela sarà forzatamente ridotta e in alcuni casi
si potranno verificare delle situazioni di disagio, in particolare
per quello che riguarda i servizi alberghieri, che hanno effetti
diretti sulla frequentazione del casinò e sugli organismi di
manifestazioni di livello. Come più volte ribadito, dopo la
consistenza attuale delle strutture, l'unico intervento in grado di
rilanciare le attività, e in particolare quelle dei giochi
tradizionali e da tavolo, è legato al piano di sviluppo, che dovrà
riportare qualità e offerta di tutti i servizi alla massima
eccellenza. Questo processo garantirà la creazione di un ambiente
con servizi adeguati alla clientela di
élite
, che ama
frequentare i tavoli verdi. Darò poi una copia, perché ci sono
altri dati che non riesco a leggere per mancanza di tempo.
Per quanto riguarda la seconda e la terza domanda, nel corso del
corrente anno, come previsto, la Casino de la Vallée ha dato pieno
avvio a tutte le attività previste dal piano di sviluppo, sono
dapprima state ottenute tutte le autorizzazioni relative ai
progetti, poi sono iniziati i lavori dei tre grandi cantieri:
quello del Grand Hôtel Billia, quello per il
restyling
delle
sale da gioco e quello della nuova centrale tecnologica, oltre a
quello per l'adeguamento strutturale e normativo dell'autorimessa.
I lavori di
restyling
delle sale da gioco presentano grosse
complessità nella definizione delle fasi, in quanto deve essere
preservata nel limite del possibile la normale attività di gioco;
per questo motivo gli interventi sono stati suddivisi a blocchi e
prevedono la realizzazione di un nuovo volume di ingresso con
l'ampliamento delle sale da gioco al primo piano entro la prossima
primavera e la successiva realizzazione delle sale interne in
almeno sei ulteriori fasi, in considerazione della necessità di
preservare la normale attività di gioco e l'attività dei periodi di
massima affluenza, come il periodo delle festività di fine anno e
del mese di agosto. Il programma attuale prevede il completamento
dei lavori entro la primavera 2013. Per gli interventi di
rinnovamento del Grand Hôtel Billia, i lavori di ammodernamento
delle strutture sono iniziati non con 5 mesi, ma con almeno 15 anni
di ritardo, ad ogni modo il cronoprogramma preliminare presentato
dal progettista è stato, alla luce dell'approfondimento della
consistenza delle strutture e degli impianti, aggiornato nelle sue
fasi, in quanto soprattutto la realizzazione degli impianti ha
obbligato un diverso accorpamento dei blocchi di intervento. Le
tempistiche stabilite e contrattualizzate prevedono due distinte
fasi operative: la prima, iniziata a settembre, si concluderà con
la realizzazione dell'hôtel a 4 stelle e del salone delle
manifestazioni entro l'estate 2012, mentre il centro congressi sarà
realizzato entro novembre 2012. Per quanto riguarda la seconda
fase, l'inizio dei lavori è previsto a settembre 2012 e la
conclusione dello stesso per l'hôtel a 5 stelle di lusso, oltre ai
ristoranti e a zone comuni, entro l'estate 2013, mentre il centro
benessere si prevede che sarà terminato entro novembre 2013. È un
programma abbastanza ambizioso, ha dei tempi molto stretti, ma che
si prevede siano mantenuti perché tutti sono stati iniziati.
Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Non sono riuscito a prendermi tutti gli appunti, ma nella
sostanza per quanto riguarda i quesiti due e tre, noi in fase di
dibattito del piano di sviluppo e della programmazione e
pianificazione avevamo più volte riscontrato una difficoltà e una
poca credibilità nei tempi visti i grandi investimenti, tant'è che
le risposte che ci ha dato vanno in quella direzione. Lei poi ci ha
spiegato che si sta facendo il possibile per dare delle risposte e
soprattutto per stare in certe scadenze. Prendiamo atto quindi
delle sue risposte, poi le valuteremo nel dettaglio, sapendo che le
proposte effettuate in quest'aula avevano dei tempi molto più
rapidi, ma non è questo il dibattito, Presidente...oggi lei nel suo
pragmatismo ci ha risposto dicendoci:
"queste sono le
date..."
, non sono come quelle che ci aveva dato un anno e
mezzo fa, ma la questione non è questa: era per sapere nella
sostanza l'hôtel a quattro stelle, il centro congressi, la zona
benessere, l'hôtel a cinque stelle... Un consiglio per la prossima
volta: cercate nell'annuncio di essere più credibili nel momento in
cui mettete in campo degli investimenti così importanti, poi per
noi è sufficiente avere in questo momento l'informazione.
Per quanto riguarda la prima domanda sull'andamento degli
introiti del casinò, già nel mese di giugno lei fece un paragone
con gli altri casinò dicendo che il nostro perdeva meno rispetto
agli altri. Abbiamo perso talmente nel 2009 che sotto quei
94.000.000 speriamo di non scendere più come introiti lordi, ce lo
siamo detto diverse volte in questa legislatura. La nostra
preoccupazione è che probabilmente, dai dati che oggi ci fornisce,
non andremo molto oltre i 94.000.000 a livello di introiti lordi,
raggiungeremo a malapena 95.000.000 di euro e non andremo più
lontani. Questo ci mette nelle condizioni di chiedere uno sforzo
importante non tanto del Governo regionale, ma della dirigenza
della casa da gioco di mettere in campo tutte le azioni per
arginare: lei prima dava dei dati sui giochi lavorati, abbiamo
perso 5.000.000 di euro su 50, che è più del 10 percento solo dal
2010 al 2011. Il nostro invito quindi è, da una parte, di non
demordere e di aggredire dall'altra, non facciamo più dei paragoni
con gli altri casinò, perché abbiamo toccato il fondo del barile
nel 2009 e non possiamo essere soddisfatti dell'andamento della
nostra casa da gioco.
Solo una battuta sugli ingressi: lei prima ha detto che abbiamo
un delta positivo per gli ingressi, io ho solo dei dati dei primi
nove mesi, non ho i mesi di ottobre e novembre, ma su 470.000
ingressi più di 40.000 sono dei residenti, quindi un 10 percento,
questo significa che tecnicamente gli ingressi sono inferiori. Solo
per dire: mettiamo un po' di carne al fuoco, mettiamo in campo
delle azioni, non lei direttamente, ma chi per lei in questo
momento sta mettendo in campo azioni poco o tanto aggressive, non
sono un manager di casinò, penso che quest'aula debba però non solo
conoscere gli andamenti, ma sapere cosa si sta facendo, in che
direzione si sta andando. Ripeto: poi il termometro sarà quello del
risultato finale, che purtroppo sarà vicino al risultato più
negativo che abbiamo avuto negli ultimi 20-30 anni, quello appunto
del 2009 che si attestava intorno a 94.000.000 di euro. Non penso
che andremo molto oltre i 94.000.000 di euro. Grazie.
