Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1387 del 29 luglio 2015 - Resoconto
OGGETTO N. 1387/XIV - Interpellanza: "Valutazioni in ordine
all'utilizzo della Società di servizi V.d.A. per l'individuazione
delle procedure selettive o concorsuali per l'assunzione del
personale nelle società partecipate dalla Regione".
Presidente
- Per l'illustrazione, ha chiesto la parola il
Consigliere Ferrero; ne ha facoltà.
Ferrero (M5S)
- Grazie Presidente.
Il problema che si voleva porre con questa interpellanza
riguarda i criteri di selezione del personale nelle società
controllate e partecipate, direttamente e indirettamente, in quella
galassia delle oltre 50 entità, che ormai ha assunto una rilevanza
maggiore, rispetto addirittura all'Amministrazione regionale.
Sostanzialmente, qui non stiamo a fare delle valutazioni, che
abbiamo già fatto precedentemente, sui criteri di assunzione nelle
società partecipate, sennò potremmo stare qui delle ore a parlarne.
Sostanzialmente è contenuta una proposta: noi abbiamo una delle
nostre società, la Società di servizi VdA, la cosiddetta
"salva-precari", che svolge un'attività istituzionale di
collocamento, o comunque di assunzione, abbiamo questa galassia di
società partecipate che non ha dei criteri uniformi di assunzione -
non si capisce bene in virtù di che cosa vengono fatte le
assunzioni -, ci sono dei fantomatici colloqui, ci sono persone che
vengono identificate in maniera così generica, e allora perché non
utilizzare la "salva-precari", in attesa che sia fatta la famosa
"riforma delle società partecipate"? Riforma che, mi sa, sta
subendo lo stesso iter della riforma degli stipendi dei Consiglieri
regionali: è iniziata con grandi attese, però ci sono necessità di
approfondire, poi dopo bisogna approfondire di nuovo, poi bisogna
approfondire e ulteriormente approfondire, e siamo arrivati
all'estate e non è stato ancora deciso nulla.
E allora nel frattempo, al di là delle polemiche, perché non
utilizzare, se è possibile, ed è questo che chiediamo al Governo
regionale, la "salva-precari", per assumere il personale delle
società partecipate. Non so, la CVA ha bisogno di un impiegato
amministrativo, guarda caso abbiamo già una graduatoria nell'ambito
della "salva-precari", prendiamo il primo in graduatoria escluso e
lo assumiamo in CVA. La stessa cosa può essere fatta al Casinò, può
essere fatta ad INVA.
Questa potrebbe essere una soluzione: utilizziamo una risorsa
che è già una nostra risorsa, eventualmente se c'è da fare qualche
aggiustamento, aggiustiamo lo statuto, se queste cose non erano
previste, ma diamo anche una garanzia in un momento in cui
l'occupazione e il lavoro hanno una rilevanza così grande. In un
periodo in cui c'è crisi economica, diamo una certezza e diciamo:
"in questo momento, in attesa della favolosa riforma delle società
partecipate, ci diamo dei criteri e assumiamo in base alle
selezioni che vengono fatte alla "salva-precari". Ecco, quello che
mi interessava è sapere qual è il parere o se sono state fatte
delle riflessioni da parte del Governo regionale, su una questione
che potrebbe essere risolta utilizzando qualcosa che già abbiamo a
disposizione". Grazie.
Presidente
- Per la risposta, ha chiesto la parola il
Presidente della Regione, Rollandin; ne ha facoltà.
Rollandin (UV) -
Grazie Presidente.
Per quanto è della prima domanda, "
se con la vigente
normativa sia possibile il coinvolgimento della società di servizi
in un provvedimento concorsuale per l'assunzione di personale
in
società partecipate"
. Ora, l'articolo 3 della legge
44 del 2010 individua gli ambiti di attività della Società di
servizi e pertanto non consente il coinvolgimento della Società in
attività di selezione del personale per le società partecipate, nel
senso che dice quali sono gli obiettivi, cioè quello di selezionare
il personale - com'è stato fatto, in due o tre settori che sono a
supporto - e per in qualche modo controbilanciare quello che non si
può avere come stabilizzato, di fatti lì è la stabilizzazione
particolare per...ecco, quindi questo oggi non è previsto.
Per quanto riguarda l'altro punto, anche questo...di fatto la
sua valutazione è stata in parte...come dire? presa, quando si è
parlato, come Regione, del comparto unico e addirittura della
possibilità di trasmigrare dal comparto unico in alcune
partecipate. Quello che diventa un po' difficile, sa cos'è, non è
tanto sull'impiegato, ma anche lì sulle varie specificità, cioè se
prendiamo una società idroelettrica, chiaramente chiede dei tecnici
che abbiano una certa figura, una certa professionalità. Se io
passo da una partecipata degli impianti di risalita, chiedono delle
professionalità diverse...a oggi abbiamo fatto il ragionamento, ma
contestualizzare, tranne alcune figure amministrative, quelle in
teoria potrebbero essere prese...ma le più delicate sono quelle
tecniche, che ogni società di fatto seleziona. Quello che credo sia
la sua preoccupazione...di fatto che dovrebbe poi entrare nella
logica di fare delle selezioni tali che siano trasparenti e che
quindi a questo punto i criteri, che siano poi indicati da A o da
B...i criteri siano chiari, si spieghi perché sono previste
certe...cioè se chiedo un perito, chiedo un perito, quindi un
perito tecnico e non un falegname. Cioè per fare alcune...capisce,
è lì che viene fuori la vera matrice, quello che dovrebbe sbloccare
un discorso serio...bene chi ha quelle professionalità e quei
titoli può partecipare a una selezione, dopodiché si ha una
graduatoria e da lì si attinge, eventualmente dando la validità
della graduatoria per il periodo più ampio, in modo da non ripetere
tutti...non più di tanto, perché sennò i giovani non possono essere
di nuovo coinvolti.
Questa è un po' la logica per cui non si ritiene ad oggi
percorribile questa strada, che in qualche modo non andrebbe ad
alleggerire quello che è il risparmio che lei diceva, cioè di fare
una cosa valida per tutti. Ecco, questo, ad oggi, almeno...la
riflessione fatta anche con le parti tecniche diventa un po' più
difficile. Poi, però, si possono fare dei...la logica è giusta,
bisogna solo capire come raccogliere le sollecitazioni e dare delle
risposte che siano tecnicamente valide. Grazie.
Presidente -
Grazie Presidente. Per la replica, ha
chiesto la parola il collega Ferrero; ne ha facoltà.
Ferrero (M5S) -
Grazie Presidente.
Sì, la sollecitazione andava proprio in quella direzione, cioè
intanto di consentire un risparmio, perché fai una selezione unica,
che è valida per le 50 partecipate e, ovviamente, mi riferivo a
personale che potesse avere dei ruoli prettamente amministrativi e
non tecnici.
E la seconda riflessione riguardava la questione della garanzia:
metto un Ente che possa garantire criteri uniformi, in maniera tale
che non rischiamo di assistere, come avevamo assistito in alcune
partecipate, all'assunzione di persone che a livello di titolo di
studio erano carenti, a livello di esperienza professionale erano
così così, e allora, alla fine, pur trattandosi di profili tecnici,
l'assunzione era stata fatta in una maniera un po' aleatoria e per
noi arbitraria. Ecco, era un modo di uscire da questa
impasse.
È ovvio che a questo punto, niente, noi staremo a vedere, ma la
questione della riforma delle partecipate diventa una cosa
pressante...ovviamente l'invito è rivolto a chi ha trattato la
questione e, soprattutto, si dovrà trattare di una riforma vera,
non di una riforma che viene camuffata tanto per metterci sopra
qualcuno, e che lascia poi, invece, la possibilità di mettere
caselle, per quanto riguarda le assunzioni, e che consente anche di
mettere caselle, per quanto riguarda le forniture. Quindi, se c'è
una vera riforma va bene, se questa riforma non arriverà,
ovviamente arriverà un progetto di legge da parte del Movimento
Cinque Stelle, con le indicazioni, poi sarà a voi dire se volete
approvarlo oppure no.
Presidente -
Grazie. Punto 18 all'ordine del giorno.
