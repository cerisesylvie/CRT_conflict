Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 594 del 26 novembre 1981 - Resoconto
OGGETTO N. 594/81 - LOCALIZZAZIONE IN COMUNE DI POLLEIN DI
UN'AREA PER LA COSTRUZIONE DI UNA CASERMA. (Interrogazioni ed
interpellanza)
Presidente
- Do lettura delle interrogazioni presentate
dal Consigliere Minuzzo e dai Consiglieri Mafrica, Tonino, Carral e
Péaquin e dell'interpellanza presentata dal Consigliere
Carlassare:
INTERROGAZIONE
LETTO l'ordine del giorno votato dal Consiglio Comunale di
Pollein, in data 6 ottobre 1981;
VISTA la delibera di Giunta richiamata dal citato ordine del
giorno con la quale si dà "incarico del rilievo catastale
aggiornato di aree interessate alla costruzione di una caserma in
Comune di Pollein";
CONSIDERATO che ancora una volta il comportamento della
Giunta regionale si è dimostrato prevaricatore delle autonomie
locali;
Interroga
il Presidente della Giunta per conoscere:
1)
per quali motivi si è dato il citato incarico senza
portare a conoscenza il Consiglio Comunale di Pollein;
2)
se vi sono già stati accordi con il Ministero della
Difesa per la eventuale costruzione della caserma in
oggetto;
3)
i motivi per i quali è stata scelta, in modo
arbitrario, la area sita nel Comune di Pollein;
4)
i motivi per i quali non ha ritenuto opportuno
investire il Consiglio regionale sulle questioni delle "permute e
delle servitù militari" in Valle.
F.to: P. Minuzzo
INTERROGAZIONE
VENUTI A CONOSCENZA della ferma protesta del Comune di
Pollein contro i metodi dell'Amministrazione regionale, in merito
alla possibile installazione di una caserma nel territorio di tale
Comune, i sottoscritti Consiglieri
Interrogano
il Presidente della Giunta e l'Assessore regionale ai Lavori
Pubblici per sapere:
1)
quali valutazioni hanno portato alla scelta di
Pollein per l'insediamento di una nuova caserma;
2)
perché non è stata interpellata in proposito
l'Amministrazione comunale;
3)
se la Giunta regionale intende passare ancora una
volta sopra la testa di un Comune e della popolazione residente,
occupando terreni oggi destinati ad importanti attività
sportive.
F.to: D. Mafrica, Tonino A., F. Carral, Péaquin
INTERPELLANZA
VENUTO A CONOSCENZA che il Comune di Pollein ha approvato in
data 6 ottobre 1981 un ordine del giorno in merito all'eventuale
costruzione di una caserma che occuperebbe ben 20.000 mq. di
superficie coperta;
CONSIDERATO che né il Comune di Pollein, né i suoi abitanti,
né tantomeno il Consiglio regionale sono stati consultati circa
questa eventualità;
RITENENDO che una caserma predisposta per alloggiare 1000
soldati, con i relativi mezzi meccanici, logistici ecc., situata in
un Comune con circa 800 abitanti può comportare oltre allo spreco
di terreno ed altre difficoltà di carattere territoriale anche
gravi problemi tanto per gli abitanti che per i militari;
Interpella
la Giunta regionale per conoscere:
1)
se quanto affermato dalla delibera n. 87 del
6.10.1981 del Comune di Pollein corrisponde a verità;
2)
in caso affermativo quali necessità e criteri
guidano le scelte di questa ubicazione;
3)
per quale motivo non c'è stata una preventiva
consultazione degli Enti territoriali e delle persone
interessate;
4)
se la scelta di questa ubicazione può già
considerarsi definitiva o se vi siano alternative possibili e già
previste;
5)
se l'Amministrazione regionale sarà gravata di
altri oneri oltre a quelli derivanti dalla delibera n. 2907 del
5.6.1981.
F.to: N. Carlassare
Presidente
- In questo caso, secondo prassi, la procedura
è la seguente: trattandosi di un'interpellanza, l'interpellante
Consigliere Carlassare ha facoltà di illustrarla; ci sarà poi la
risposta dell'Assessore che servirà anche per le interrogazioni
poste agli oggetti n. 6 e n. 8. Successivamente darò la parola
all'interrogante dell'oggetto n. 6, all'interrogante dell'oggetto
n. 8 ed all'interpellante dell'oggetto n. 14, per le repliche.
Ha chiesto di illustrare l'interpellanza il Consigliere
Carlassare, ne ha facoltà.
Carlassare (DPROL)
- Il giorno 6 ottobre il Consiglio
Comunale di Pollein ha fatto una deliberazione, che penso sia stata
inviata a tutti i Capigruppo, alla Giunta ed ai Consiglieri
regionali, dove il Comune di Pollein solleva un problema molto
grave. Il 5.6.1981 la Giunta con delibera n. 2907 ha dato incarico
al geometra Maurizio Lucianaz di provvedere alla redazione di un
rilievo catastale aggiornato delle aree interessate alla
costruzione di una nuova Caserma, che si comporrà di diversi
fabbricati destinati all'alloggiamento di mille soldati ed
all'installazione di officine, magazzini, tettoie, per complessivi
mq. 20.000 di superficie coperta, che dovrà essere ubicata sulla
riva destra del fiume Dora Baltea nel Comune di Pollein.
L'Amministrazione comunale di Pollein denuncia il fatto di non
essere stata interpellata per questa possibile localizzazione della
caserma nel suo territorio, già oberato dall'eliporto militare che
copre una fetta cospicua di terreno comunale e fa rilevare che
l'aggiungere un'altra struttura militare di queste dimensioni che
comporterebbe delle difficoltà di ordine urbanistico e - aggiungo
io - anche di ordine sociale. Se in un paese come Pollein di 800
abitanti si costruisce una caserma che può ospitare 1000 soldati,
sorgeranno problemi sia per gli abitanti che per i militari
distaccati in una zona che ha scarsi servizi di collegamento con la
città. Leggendo la deliberazione di Giunta si viene a sapere che
sono in corso delle trattative fra il Genio militare di Torino e la
Giunta stessa per lo spostamento della Caserma, ma di questa
iniziativa non si è dibattuto minimamente; c'è da tenere presente
inoltre che sempre nella stessa zona - anche se non nello stesso
Comune - sta sorgendo il Carcere, e non so fino a che punto sia
logico e conveniente abbinare queste due strutture. Sta emergendo
anche il problema inverso, positivo se vogliamo, ma da affrontare
molto correttamente perché potrebbe far sorgere una nuova serie di
grossi problemi, perché si renderebbe libera in questo caso l'area
della caserma Testafochi e di questa operazione dovrebbe essere
informato il Comune di Aosta che per verso contrario ne è
interessato.
Nell'interpellanza che ho presentato, la prima domanda dove
chiedo se quanto affermato dalla delibera corrisponde a verità, è
stata fatta forse affrettatamente, perché era sufficiente che
andassi a cercare per prima cosa la delibera di Giunta (qui pago lo
scotto dell'inesperienza); il secondo obiettivo che mi pongo è
quali sono i criteri che guidano la Giunta nell'ipotizzare questa
localizzazione e perché non si informano i Comuni e gli Enti
interessati; al 4° punto chiedo se non ci sono soluzioni diverse da
questa prospettata, ed in ultimo quali gravami, incombenze
ulteriori, toccheranno alla Regione per soddisfare una esigenza
posta dall'Amministrazione militare con un piano di decentramento
di una decina di anni fa, che riguarda non solo le strutture
militari della Vale d'Aosta, ma di tutto il paese.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Non mi ricordo esattamente se nel '77 o
nel '78, in seguito ad una discussione avvenuta in Consiglio, avevo
iniziato cauti contatti con le Forze Armate per vedere di
recuperare la Caserma Testafochi, dato che questa è una struttura
enorme che spacca Aosta in due e costituisce sotto ogni profilo un
grosso problema. D'altra parte il piano regolatore di Aosta prevede
in maniera espressa il recupero dell'area della caserma Testafochi.
Le Forze Armate in un primo tempo decisamente contrarie, si sono
dichiarate poi disponibili ad una permuta, cioè da un lato la
caserma Testafochi che verrebbe retroceduta alla Amministrazione
regionale con possibilità di demolizione ed intese con il Comune di
Aosta, dall'altra costruzione a spese della Regione della nuova
scuola Allievi Ufficiali, quindi non una Caserma, con un organico
che non dovrebbe superare i 500 uomini presenti.
Dopo questa prima fase nella quale tutto era sospeso per così
dire a mezz'aria, ve n'è stata una seconda, nella quale i militari
si sono dichiarati interessati, qualora fosse possibile, ad avere
l'area contigua all'eliporto per motivi di addestramento degli
allievi ufficiali. La trattativa è ancora ferma a questo punto il
Generale comandante la scuola militare di Aosta, prima di dare una
risposta, ha richiesto all'Amministrazione regionale di poter
vedere quei documenti di cui alla delibera citata dalle varie
interrogazioni e dall'o.d.g. del Consiglio comunale di Pollein. Non
vi sono stati contatti formali perché i "pourparles" sono ad uno
stato talmente embrionale che non possiamo dare ancora delle
notizie ufficiali, però sia con l'Amministrazione comunale di
Pollein - in particolare attraverso il Consigliere Martin qui
presente e Sindaco - sia con l'Amministrazione comunale di Aosta,
abbiamo fatto cenno al fatto che stavamo studiando il problema
della Testafochi. Tenendo conto che quella piana di Pollein
dovrebbe essere divisa in due dalla circonvallazione sud,
chiamiamola così per intenderci, e che la zona dell'eliporto ne
verrebbe tagliata fuori, l'Amministrazione regionale ha continuato
cauti sondaggi per vedere a che punto si può arrivare. Non
crediamo, agendo così, di passare sopra la testa di nessuno, poiché
ci sembra che tra i vari compiti di questo Consiglio, preminente
sia quello di studiare certe soluzioni territoriali che riguardano
la città di Aosta ed il suo circondario urbano come ormai sta
diventando anche Pollein.
In conclusione; non rispondo specificatamente a tutti i punti ma
mi sia permesso dire che se sono rose fioriranno, e dato che le
rose militari fioriscono con molta lentezza è improbabile che sia
questo Consiglio a discuterne. È evidente però che un'operazione di
questa complessità presuppone che - mi ha fatto piacere l'accenno
del Consigliere Carlassare a quel piano di decentramento che
riguarda tutto il paese - in molte città d'Italia si cerchino altre
soluzioni perché ci sono delle storture urbanistiche inaccettabili;
insomma i militari - non faccio nomi - definiscono la Testafochi
una casermaccia, costa di manutenzione quello che costa ed è
praticamente ormai una specie di rudere, e d'altra parte la città
di Aosta non può rinunciare ad un'area di quel genere per vari
motivi, fra i quali quelli urbanistici. Per adesso la situazione è
ancora molto fluida, se ci dovessero essere delle risposte o dei
segnali positivi, i primi ad esserne informati saranno i
Consiglieri regionali, perché dovranno esserci evidentemente degli
stanziamenti attraverso il Consiglio comunali e,
contemporaneamente, il Consiglio comunale di Pollein.
Se alcune critiche fatte dal Consigliere Carlassare sono
accettabili, mi sembra tuttavia che siano da valutare attentamente;
non vorrei anticipare oggi quella che dovrà essere una discussione
futura ma il Consiglio regionale dovrà valutare a livelli
regionali, e non più comunali, qual è l'utile effettivo di questa
operazione, ma questo il Consiglio regionale lo farà quando una
trattativa del genere si concretizzerà.
Presidente
- Ha chiesto di parlare il Consigliere Minuzzo
per la replica, ne ha facoltà.
Minuzzo (PSDI)
- Per dichiararmi soddisfatto per la parte
concernente l'iter burocratico e la spiegazione dei motivi per i
quali si è arrivati a questa delibera; non posso dichiararmi
soddisfatto invece per quanto concerne il discorso del rapporto con
la Amministrazione comunale di Pollein. Ritengo che effettivamente
non ci siano stati collegamenti fra la Giunta ed i rappresentanti
dell'Amministrazione municipale di Pollein, diversamente da quanto
ha dichiarato il Presidente Andrione, altrimenti il comportamento
di un Sindaco che sottoscrive un verbale, che si preoccupa poi di
inviare a tutti i Capigruppo ed alla Giunta, dopo aver avuto anche
se in via informale contatti con la Giunta, non è corretto. Penso
invece che proprio per la mancanza di contatti, il Consiglio
comunale di Pollein in seguito alla delibera di Giunta del 5.6.1981
n. 2907, ha presentato questa deliberazione.
Posso comprendere ed anche concordare con il Presidente Andrione
quando dice che le Forze Armate per motivi di addestramento hanno
chiesto in permuta l'area di Pollein in quanto vicina all'Eliporto,
ma a questo punto mi chiedo se non era opportuno che ufficialmente
la Giunta regionale mettesse a conoscenza la Municipalità di
Pollein dei "pourparlers" con le Forze Armate, di tutto quel
problema delle servitù militari che si sta discutendo, e del fatto
che le Forze Armate avrebbero indicato come permuta un'area nel
Comune di Pollein. La Giunta avrebbe potuto sapere dal Comune di
Pollein quali erano le sue disponibilità e quali potevano essere le
indicazioni del Comune per lo eventuale utilizzo di un'area di sua
proprietà. Comunque tengo a far rilevare al Presidente della Giunta
Andrione che anche nel Comune di Saint-Marcel ci sono delle servitù
militari e data la distanza così poco rilevante fra Saint-Marcel e
Pollein, si vanno a creare delle difficoltà alla scuola Allievi
Ufficiali. Mi risulta che a Saint-Marcel c'è già una polveriera,
per cui anche quell'area potrebbe essere idonea a creare una scuola
come ci ha illustrato il Presidente.
Presidente
- Ha chiesto di parlare il Consigliere Mafrica
per la replica, ne ha facoltà.
Mafrica (PCI)
- Mi dichiaro insoddisfatto della risposta
per due motivi, uno relativo al metodo della Giunta, l'altro
relativo alla sostanza. Il motivo di sostanza è quello relativo al
problema delle servitù militari in Valle d'Aosta, già complesso
sotto diversi aspetti e che non credo possa essere risolto a pezzi
e bocconi con incontri più o meno ufficiosi fra la Giunta e le
autorità militari. Credo che la Valle d'Aosta abbia il dovere anche
in questo campo di esercitare le sue competenze almeno nella scelta
delle aree. Ho spesso occasione di vedere alla TV l'Assessore al
Turismo, Urbanistica e Beni culturali Pollicini ma non mi è ancora
capitato di sentirlo parlare del piano urbanistico regionale; so
che la sua forza in passato, nelle questioni dell'assetto
territoriale, aveva numerose proposte da fare ma in questi due anni
per quel che riguarda il piano urbanistico regionale e quindi anche
le aree destinate a servitù militari, non è stato fatto nessun
passo in avanti. Per noi il problema di sostanza è di avere delle
scelte da parte della Regione e non delle scelte provenienti dai
militari, in questo campo.
Il motivo di metodo riguarda la mancata consultazione da parte
della Giunta, del Comune di Pollein, non potendo dire certo che le
cose erano ad un livello tale che ancora non era necessario
informare ufficialmente il Comune e soprattutto trattandosi di un
insediamento di queste dimensioni. Sono stati nominati dei tecnici
che hanno cominciato a fare delle misurazioni sulle aree comunali;
il Consiglio comunale dice di non essere stato informato e dal
momento che questa è una dichiarazione ufficiale, per noi è valida;
non sappiamo di contatti ufficiosi, ci atteniamo a quello che ci
viene detto.
Presidente
- Ha chiesto di parlare il Consigliere
Carlassare per la replica, ne ha facoltà.
Carlassare (DPROL)
- Sono anch'io insoddisfatto delle
risposte date dal Presidente della Giunta non tanto per la
ricchezza di particolari su come si è svolta questa vicenda, ma per
le motivazioni quali quelle che sono state illustrate anche dai
Consiglieri Minuzzo e Mafrica. In effetti penso che non solo il
Comune debba essere consultato, ma il Comune a sua volta debba
informare la popolazione fin dall'inizio, per fare sì che soluzioni
del genere non vengano subite da una parte, e che dall'altra non
insorgano discriminazioni di vario genere. Il problema anche da
parte mia è quello di avere un piano regolatore regionale, che
stabilisca le aree disponibili e che tenga conto di tutte le
esigenze della popolazione dei singoli Comuni, all'interno del
quale sia possibile poi fare scelte amministrative da parte della
Regione e dei Comuni interpellati.
Ritengo inoltre che un'operazione di questo genere debba essere
vagliata molto attentamente, perché è vero che si tratta di una
scuola; però spostare un nucleo piuttosto consistente di militari
significa portarsi appresso tutta una serie di altre strutture che
possono sorgere intorno, compreso l'utilizzo delle sabbie che sono
lì vicino, come tutti sappiamo. Ad ogni modo non mi riferivo a
questo tipo di strutture, ma a tutta una serie di altre strutture
che possono essere spazi di vario genere, per cui se è vero che è
previsto un organismo di sole 500 persone, ci si può ritrovare ad
avere fino a 1500 militari magari in particolari condizioni e altri
3000 pendolari che potrebbero essere i parenti in visita.
Ma quello che mi lascia più perplesso è che non si informino
sino dall'inizio tutti gli organismi interessati a questo
problema.
