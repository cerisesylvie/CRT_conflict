Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2397 del 17 novembre 1986 - Resoconto
OGGETTO N. 2397/VIII - SOLIDARIETÀ NEI CONFRONTI DELLE FORZE
ARMATE. (Ritiro di mozione)
PRESIDENTE:
Do lettura della mozione presentata dal
Consigliere Aloisi:
MOZIONE
PREMESSO CHE, da mesi dura ormai un'indegna campagna di calunnie
e di mistificazione contro le Forze Armate da parte di certa stampa
politicamente individuabile;
CONSIDERATO CHE la tragedia che si è abbattuta sull'esercito con
il suicidio del Tenente Colonnello Vladimiro Nesta, rimasto solo
con se stesso, con il suo senso dell'onore e della dignità è un
monito alto e duro per chi crede nella Patria, nella Bandiera e nei
suoi valori;
IL CONSIGLIO REGIONALE DELLA VALLE D'AOSTA
ESPRIME
la propria solidarietà politica e morale ai familiari del
Tenente Colonnello Nesta, alle Forze Armate italiane, a ufficiali,
sottufficiali e soldati che compiono con disciplina ed in silenzio
il loro dovere;
CONDANNA
la campagna di derisione e di scandalo condotta contro le Forze
Armate della nostra Repubblica, tendente ad incidere sul morale dei
giovani e portarli alla negazione degli obblighi e dei valori
militari, nonché a gettare discredito, minando i vincoli di
solidarietà che uniscono le nostre Forze Armate alla Società
italiana;
RICHIAMA
al proprio senso di responsabilità quelle forze politiche,
sindacali e sociali che guardano con grave superficialità ai
problemi delle Forze Armate.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Questa mia mozione era stata presentata
in data 7 ottobre, ma a causa dei suoi continui rinvii, viene
discussa solo oggi. Prendo comunque lo spunto da questa mozione per
fare alcune osservazioni sul problema dei militari.
Le recenti campagne denigratorie che sono state orchestrate da
alcune Forze politiche e che hanno investito il mondo militare con
esiti imprevisti e luttuosi ed hanno portato al suicidio il tenente
colonnello Vladimiro Nesta, Comandante della Divisione corazzata
"Ariete", risultano, per lo più, prodotto di bassi interessi e di
disonestà politica ben manovrati ed immediatamente amplificati dai
"mass media".
Bisogna prendere coscienza che il problema della "naia" è oggi
usato in maniera ricorrente, da non pochi centri di
"disinformazione", come uno specchietto per le allodole. Tant'è che
molti di questi signori, che vogliono oggi sensibilizzare,
riformare, cambiare oppure migliorare la realtà dell'esercito di
leva, mirano semplicemente alla neutralizzazione ed al
dissolvimento dello strumento militare.
La natura stessa del male delle caserme, del "nullismo" del
soldato con la ramazza, che per addestramento spara solo alcuni
colpi di fucile, è il simbolo dell'inefficienza complessiva
dell'esercito di leva. Purtroppo il nostro esercito, in caso di
necessità, oggi non riuscirebbe nemmeno ad adempiere al fine
istituzionale al quale è preposto.
Che oggi il servizio militare, basato sulla coscrizione
obbligatoria, sia anacronistico e costituisca un enorme spreco di
mezzi e di energie, è un fatto talmente evidente che perfino gli
intellettuali di sinistra, come ad esempio Giorgio Bocca, giungono,
sia pure con un decennio di ritardo, ad auspicare una riforma della
leva per trasformarla su base volontaria.
È dal settembre del 1977 che è stata presentata in Parlamento,
dai parlamentari del Movimento Sociale Italiano, una proposta di
legge volta alla trasformazione delle Forze Armate in un esercito
professionale mediante l'abolizione del servizio obbligatorio di
leva e la sua sostituzione con un servizio militare volontario.
La triste vicenda del colonnello Nesta ci deve servire per
trarre nuovo impulso e per riproporre la soluzione che ormai appare
indilazionabile: la soppressione dell'esercito di leva e la
creazione di un esercito volontario, un esercito nel quale non vi
siano più giovani che si lamentano (Si lamentano, ad esempio, per
le vesciche ai piedi) e neppure generali mandati sotto processo con
motivazioni ridicole ed assurde! Ci auguriamo che si tratti
soprattutto di un esercito nel quale non si verifichino più
suicidi, né di ragazzi di leva che mal sopportano la disciplina
militare, né di ufficiali con la carriera distrutta per la codardia
di un sistema. Un esercito, che in ogni suo componente, dal soldato
semplice al generale a 4 stelle, creda in ciò per cui, in ogni
momento ed in ogni tempo, da Solferino a Makallé, dal Monte Grappa
ad El Alamein, gli italiani in divisa hanno sempre creduto, hanno
sempre lottato ed hanno sempre combattuto.
La mozione mi ha dato quindi lo spunto per poter fare queste
dichiarazioni su questo specifico problema. Ritengo che oggi, a
distanza di un mese e mezzo dalla sua presentazione, questa mozione
sia alquanto superata e pertanto, poiché penso che non valga la
pena di porla in votazione, la ritiro. Grazie.
PRESIDENTE:
La mozione in oggetto è ritirata.
