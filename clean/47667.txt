Classificazione
ISTRUZIONE PUBBLICA
Personale docente e non docente



Oggetto del Consiglio n. 3855 del 24 luglio 2024 - Resoconto
OGGETTO N. 3855/XVI - Interpellanza: "Azioni volte a
garantire il regolare avvio dell'anno scolastico ed il supporto
necessario ai Dirigenti delle Istituzioni scolastiche e alle loro
segreterie".
Sammaritani (Presidente) -
Grazie. Passiamo alla
trattazione del punto n. 33 all'ordine del giorno.
Espone la consigliera Erika Guichardaz.
Guichardaz E. (PCP) -
Naturalmente parte di
quest'interpellanza immagino che non avrà risposta, perché la
risposta è arrivata ieri con la proposta di legge, quindi,
soprattutto rispetto a quello che riguarda il supporto necessario
ai dirigenti, abbiamo concordato tutti insieme e abbiamo votato
tutti insieme una proposta di legge che va proprio in quel
senso.
Sappiamo però che da qui al primo di settembre, quindi all'avvio
dell'anno scolastico, gli adempimenti all'interno delle istituzioni
scolastiche sono molti; quest'anno si aggiungono anche le
graduatorie regionali e l'aggiornamento delle graduatorie
d'istituto, quindi sicuramente ancora un adempimento ulteriore.
Abbiamo anche saputo, come ci è stato detto ieri, che verranno
riconfermati i dirigenti sui posti attuali, quindi quello che
poteva essere già quest'anno la scelta della sede di titolarità
viene spostata al prossimo anno, invece, rispetto alla questione
del supporto alle segreterie scolastiche, in sostanza il Presidente
ha dato delle informazioni che a noi ancora ieri, riascoltando
quanto detto dal Presidente, non tornano, quindi spero che nella
risposta dell'Assessore invece su questo ci sia un dettaglio
maggiore, ma poi avremo forse anche modo di avere in Commissione il
documento che avevamo richiesto.
Quello che noi chiediamo è di conoscere le novità che in questi
giorni - perché sappiamo bene che è questione di questi giorni - ci
sono state rispetto ai vari adempimenti per l'inizio dell'anno
scolastico e, come dicevo, alle azioni messe in campo anche per
supportare le segreterie scolastiche.
Presidente -
Risponde per il Governo, l'assessore
Jean-Pierre Guichardaz.
Guichardaz J. (FP-PD) -
Al fine di pervenire al regolare
avvio dell'anno scolastico, il Dipartimento della Sovrintendenza
agli studi - la struttura del personale scolastico, in particolare
- deve attivare una serie di procedure, necessariamente
consequenziali una all'altra di cui di seguito indico gli ultimi
aggiornamenti e le relative scadenze, tra l'altro sono in continuo
aggiornamento e quindi diciamo che risalgono a ieri le risposte, le
ultime rettifiche Per quanto riguarda la mobilità definitiva dei
docenti assunti a tempo indeterminato, il decreto con il movimento
è stato pubblicato il 17 giugno.
L'aggiornamento delle graduatorie a esaurimento, le GAE
2024-2026, queste sono triennali... la scadenza delle domande era
il 10 maggio 2024 e le graduatorie provvisorie sono state
pubblicate il 9 luglio e diventeranno definitive con decreto entro
la fine di questa settimana.
L'aggiornamento delle graduatorie regionali delle supplenze,
queste sono le GRS: l'ordinanza ministeriale 88/24 in cui è
contenuta la disciplina per l'aggiornamento delle graduatorie di
supplenza, è stata pubblicata solo il 20 maggio, questa è
l'ordinanza ministeriale, dopo quasi due mesi di confronto con le
organizzazioni sindacali e con il CSPI, che è il Consiglio
Superiore della pubblica istruzione.
Voglio precisare che negli anni scorsi veniva pubblicata ad
aprile, non il 20 di maggio.
La piattaforma regionale adeguata alla predetta ordinanza però è
stata avviata il 28 maggio e avrebbe dovuto chiudersi il 20 giugno
u.s.; tuttavia il Ministero ha deciso, con l'ordinanza ministeriale
114/2024, pubblicata il 10 giugno, di prorogare l'apertura della
propria piattaforma fino al 24 giugno 2024, quindi la struttura
personale scolastico ha adottato tempestivamente, nella medesima
data - questo anche per dire la reattività della struttura -
analogo provvedimento; il decreto è il protocollo 111.56 del 10
giugno 2024, per prorogare, a nostra volta, l'apertura anche della
piattaforma regionale, che si è pertanto chiusa il 24 di giugno,
quindi la prima pubblicazione delle graduatorie è prevista entro
fine luglio con i tempi tecnici relativi.
Seguirà quindi un periodo di cinque giorni per la proposizione
dei reclami da parte degli aspiranti supplenti e, al termine delle
relative istruttorie, presumibilmente speriamo nella prima metà di
agosto, verranno pubblicate le graduatorie definitive.
Ovviamente la proroga della scadenza per la presentazione delle
domande prevista dal Ministero a livello nazionale ha comportato,
come lei può ben vedere, un conseguente ritardo nell'avvio delle
operazioni successive, ma si è ritenuto opportuno favorire gli
aspiranti supplenti adeguando anche noi la scadenza regionale
rispetto a quella nazionale, fiduciosi anche del fatto che gli
uffici riescano a recuperare in poche settimane tale scarto.
Speriamo, noi siamo sempre fiduciosi e gli uffici veramente ce la
mettono tutta.
Per quanto riguarda i part-time dei docenti assunti a tempo
indeterminato, la data per le scadenze delle domande era fissata al
20 di maggio 2024 e l'elenco del personale che ha ottenuto il
part-time, a decorrere dal primo settembre, è stato trasmesso a
tutte le istituzioni il 18 giugno, quindi meno di un mese dopo.
Per quanto riguarda l'organico di fatto, entro fine giugno era
fissata la scadenza per le note da parte delle istituzioni
scolastiche di tutti i gradi di scuola contenenti le richieste
motivate di ulteriori risorse: infanzia, primaria, sostegno e di
ulteriori classe aggiuntive; lei sa che c'è l'organico di diritto e
poi quello di fatto che presuppone, alle volte, ne abbiamo già
parlato, la creazione di nuove classi rispetto a quelle
iniziali.
Si segnala però che, ancora in questi giorni, i dirigenti delle
scuole superiori stanno mandando aggiornamenti e richieste
ulteriori, quindi la valutazione di tali ulteriori richieste
potrebbe pertanto far slittare la pubblicazione dell'organico di
fatto prevista per la fine di luglio.
Il fatto che non si abbia una rigidità è perché alle volte
arrivano poi delle domande e successivamente delle richieste,
quindi si ritiene che per soddisfare le richieste dei territori -
come è successo per esempio a Morgex per quanto riguarda la classe
musicale, o altre - si debba lasciare il tempo anche per fare dei
monitoraggi.
Per quanto riguarda la mobilità annuale, anche in questo caso si
sono protratti dei ritardi, ma nella contrattazione a Roma, questo;
solo il 27 giugno è stata sottoscritta l'intesa tra il Ministero e
i sindacati per prorogare, anche per l'anno scolastico 24-25, le
disposizioni del contratto collettivo nazionale integrativo
sottoscritto in data 8 luglio 2020, vigente solo per gli anni
scolastici 19-20, 20-21, 21-22, e che negli ultimi anni scolastici
è stato prorogato in ultra-attività, non lo sapevano neanche le
riviste specializzate a questo giro, quindi c'è voluta proprio
l'attesa di questa sottoscrizione.
Il Ministero ha poi inviato le disposizioni applicative
dell'intesa a tutti gli uffici regionali - e anche alla nostra
Regione - solo il 5 luglio, quindici giorni fa, quindi nonostante
il ritardo del Ministero, protrattosi per oltre un mese rispetto
alla consueta tempistica, gli uffici regionali sono riusciti a
predisporre il decreto di adeguamento per la proroga del contratto
collettivo regionale integrativo e le domande di utilizzazione di
assegnazione provvisoria per l'anno scolastico 24-25 da parte del
personale docente ed educativo. Sono state presentate queste a
partire dall'11 luglio con termine fissato per il 24 luglio, quindi
quindici giorni di tempo.
Si spera così di recuperare un ritardo che, ripeto, non è
imputabile alla struttura regionale, e di concludere le operazioni
pubblicando i movimenti dei docenti nella prima metà del mese di
agosto.
Ribadisco anche e preciso le non responsabilità da parte della
Regione, perché puntualmente, alla fine del mese di agosto, poi
escono fuori le molteplici polemiche sui ritardi, nell'apertura
eccetera; io spero che questo serva a far capire, a chi ha
intenzione di polemizzare, che gli uffici non ce la mettono tutta,
ma anche di più, perché accolgono comunque anche questi ritardi che
arrivano continuamente dal livello nazionale in tempo reale, e devo
dire che anche io mi stupisco di questa reattività.
Le ultime operazioni previste ai fini dell'avvio dell'anno
scolastico sono le assunzioni in ruolo e il conferimento delle
supplenze, ed entrambe potranno essere definite solo al termine
delle operazioni precedentemente indicate perché, come
ripetutamente ricordato, si tratta di procedure concatenate l'una
con l'altra.
Le assunzioni in ruolo dovrebbero svolgersi indicativamente
nella seconda metà del mese di agosto, e subito dopo si procederà
con il conferimento delle supplenze.
Sulle assunzioni in ruolo mi preme ricordare che quest'anno si è
svolto il concorso docenti per le secondarie - ne abbiamo parlato
lungamente ieri - conclusosi a fine maggio, e questa settimana sono
state poi approvate e pubblicate tutte le graduatorie
definitive.
Sempre sulle assunzioni in ruolo, ma per i posti di sostegno,
informo che il 6 giugno 2024, il solito Ministero dell'istruzione e
del merito ha firmato il decreto che disciplina le assunzioni a
tempo indeterminato dei docenti specializzati per l'insegnamento
degli alunni con disabilità, inseriti nelle graduatorie per le
supplenze.
La procedura che era stata prevista dal decreto legge 19/2024,
che è il cosiddetto PNRR quater, permetterà di destinare
direttamente all'immissione in ruolo i supplenti in possesso di
titolo di specializzazione - abbiamo parlato anche di questo - e
che lo hanno conseguito entro il 30 giugno ultimo scorso, sui posti
che rimarranno scoperti dal concorso appena svolto, cioè verranno
assunti direttamente senza sostenere un concorso, è una sorta di
sanatoria.
A tal proposito segnalo che - e questo è importante - su
cinquantotto posti di sostegno messi a bando, in questo concorso ci
sono stati solo sei iscritti, tre per la secondaria di primo grado,
tre per la secondaria di secondo grado e un solo candidato, su
cinquantotto posti, ha superato la prova scritta e orale.
Ne consegue che tale procedura straordinaria sarà
necessariamente avviata anche nella nostra regione per coprire i
posti vacanti con l'assunzione in ruolo straordinaria di tutti i
supplenti in possesso ovviamente del titolo TFA.
Preciso che tale procedura troverà attuazione non solo per
quest'anno scolastico 24-25, ma anche per il prossimo 25-26. Una
procedura simile è stata già sperimentata con successo
nell'assunzione nell'anno scolastico 23-24, consentendo
l'assunzione straordinaria diretta, cioè senza concorso, di
ventitré specializzati.
Per quanto riguarda le supplenze, il 10 luglio si è svolto
l'incontro con l'organizzazione sindacale e nei prossimi giorni
verrà sottoscritto l'accordo per il conferimento delle stesse.
Concludo gli aggiornamenti sull'avvio dell'anno scolastico
ribadendo che quest'anno hanno pesato sull'attività degli uffici
regionali ovviamente i ritardi del Ministero, che comportano
l'impossibilità di procedere, se non successivamente, alla
definizione delle procedure a livello nazionale.
Non riesco a rispondere alle altre domande anche perché sono
estremamente complesse, voglio solo prendere quindici secondi
davvero per ringraziare gli uffici, perché gli uffici, oltre ad
avere un carico di lavoro enorme, riescono sempre, con grandissima
disponibilità e pazienza, a prendersi carico dei singoli casi e
anche delle interlocuzioni con le organizzazioni sindacali, che
sono spesso dirette per chiarire anche casi individuali, quindi
grazie agli uffici davvero.
Presidente -
Per replica, la consigliera Erika
Guichardaz.
Guichardaz E. (PCP) -
Recupererò io il tempo del mio
"Cognonimo", lui ha sforato un po' ma era normale perché aveva
veramente moltissimo da dire e, oltretutto, non è riuscito a
rispondere alla seconda domanda, quindi io poi chiedo se può
lasciarmi tutto quello che ci ha detto.
Sicuramente, dalle informazioni che ci ha dato, c'è un po' da
preoccuparsi rispetto all'avvio dell'anno scolastico, perché
comunque avere le graduatorie nella metà di agosto, riuscire a
organizzare tutta la parte delle supplenze rispetto alle
graduatorie regionali e poi attivare - perché sappiamo che lo si fa
in un momento successivo - tutte le supplenze invece d'istituto
diventerà molto difficile e, sotto questo punto di vista, il
problema che lei ha sollevato sui sostegni sarà sicuramente, anche
per il prossimo anno, un problema molto gravoso sotto questo punto
di vista.
Sicuramente la valorizzazione dei percorsi anche in Università
della Valle, la parte della specializzazione sul sostegno, è
assolutamente indispensabile per poter dare una risposta al
territorio.
Da quello che ci ha detto immagino che quindi anche le persone
che hanno passato il concorso di cui lei ha parlato, essendo stata
pubblicata solo da poco la graduatoria, non hanno potuto inserire
il punteggio del superamento del concorso nelle GRS, perché mi
sembra di aver compreso che la scadenza è stata il 24 giugno, come
previsto a livello nazionale, le graduatorie sono di questi giorni
e quindi quelle persone purtroppo si troveranno con un punteggio
inferiore, nonostante abbiano passato il concorso, e nonostante
abbiano tutto il percorso dei CFU da portare avanti che sappiamo,
anche sotto questo punto di vista, essere gravoso, soprattutto per
quell'inizio dell'anno scolastico in cui dovranno comunque
frequentare quella parte - e sappiamo che vanno comunque a Torino a
frequentare quei corsi - quindi vedo assai difficile la ripartenza
ma, come dice lei, gli uffici sicuramente lavorano molto e il mese
di agosto sappiamo essere il mese più carico sotto questo punto di
vista proprio per quelle segreterie scolastiche. Se è possibile
quindi le chiederei solo di poter avere la risposta.
