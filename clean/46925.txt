Classificazione
AMBIENTE
Stoccaggio e smaltimento rifiuti



Oggetto del Consiglio n. 3273 del 9 febbraio 2024 - Resoconto
OGGETTO N. 3273/XVI - Interpellanza: "Informazioni circa il
rinnovo dell'autorizzazione alla gestione della discarica di
Pompiod".
Bertin (Presidente) -
Punto n. 82. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Torniamo su un tema che è già stato
affrontato nel primo giorno di Consiglio, era stato affrontato in
maniera più generale, mentre questa interpellanza va proprio più
nello specifico e soprattutto va nello specifico della discarica di
Pompiod, mentre nell'altro caso si parlava sia di Pompiod che di
Chalamy. Facciamo un po' di storia, perché era l'agosto del 2022
quando veniva assegnata all'ARPA l'attività di predisposizione di
un documento di analisi per la riorganizzazione delle discariche
per inerti. A seguito di quella delibera vi è stata una nuova
delibera che spostava i termini per la consegna di quest'attività e
la scadenza era il 30 giugno 2023. Già con una nostra interpellanza
del settembre si diceva che da lì a breve si sarebbe arrivati alla
conclusione dello studio. Con delibera invece del 17 ottobre si
prevedeva la riqualificazione dell'area di Pompiod e la struttura
regionale competente in materia di rifiuti e attività estrattive
veniva incaricata di procedere ai preliminari approfondimenti circa
la possibilità di sviluppare un'azione congiunta tra i Comuni di
Aymavilles e di Jovençan avente a oggetto un'iniziativa a regia
pubblica con finalità di riqualificazione di quel sito, parlando
addirittura di uno sviluppo sociale, culturale e turistico. La
scadenza prevista per questo documento volto alla riqualificazione
era il 17 marzo 2023. Il 5 aprile del 2023 l'assessore Sapinet
riferiva lo stato dell'arte rispetto a questa tematica e metteva a
fattor comune dell'Aula della richiesta di rinnovo autorizzatorio
della gestione della discarica di Pompiod da parte della società
Ulisse 2007 S.r.l.. Rispetto a questo rinnovo, in data 11 agosto
l'Amministrazione regionale aveva dato comunicazione di riavvio del
procedimento e aveva iniziato a convocare la prima riunione
istruttoria per la conferenza dei servizi.
Dall'interpellanza del 28 settembre abbiamo appreso
dall'Assessore che il documento finale di analisi dell'ARPA non era
ancora concluso, ma era sospeso in attesa del parere degli Enti
locali, che la Regione, che aveva mandato questa nota l'11 agosto
per il riavvio del procedimento, aveva anche dall'altra parte
sospeso quest'attività a seguito di una nota, direi meritoria, da
parte del Comune di Aymavilles, perché metteva veramente nero su
bianco alcuni punti importanti rispetto al rinnovo in oggetto.
Ricordiamo poi le risultanze delle memorie del consulente tecnico
della Procura, che evidenziava come una valutazione d'impatto
ambientale fosse necessaria sia perché erano stati aumentati i
volumi, sia per il potenziamento dell'impianto, sia per il fatto
che quella discarica ha al suo interno due messe in sicurezza.
Quello che chiediamo oggi all'Assessore è se quei preliminari
approfondimenti previsti dalla delibera del 17 ottobre si sono
conclusi e con quali esiti; a che punto sia il documento di analisi
della riorganizzazione della discarica affidato ad ARPA; quali
siano le procedure che si intendono avviare rispetto alla richiesta
di rinnovo e in particolare come sono stati o si intendono
affrontare i vari problemi irrisolti, quali la carenza del piano di
monitoraggio trentennale, la fideiussione, le polveri, il problema
della salute dei residenti in aderenza, le analisi, l'acqua, il
pozzetto e via dicendo; come poi si intendono superare i dettami
del nuovo piano rifiuti, relativi ai fattori di esclusione e
attenzione, perché, come giustamente lei aveva ricordato nella
risposta della scorsa interpellanza, adesso qualsiasi attività deve
attenersi comunque alla normativa vigente.
Presidente -
La parola all'assessore Sapinet.
Sapinet (UV) -
Prima di rispondere ai suoi quesiti, solo
due considerazioni su questo
dossier
che non è un
dossier
ma è il
dossier
che è stato seguito ed è
seguito tuttora non dico quotidianamente ma quasi, eviterei di
creare degli allarmismi perché c'è un'attività continua che in
questi mesi è stata portata avanti e che stiamo portando avanti con
le strutture, con gli Enti locali e in particolar modo con gli Enti
locali coinvolti direttamente, quindi i Comuni di Jovençan e
Aymavilles, e anche con i comitati che abbiamo già incontrato varie
volte, parlo al plurale riferendomi anche al Comitato di Chalamy
che abbiamo anche recentemente dato una nuova disponibilità a un
incontro proprio al fine di aggiornare sui passi avanti fatti, come
questa iniziativa ci dà la medesima opportunità.
Sul primo quesito, richiamata la deliberazione della Giunta
regionale, la 1224/2022, concernente la determinazione in ordine
alla possibilità di diversa riqualificazione dell'area relativa
alla discarica per i rifiuti speciali inerti di Pompiod e
rammentato il provvedimento dirigenziale n. 7667 del 5 dicembre
2022, concernente l'istituzione del gruppo di lavoro, il cui scopo
previsto è l'analisi di diversi aspetti, proposte, criticità, costi
e possibili alternative in merito al destino finale del sito di
discarica, si riscontra che le attività sono iniziate nei mesi,
come abbiamo già detto nell'altra iniziativa, tra la fine del 2022
e l'inizio del 2023, con l'analisi dei
desiderata
,
illustrate dalle Amministrazioni comunali, analizzando gli aspetti
vincolistici di varia natura esistenti sull'area, nonché le
prospettive di sviluppo territoriale, urbanistico, turistico a
valenza anche sovracomunale. Le attività previste dalle delibere
1223 e 1224 del 2022 si sono sovrapposte all'azione prevista dal
piano regionale per la gestione dei rifiuti avviata anch'essa a
cavallo tra gli anni 2022-2023, che comprendeva la riorganizzazione
delle discariche comunali di inerti. Il lavoro congiunto tra
Regione e CELVA ha portato alla redazione della prima fase del
citato studio ARPA. A partire dalle analisi contenute in tali
documenti gli Enti locali hanno avviato una riflessione che ha
portato alla conclusione di valutare e approfondire la possibilità
di inserire questo sito nel disegno di riorganizzazione, un lavoro
importante che ha visto la Regione fare un'azione di regia e
un'azione di informativa e di confronto con gli Enti locali e con
diversi momenti di confronti tecnici e politici. Evidentemente un
potenziale utilizzo di tale sito come discarica di rifiuti inerti
prodotti sul territorio regionale, quindi con una riduzione dei
codici CER ammessi, influisce sulle determinazioni in merito alla
successiva riqualificazione del sito una volta raggiunto il profilo
di riempimento, anche questo è chiaramente un percorso che si sta
facendo insieme agli Enti locali e con tutti gli attori coinvolti.
Le valutazioni del gruppo di lavoro, di conseguenza, si sono
temporaneamente sospese nell'attesa che gli Enti locali valutino se
e in quale maniera sia possibile inquadrare il sito di Pompiod nel
più ampio discorso della riorganizzazione e razionalizzazione delle
discariche per rifiuti inerti. Tale valutazione potrà essere
effettuata in esito agli approfondimenti che ARPA dovrà effettuare
in tal senso, ovvero nella seconda fase dello studio. Per tale
motivo, in attesa di addivenire alla conclusione del percorso
intrapreso con il CELVA, un percorso fondamentale, utile a definire
e condividere la strategia e la visione, le attività, come dicevo,
sono temporaneamente in
stand-by
.
Secondo quesito: "a che punto siamo con lo studio CELVA". Come
evidenziato anche nell'iniziativa del collega Brunod, in esito agli
indirizzi espressi dal CELVA alla fine del 2023 in merito alle
possibili alternative da analizzare, al riguardo la
riorganizzazione delle discariche comunali, come dicevo, a seguito
di un importante e costruttivo confronto che abbiamo avuto con il
territorio, ARPA ha recentemente avviato la redazione del documento
di fase 2, la cui ultimazione è prevista per la metà del mese di
aprile, quindi è stato concluso il confronto in merito alla prima
parte dello studio, la fase 1, dove gli Enti locali si sono
espressi favorevolmente in merito alla visione e, in base anche
alle considerazioni che sono arrivate dagli Enti locali stessi, si
è dato mandato per la seconda fase che si concluderà entro
aprile.
Per quanto riguarda il terzo quesito, come correttamente
richiamato nelle premesse dell'interpellanza, si rammenta che a
seguito del riavvio del procedimento amministrativo relativo al
rinnovo dell'autorizzazione e alla gestione della discarica di
Pompiod, l'Amministrazione comunale di Aymavilles ha ritenuto di
avvalersi di quanto disposto dall'articolo 17, comma 1, lettera b,
della legge regionale 12/2009, ossia richiedere che il progetto di
rinnovo sia sottoposto a verifica di assoggettabilità a VIA. A
seguito di tale richiesta il procedimento amministrativo è stato
sospeso e la struttura competente in materia di valutazione
ambientale ha invitato l'impresa Ulisse 2007 S.r.l. a trasmettere
quanto necessario all'attivazione della suddetta procedura. Al
momento la società non ha ancora prodotto la documentazione
richiesta. L'esito della procedura di agibilità determinerà il
successivo riavvio dell'iter di rinnovo, ex articolo 208 del TUA,
ovvero l'eventuale assoggettamento a procedura di VIA da espletarsi
nell'ambito di un procedimento di autorizzazione unica, ai sensi
dell'articolo 27bis del decreto legislativo 152/2006.
Riguardo all'ultimo quesito, come ribadito più volte, l'istanza
di rinnovo dell'autorizzazione era stata trasmessa dall'impresa
Ulisse 2007 in data 27 febbraio 2020, quindi è precedente
all'approvazione del nuovo piano rifiuti che è avvenuta nel 2022,
pertanto l'istanza ricade nell'ambito delle disposizioni del
precedente piano 2015-2020. Ovviamente, in esito a quanto detto,
alle procedure esposte sopra, va tenuto conto che nell'ambito della
procedura di rinnovo si applicano le vigenti disposizioni normative
che sono sostanzialmente quelle riportate nel volume 4 del piano
rifiuti. In tali momenti saranno valutati, anche in esito delle
conclusioni delle conferenze dei servizi, gli eventuali impatti e
gli eventuali interventi di mitigazione, che saranno alla base del
parere relativo all'istanza di rinnovo dell'autorizzazione della
discarica. Com'è noto e come già ricordato, si lavora sul
potenziale utilizzo di tale sito come discarica di rifiuti inerti
prodotti sul territorio regionale, quindi con una riduzione, come
dicevo, dei codici CER ammessi, un'utilizzazione atta a soddisfare
le esigenze delle imprese locali e un'adeguata riqualificazione una
volta raggiunto il profilo di riempimento. Come dicevo prima, è
chiaro che anche la nuova riqualificazione e il nuovo percorso è
quello che si sta facendo insieme agli Enti locali direttamente
coinvolti, quindi quelli di Aymavilles e Jovençan, ma con gli Enti
locali tutti perché si passa da una visione comunale, da siti
comunali, a una visione regionale con altri siti che oggi hanno una
valenza comunale, daranno un servizio sovracomunale in un ambito di
una riorganizzazione di quelle discariche che oggi sono presenti su
tutto il territorio comunale, con anche parte del territorio
comunale dove non abbiamo questa disponibilità e dove vogliamo
assolutamente dare quest'opportunità e soprattutto evitare anche
che due terzi degli inerti che oggi produciamo escano ancora fuori
dalla Regione, così come vogliamo evitare allo stesso modo l'arrivo
in Valle di rifiuti da fuori regione.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Sinceramente non ho capito la sua
premessa, nel senso che fare un'interpellanza non vuol dire creare
allarmismi, ma vuol dire cercare di capire che cosa sta avvenendo
rispetto a una tematica che, se permettete, lei sa benissimo anche
dove abito, non faccio in tempo a uscire di casa ma a Pompiod la
prima cosa che ti chiedono è quella, è uno dei temi principali,
quindi non è assolutamente per creare allarmismi in questo senso,
ma per dare delle informazioni corrette alle persone.
Apprendiamo nuovamente che la scadenza dello studio che era il
30 giugno 2023 adesso è spostata all'aprile 2024 e, sotto questo
punto di vista, crediamo che ci sia stato sicuramente un
rallentamento anche da parte degli Enti locali, che invece hanno
un'esigenza, come lei ha ben rappresentato, rispetto a quella
riorganizzazione che è prevista nel piano.
Rispetto all'iter e all'assoggettabilità al VIA, come avevamo
già detto nell'interpellanza del settembre 2023, non possiamo
dimenticarci che la discarica di Pompiod ha due messe in sicurezza,
quindi credo che quanto rappresentato dal Comune di Aymavilles
fosse assolutamente legittimo, questo anche perché, è vero, lei
dice è stata rivista e sono stati tolti dei CER, ma ne rimangono
sessantadue e soprattutto continuiamo a trovare una volumetria di
200 mila metri cubi. Anche questo è un dato che proprio il
consulente tecnico aveva in qualche modo evidenziato e, rispetto ai
CER, non stiamo parlando semplicemente di una discarica per inerti,
perché la invito a guardare i codici delle sostanze che si richiede
di mettere all'interno di quella discarica e non possiamo definirli
solo degli inerti.
Aspettiamo di capire se ci sarà una revisione sotto questo punto
di vista dalla ditta Ulisse, che mi sembra sia stata richiesta, ma
in questo momento, come le dico, all'interno di quei sessantadue
CER che rimangono troviamo delle sostanze che sinceramente non sono
imputabili a una discarica per inerti. Noi ci eravamo assolutamente
battute perché fosse considerato il nuovo piano rifiuti, come ha
detto lei, sicuramente bisogna guardare quanto vi è all'interno di
quel piano e le ricordiamo che all'interno di quel piano ci sono
degli elementi come la vicinanza all'edificato urbano, la vicinanza
alle produzioni agricole, la vicinanza a monumenti, le zone di
protezione speciale, sentieri naturalistici, ci sono tutti degli
elementi importanti che ci fanno dire che forse, sia per questo,
sia per le due messe in sicurezza, sia per quello che c'è stato, lì
andava e va fatto un ripristino ambientale. Noi continuiamo a
credere che sia questo l'obiettivo a cui tendere, tenendo però
presente che siamo assolutamente d'accordo con quello che lei dice,
ossia la riorganizzazione delle discariche per inerti, che è
assolutamente necessaria. Tutto questo però ribadiamo non rispetto
alla discarica di Pompiod, che direi che ha già dato
abbastanza.
