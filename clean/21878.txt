Classificazione
NOMINE E INCARICHI DI CONSULENZA E SPECIALI
Nomine



Oggetto del Consiglio n. 1589 del 10 novembre 2005 - Resoconto
OGGETTO N. 1589/XII - Invito al rappresentante
dell'Ammini­strazione regionale nominato in seno all'Associazione
Forte di Bard a rinunciare all'incarico. (Reiezione di mozione)
Mozione
Premesso che:
- è stata recentemente costituita l'Associazione Forte di
Bard per la valorizzazione del turismo culturale nel complesso
medesimo;
- i soci fondatori sono la Regione Valle d'Aosta, la
Compagnia di Sanpaolo, la Fondazione Cassa di Risparmio di
Torino;
- lo Statuto dell'Associazione prevede che nel Consiglio di
Amministrazione sia presente un Consigliere regionale, la cui
nomina è stata effettuata dalla Giunta con la deliberazione n. 2665
del 26 luglio 2005;
Ritenuto che:
- la previsione statutaria dell'Associazione Forte di Bard
debba essere espressa direttamente dall'organo che deve esservi
rappresentato;
- la nomina effettuata dalla Giunta regionale sia
giuridicamente nulla e politicamente irrispettosa e lesiva
dell'autonomia del massimo organo rappresentativo
regionale;
Il Consiglio regionale
Invita
il Consigliere designato, Renato Praduroux, a rinunciare in
considerazione dei principi di competenza e sovranità del Consiglio
regionale alla nomina di cui alla deliberazione di Giunta n. 2665
del 26/07/2005.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Questa è una mozione che è stata rinviata lo
scorso Consiglio perché ci era sembrato di capire che il tempo
intercorrente fra lo scorso e questo Consiglio avrebbe potuto
essere oggetto di considerazioni e valutazioni da parte della
maggioranza e della Giunta, ma soprattutto da parte del collega
Praduroux, al quale avevamo espresso un disappunto per questo tipo
di nomina, non tanto e soprattutto per una questione personale, ma
per le modalità con cui si era arrivati a questa nomina.
Avevamo la sensazione che ci fosse la volontà di fare degli
approfondimenti, ma non avendo avuto riscontro o segnale alcuno,
oggi siamo obbligati a discutere la mozione. Sarebbe stato più
agevole da parte nostra se questa mozione non avesse avuto bisogno
di essere discussa se la sensibilità del collega Praduroux fosse
andata incontro a una istanza che rivendica la sovranità del
Consiglio, perché questa mozione nasce da un atto d'imperio, da una
"violenza politica" che la Giunta ha fatto al Consiglio. Allora,
tutti voi colleghi sapete che il Consiglio regionale è un organismo
sovrano, che ha una sua struttura rappresentativa, l'Ufficio di
Presidenza, e poi c'è la Giunta che è l'Esecutivo. Sappiamo
benissimo che anche nelle trasferte le delegazioni che riguardano
missioni di trasferta della Presidenza del Consiglio sono gestite
autonomamente rispetto alle trasferte che gestisce la Giunta.
Cosa contestiamo? Contestiamo che la Giunta abbia deciso di far
gestire il complesso di Bard da un'associazione e abbia indicato
che nell'associazione debba essere presente un rappresentante del
Consiglio, e poi, anziché demandare al Consiglio la nomina di
questo rappresentante, abbia deciso di nominarlo non sappiamo con
quali criteri: di territorialità, possiamo immaginare, visto che il
collega Praduroux risiede in un Comune vicino al Comune di Bard,
però capite che è un criterio "ad personam" che politicamente non è
accettabile. Dicendo questo, penso soprattutto agli altri 34
Consiglieri - meno, forse, i colleghi di Giunta - che sono stati
completamente scavalcati nella loro autonomia decisionale
nell'individuare una persona che potesse rappresentare il
Consiglio. Qualcuno mi dirà che è una questione di forma; sì, è
essenzialmente una questione di forma, ma le questioni di forma
spesso diventano anche questioni di sostanza!
Il Presidente Perron ha più volte rivendicato la centralità del
Consiglio e vorrei che su questo argomento spezzasse una lancia
sull'opportunità che il Consiglio non venga considerato da parte
dell'Esecutivo un soggetto da mettere sempre sotto tutela. Questo
tipo di nomina avrebbe potuto essere fatta dalla Giunta se un atto
legislativo e, dunque, un atto del Consiglio, avesse previsto la
competenza della Giunta a fare questo tipo di nomina, ma non
rientrando questo tipo di nomina né nella legge delle nomine né in
altre norme di legge, ed essendo un atto di Giunta che prevede la
rappresentanza del Consiglio, riteniamo che correttamente avrebbe
dovuto essere il Consiglio a nominare il proprio rappresentante.
Queste sono le motivazioni originarie che ci hanno portato a
scrivere e a illustrare questa mozione.
Nel tempo intercorso - che è stato un tempo nel quale la Giunta
non ci ha dato risposte rispetto a quella ipotesi di valutazione
che non so se la Giunta abbia fatto, ma sicuramente non l'ha
comunicata al nostro gruppo - e, rispetto al silenzio del collega
Praduroux, abbiamo fatto altre verifiche sulle situazioni che sono
collaterali a questa vicenda. Riteniamo che questa nomina sia
incompatibile con la carica di Consigliere regionale, alla luce di
una norma di legge che regolamenta ineleggibilità, incompatibilità
e decadenza dei Consiglieri regionali. È la legge dello Stato che
peraltro trova applicazione, perché regolamenta l'elezione del
Consiglio regionale della Valle d'Aosta, ed è la legge n.
1257/1962; questa legge dice in certi casi quando non è possibile
ricoprire il mandato di Consigliere con quei mandati che sono
sottoposti a controllo o vigilanza dell'Amministrazione regionale.
Riteniamo sia evidente il ruolo predominante che ha
l'Amministrazione regionale in questa sede, perché, pur essendo
costituita con 2 fondazioni bancarie, la Regione versa una quota
aggiuntiva rispetto ai 200.000,00 euro che versano tutti e 3 i soci
fondatori e verso una quota aggiuntiva di 1,4 milione di euro, su 6
componenti del "CdA" la Regione ne ha il 50% e l'atto statutario
prevede un compenso per i componenti del "CdA"; di conseguenza c'è
l'evidenza in legge che i Consiglieri regionali non possono
percepire emolumenti o compensi da istituti, associazioni o società
che sono controllati, partecipati dall'Amministrazione regionale
stessa. Ritengo perciò che la situazione sia più complessa di
quanto non l'avessimo messa a fuoco, noi, nel momento in cui
avevamo depositato questa mozione, che era fondata - come ho detto
in esordio - su una questione di competenza e di principio.
Devo dire che, secondo una valutazione che abbiamo fatto, la
nomina del collega Praduroux di fatto è una nomina nulla, perché la
Giunta non aveva competenza a nominare un Consigliere in
rappresentanza del Consiglio; perciò su questo presupposto verrebbe
superata l'incompatibilità prevista dalla norma citata. È evidente
che su questo aspetto pretendiamo chiarezza, sia in relazione ai
rapporti fra Consiglio e Giunta, sia in relazione alle norme di
legge sull'incompatibilità.
Presidente - La parola al Presidente della Regione, Caveri.
Caveri (UV) - La questione dell'incompatibilità non si pone
perché nessuno credo che sia così ingenuo da pensare che il
Presidente della Giunta, nelle vesti di membro dell'associazione, e
probabilmente il Presidente dell'associazione medesima, così come
il Consigliere Praduroux, possano immaginare di ottenere degli
emolumenti da questo incarico. Credo che, fin lì, sia una cosa
abbastanza scontata.
Penso che oggi dobbiamo affrontare il nodo politico della
questione: dal punto di vista amministrativo, prevedendo in maniera
molto puntuale i diversi passaggi che hanno portato il Governo
regionale nell'assunzione delle proprie responsabilità di Esecutivo
a prevedere, essendo prevista questa figura di un Consigliere
regionale, ed essendo stato previsto un passaggio regolare in
Giunta regionale, la designazione della persona del collega
Praduroux. Credo che da questo punto di vista non esista alcun tipo
di problema, la legittimità è assolutamente indubbia, così come
credo, per questa medesima ragione, che questa mozione non debba
essere accolta dal Consiglio Valle.
Se il problema è, invece, quello più propriamente politico di
una riflessione, che significhi anche un impegno da parte del
Governo regionale di tenere conto dell'osservazione, non
amministrativa e non giuridica, ma di tipo politico, invece credo
che nel respingere questa mozione il Governo regionale possa
accogliere lo spirito con il quale il Consigliere proponente
intendesse operare. Non per fare l'esegeta del "Frassy-pensiero",
ma ritenendo, da qui in poi, ogni volta che avverrà qualche tipo di
nomina, di attenerci scrupolosamente a questo schema d'azione -
eventualmente, se è il caso, inserendo una norma chiarificatrice in
un prossimo provvedimento di legge -. Ma almeno per quanto riguarda
adesso la scelta può avvenire senza dover obbligatoriamente avere
un voto in Consiglio Valle. Quindi credo che la mozione vada
respinta.
Ritengo invece di poter assumere, qui, un impegno formale di
verificare con l'Ufficio legislativo come, da qui in poi, si possa
anche rendere cogente per il Governo regionale una interpretazione
autentica di una norma che oggi non esiste. Non esiste una norma
che prevede, ogni volta che la Giunta individui la necessità, di
avere in questo caso all'interno dell'associazione una persona.
Ripeto: il parere fra me e il collega Frassy è difforme, ma dagli
approfondimenti che abbiamo fatto il problema non si pone. Da qui
in poi qualunque nomina dovrà essere fatta, prendo impegno formale
di farla transitando attraverso una scelta del Consiglio: se è il
caso sono anche disponibile a verificare con l'Ufficio legislativo
della Giunta, d'intesa con l'Ufficio legislativo del Consiglio, la
necessità di meglio esplicitare questo fatto in norma di legge, in
maniera che non sia solo il "bon ton" o l'"agrément" reciproco, ma
questo diventi fondato con una normativa specifica.
Presidente - La parola al Consigliere Riccarand.
Riccarand (Arc-VA) - Il nostro gruppo si esprime favorevolmente
rispetto a questa mozione, per due ordini di considerazioni. La
prima è che la mozione pone essenzialmente l'accetto su una
questione di carattere procedurale, sulle competenze di chi deve
nominare questo Consigliere regionale, e ci sembra che ponga un
problema reale, cioè se un Consigliere regionale deve essere
nominato, è competenza del Consiglio regionale, quindi il rilievo
lo riteniamo pertinente e votiamo la mozione.
La nostra osservazione su questa vicenda è ancora più radicale,
lo avevamo già detto perché avevamo presentato un'interrogazione
sulla composizione di questo "CdA", perché riteniamo quanto mai
inopportuno che in tutta una serie di organismi, enti, fondazioni,
ci sia un'occupazione da parte di esponenti politici del Consiglio,
della Giunta... ci sembra un modo di operare non produttivo, che
crea delle sovrapposizioni di interessi, che crea una situazione
che non produce buona amministrazione e non produce una conduzione
adeguata ed efficiente da parte di questi organismi.
Non riteniamo assolutamente opportuno che in un'associazione che
deve gestire l'attività del Forte di Bard debba essere presente il
Presidente della Regione e un Consigliere regionale, sia esso di
maggioranza o di minoranza cambia poco, è il tipo di composizione
che riteniamo sbagliata radicalmente: questi sono i motivi di fondo
per cui esprimiamo un voto favorevole sulla mozione.
Presidente - La parola al Consigliere Frassy.
Frassy (CdL) - Chiediamo una sospensione di 5 minuti, per una
riunione dei gruppi di minoranza.
Presidente - Il Consiglio è sospeso per 5 minuti.
Si dà atto che la seduta è sospesa dalle ore 16,06 alle ore
16,26.
Presidente - Riprendono i lavori.
La parola al Consigliere Frassy.
Frassy (CdL) - I gruppi di minoranza si sono riuniti per
esaminare i vari profili che sono insorti su questa deliberazione
di Giunta, in seguito alla quale è stata presentata questa mozione
e, al di là del principio di carattere generale - sul quale il
Presidente della Regione ci sembra di capire che abbia convenuto
sulla fondatezza dei rilievi che abbiamo mosso, ossia sul fatto che
il Consiglio regionale ha una sua sovranità, di conseguenza non può
essere "violentato" nella sua sovranità per estrapolare un
rappresentante del Consiglio -, siamo soddisfatti di questa
condivisione, ma siamo insoddisfatti che sia tardiva e che comporti
un'esclusione del "casus belli", perché questo riconoscimento non
incide sul "casus belli".
Abbiamo esaminato con una serie di verifiche la norma del '62;
abbiamo preso atto di quanto ha detto il Presidente Caveri - che
immaginiamo sarà confermato anche dal collega Praduroux, perché il
Presidente penso avrà parlato per sé, mi auguro che ogni
Consigliere abbia la sovranità di esprimere le rinunce del caso -,
ma riteniamo che questa situazione non sia esaustiva della
problematica, perché l'articolo 6 nelle cause di ineleggibilità fa
riferimento alla vicenda di tipo salariale, economica, stipendiale.
L'articolo 7, titolato "Altre cause di ineleggibilità", dice che
sono altresì ineleggibili, nella lett. e), gli amministratori della
Regione e degli istituti posti sotto vigilanza responsabili tanto
in linea amministrativa che civile. Noi riteniamo che questa
associazione rientri nel concetto che è espresso in termini
generalissimi di istituti posti sotto la vigilanza e che si presti
a creare il presupposto dell'incompatibilità sopravvenuta. In virtù
di questa fattispecie riteniamo che debba trovare applicazione
l'articolo 25 della stessa legge, che dice che quando
successivamente all'elezione un Consigliere regionale venga a
trovarsi in una delle condizioni previste dalla legge come causa di
ineleggibilità, il Consiglio ne deve dichiarare la decadenza.
Riteniamo che questa vicenda non possa prescindere
dall'interpretazione di questa norma; riteniamo che l'unico profilo
sul quale forse si potrebbe discutere sia sulla legittimità o meno
della deliberazione che avete adottato come Giunta, perché
riteniamo che sia una deliberazione viziata in punto di
legittimità, in quanto la Giunta non aveva una delega che le
derivasse né da un atto politico del Consiglio, né tanto meno da
una norma di legge, perciò sul presupposto che questa deliberazione
sia illegittima, la nomina del collega Praduroux è una nomina
inefficace - e dunque nulla - e, fortunatamente, in questo caso il
collega Praduroux non incapperebbe nell'articolo 25 della decadenza
obbligatoria. Questo è quanto è emerso dagli approfondimenti che
abbiamo fatto come gruppi di minoranza; dopodiché penso che
l'imbarazzo di questa vicenda sarebbe stato facilmente superato con
una presa d'atto del collega Praduroux se, accogliendo questa
istanza, rinunciasse alla presenza in quell'associazione.
Presidente - La parola al Consigliere La Torre.
La Torre (FA) - Voglio subito dire che esprimo un apprezzamento
nei confronti del collega Praduroux e per la sua nomina, perché
comprendo che il fatto stesso di essere originario di quel paese
gli possa suscitare la volontà di essere protagonista e quindi
anche di essere importante con la possibilità, in quella zona, di
presentarsi al meglio delle sue potenzialità. In questo gli
riconosco anche un certo coraggio, perché mettere a rischio la
propria elezione di Consigliere regionale per difendere, con
presenza e serietà all'interno dell'associazione del Forte di Bard,
gli dimostra un animo forte e nobile in difesa delle sue origini,
affrontando questo rischio, l'incompatibilità c'è, è un rischio
reale che c'è! Tutto sommato potremmo anche solo dire, in modo
molto sereno, che poi possiamo anche stare a vedere cosa succederà,
non è poi così grave, a me non sposta la cena di stasera! Quindi
facciamolo, andiamo avanti, però poi Praduroux non venga a dirci
che abbiamo agito non rispettando i suoi diritti di informazione e,
da parte nostra, il nostro diritto di azione come Consiglieri
regionali!
Questo discorso apre un po' i ragionamenti su tutto un modo di
presenziare, quindi non è rivolto solo a lei - e di questo mi scuso
subito - nel senso che non voglio che sembri che sia una questione
che si pone su di lei, ma invece su tutto un modo di presenziare
che si sta instaurando all'interno di questo Consiglio regionale,
perché se comunque è certo che siamo su una lama di rasoio, in
quanto gli articoli 6, 7 ed altri a tal merito possono essere
interpretati, ma comunque sono scritti; e certo è che tutto sommato
questo non è nell'etica che dovrebbe caratterizzare una politica
che fa tesoro dei suoi errori del passato. Non è che queste vicende
non sono state già vissute; sono state già vissute, sono state già
valutate e molti hanno già pagato per questi comportamenti, quindi
forse dovremmo far tesoro di quello che è stato, anche perché ci
esponiamo al giudizio dei cittadini.
Cosa pensa la gente di noi, che vogliamo essere presenti
dappertutto? Vogliamo essere presenti in Consiglio regionale,
vogliamo essere Presidenti di quello, vogliamo darle i soldi,
glieli vogliamo togliere, vogliamo essere controllori-controllati,
vogliamo essere quelli che fissano le regole, le rispettano, le
rifissano! Io credo che abbiamo un dovere nei confronti dei
cittadini: quello di far vedere che non applichiamo una doppia
morale, cioè non ci sono delle regole che devono essere rispettate
dai cittadini e delle regole che noi, come Consiglieri regionali,
non rispettiamo, non c'è una doppia morale! Dobbiamo cominciare a
far trasparire all'esterno che le regole che valgono per i
cittadini valgono anche per noi: questo è un modo di far politica
non nuovo, ma più corretto, un modo che dovrebbe emergere
dall'esperienza di cui tutti, nel passato, siamo stati
responsabili, anch'io per primo.
Riconosco al Consigliere Praduroux l'onestà intellettuale, ed
anche il coraggio di voler essere partecipe della vita del suo
paese: di fatto si mette a rischio, perché se le cose andranno
bene, ben per lui, anche se continuo a dire che non è un bel modo
di far politica quello di presenziare e controllare all'interno di
associazioni ed enti di questo tipo il funzionamento, tanto più che
non danno neanche lo stipendio, quindi chi lo fa è solo per parlare
o per filantropia! Però se Praduroux vuole essere partecipe, lo può
fare; ma non si venga poi a dire, il giorno che dovesse decadere
(in quanto capisco che si andrà avanti su questa cosa): "ah, ma
l'opposizione, ah, ma che scorrettezza"! Eh no! Quindi, tanto di
complimenti per la sua disponibilità, ma sia chiaro che su questo
problema del controllore-controllato che non riguarda solo lei e
che c'è, apre, il dubbio, il crinale scivoloso io non sono un
avvocato, ma in altre sedi gli avvocati ci saranno e poi vedremo!
Per quanto mi riguarda, comunque ripeto, non è una questione contro
di lei.
Presidente - La parola al Consigliere Lattanzi.
Lattanzi (CdL) - Volevo aggiungere una riflessione. Il
Presidente Caveri ha dato una disponibilità formale perché
riconosce che c'è sulla nomina di un rappresentante del Consiglio
regionale un imbarazzo, quindi ha detto: "per questa lasciamo così,
ma per il resto affronteremo questo che è un tema di rapporti
istituzionali fra Giunta e Consiglio regionale". Credo che abbiamo
il dovere di dire che se questa cosa non va, non va e basta; se non
va per il futuro, non va neanche per adesso, perché il futuro è
quando dovremo votare questa mozione, il futuro è adesso se
dobbiamo decidere di ritirarla o no.
Noi ci abbiamo riflettuto, sul ritiro è un problema, perché
ritirare significa che il problema non c'è, e invece il problema
dell'esautorazione del Consiglio per l'elezione di un suo
rappresentante all'interno di un organo c'è. Naturalmente questa
mozione ha aperto un approfondimento sulle legittimità di questa
nomina, ma c'è un fatto politico e un fatto amministrativo e
legislativo. Noi abbiamo espresso la nostra preoccupazione per
l'ineleggibilità di chiunque di noi vada in un organo controllato
dalla Regione, che ha capitali regionali, parliamo quindi del
diritto di ognuno di noi di presentare atti ispettivi e
propositivi, perché quell'ente, con i soldi della Regione, funzioni
in una certa maniera, ed è evidente l'imbarazzo di chi dovrà fare
il controllo di colleghi che sono dentro quel Consiglio.
Io chiedo: il Consigliere che è in quel Consiglio o in altri
Consigli similari non avrà l'imbarazzo di dover controllare sé
stesso? Io lo ribadisco, l'aspetto di coscienza politica; per
questo, per quanto ci riguarda, se c'è una tematica di
sovrapposizione di ruoli fra Giunta e Consiglio e se lo vogliamo
valutare, lo valutiamo adesso. Riteniamo che il rappresentante del
Consiglio debba essere eletto dal Consiglio; in questo caso avremmo
forse addirittura il problema di trovare dei candidati. Voglio
capire se, nel momento in cui si dimette il Consigliere Praduroux e
la Giunta dovesse decidere di rimandare al Consiglio la nomina del
Consigliere, se ci fosse un Consigliere candidato... io credo di
no, credo che il Consiglio sarebbe obbligato a cercare una persona
esterna che rappresenti il Consiglio.
Chiediamo che si faccia un atto di responsabilità politica ed
istituzionale: solo in quel caso siamo disponibili a ritirare
questa mozione.
Presidente - La parola al Presidente della Regione, Caveri.
Caveri (UV) - Non abbiamo chiesto il ritiro della mozione, però
se vogliamo fare "il gioco delle 3 tavolette", facciamolo, perché
questa vicenda è maturata nelle settimane scorse con un
ragionamento che ci è stato fatto dicendo: "il Consigliere
Praduroux dà le dimissioni, subito dopo lo rinominiamo secondo una
logica..." - dite nella vostra mozione - "di competenza e sovranità
del Consiglio regionale alla nomina".
Mai era stato posto il tema dell'incompatibilità e
dell'ineleggibilità e inviterei il collega Frassy a leggere la
corrispondenza della Corte costituzionale sull'incompatibilità e
l'ineleggibilità della legge del 1962, che scandalosamente è ancora
in parte in vigore, tenendo conto che con la modifica dello Statuto
di autonomia di cui alcuni anni fa abbiamo su questa materia ormai
una competenza esclusiva. Quindi potremmo regolamentare questa
materia partendo dal presupposto che quella legge del '62 è
stata...
(interruzione del Consigliere Frassy, fuori
microfono)
... non c'è, sto dicendo che è scandaloso che continuiamo a
regolamentare una materia sapendo che quella legge del '62 è stata
smantellata, pezzo dopo pezzo, dalla Corte costituzionale e non
solo su quella legge, ma su un insieme di norme
sull'incompatibilità e ineleggibilità c'è stato nel tempo il
pronunciamento della Corte e ormai c'è una visione dinamica di
questa vicenda.
Oggi viene qui introdotta una tematica nuova ed è una tematica
rispetto alla quale mi sento di dire che si può avere la massima
tranquillità di fronte al fatto che la nomina del Consigliere
Praduroux ha seguito un percorso legittimo e regolare. Mi stupisce
il fatto che, a fronte di un impegno politico qui manifestato, che
è quello di dire: "noi riteniamo di aver fatto un percorso regolare
che ha portato alla nomina di Praduroux attraverso una
deliberazione di Giunta", l'obiezione vostra, fino a ieri - oggi
obiezione nuova - era quella di dire: "fatelo dimissionare, così la
sovranità del Consiglio viene riaffermata", invece oggi si usano
tesi diverse, peraltro neanche presenti nella mozione. Ho detto qui
una cosa che ritenevo essere significativa. Oggi abbiamo bisogno di
porre una regola che valga in maniera chiara per il futuro rispetto
alle nomine dei Consiglieri regionali, che legittimamente fanno
parte di organismi aventi a che fare con la Regione, e io avevo
detto all'inizio del mio mandato quanto ritenga necessario che
anche i Consiglieri regionali su questioni specifiche abbiano un
maggior coinvolgimento. Per questa ragione va respinta questa
mozione, ripetendo che sono disponibile ad affrontare il tema in
generale delle nomine dei Consiglieri regionali con il passaggio
nel Consiglio regionale.
Pur tenendo conto di questo impegno, si continua a ribadire e si
scartabella in una serie di vecchie normative che hanno avuto, in
passato, gli effetti che hanno avuto. Ricorsi e contro ricorsi,
sempre con la delusione che questa legge del '62 poi è stata
disapplicata rispetto a cose macroscopiche, come il famoso diritto
dei Consiglieri regionali di potersi candidare senza doversi
mettere in aspettativa, che era uno dei capisaldi della legge del
'62 e che è stato smontato. A mio avviso si sta creando una
tempesta in un bicchier d'acqua e credo che respingendo questa
questione, ci sia, da parte del Governo regionale, la disponibilità
ad affrontare il tema politico così come posto.
Presidente - La parola al Consigliere Tibaldi.
Tibaldi (CdL) - Per chiedere, a nome di tutte le forze di
opposizione, la possibilità di esprimere il voto in forma
segreta.
Presidente - Pongo in votazione la mozione in oggetto:
Consiglieri presenti e votanti: 34
Favorevoli: 14
Contrari: 20
Il Consiglio non approva.
