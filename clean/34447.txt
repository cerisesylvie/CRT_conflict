Classificazione
ACQUE
Acque pubbliche



Oggetto del Consiglio n. 2228 del 8 febbraio 2012 - Resoconto
OGGETTO N. 2228/XIII - Ritiro della mozione: "Iniziative
volte a difendere la gestione pubblica dei servizi idrici dalla
strategia di privatizzazione".
Mozione
Il 12 e 13 giugno scorsi 26 milioni di donne e uomini hanno
votato per l'affermazione dell'acqua come bene comune e come
diritto umano universale e per la sua gestione partecipativa e
senza logiche di profitto;
Le stesse persone hanno espresso la loro volontà nella
direzione della difesa dei servizi pubblici locali dalle strategie
di privatizzazione: una grande e diffusa partecipazione popolare,
che si è manifestata in ogni territorio, ha dimostrato la grande
vitalità democratica di una società in movimento e la capacità di
attivare un nuovo rapporto tra cittadini e operatori pubblici
attraverso la politica;
La grave situazione economico-finanziaria del Paese rischia
di indurre il Governo guidato dal Prof. Mario Monti ad orientare il
Parlamento, attraverso un decreto-quadro sulle strategie di
liberalizzazione che vuole intervenire direttamente anche
sull'acqua, ad introdurre norme di segno opposto alla volontà
generale espressa in sede referendaria;
In questo modo, si prevaricherebbe l'espressione democratica
della maggioranza assoluta del popolo italiano subordinandola agli
interessi del mercato;
Ribadendo che l'acqua non è una merce, ma un bene comune che
appartiene a tutti gli esseri viventi e a nessuno in maniera
esclusiva, poiché i beni comuni sono il fondamento di un legame
sociale fra le persone e non merci soggette a speculazione
finanziaria;
Il Consiglio regionale
Invita
il Parlamento a modificare tutte le norme in corso di
approvazione che possano condurre le amministrazioni comunali a
cedere buona parte dei loro asset nelle società di gestione dei
servizi pubblici locali e ad eliminare la possibilità di creare
enti di diritto pubblico, come i consorzi, per la gestione dei
servizi di rilevanza economica generale;
Esprime
la propria convinta solidarietà a tutte le forze sociali,
associative e sindacali che si battono per il rispetto del voto
democratico del popolo italiano;
Invita
i Parlamentari della Valle d'Aosta a sostenere le ragioni
della presente mozione attraverso le necessarie iniziative.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente. Il naturale
décalage
di tempi che separa la presentazione delle mozioni
dalla loro discussione in aula a volte comporta qualche cambiamento
di quadro, in quanto le vicende, come in questo caso, che attengono
la discussione in Parlamento di provvedimenti particolarmente
significativi, può avere delle ripercussioni dirette.
Abbiamo portato all'attenzione del Consiglio, come gruppo ALPE,
una problematica di estrema rilevanza, che è quella della gestione
pubblica dei servizi, in particolare in questo caso del servizio
pubblico di gestione delle acque. Tutti ricordano bene l'effetto e
l'importanza del referendum che si è tenuto nei giorni 12-13 giugno
dell'anno scorso e l'affermazione che ha avuto in quella
circostanza non solo un principio relativo ai servizi idrici, ma -
più in generale - nella direzione della difesa dei servizi pubblici
locali rispetto alle strategie di privatizzazione. Questo non per
escluderle alla radice o per contestarle a priori, ma per
consentire margini adeguati di scelta da parte delle pubbliche
amministrazioni e degli enti locali in particolare.
È successo, due settimane or sono, che nella predisposizione del
decreto relativo alle liberalizzazioni si intravedesse, anzi fosse
concretamente emerso nel testo originario del decreto un'ipotesi di
riprivatizzazione dei servizi idrici, che sicuramente sarebbe stato
uno schiaffo alla volontà popolare, per come si è espressa in sede
referendaria. Siamo attenti come altri su questa problematica e
ritenevamo giusta la movimentazione che si è attivata in tutto il
Paese in ordine a questa restaurazione strisciante su una
problematica sulla quale il pronunciamento democratico era stato
netto e significativo. Un atteggiamento, questo - lo dico fra
parentesi - che anche in materia nucleare, nella giornata di ieri,
il commissario europeo, con una presa di posizione che ritengo
assolutamente censurabile, ha voluto rilanciare nel dire che
sarebbe stato necessario tornare alla scelta nuclearista, cosa che
ritengo particolarmente grave da parte di un commissario europeo
rispetto ad una decisione assunta dal popolo in sede referendaria.
Chiusa la parentesi.
Qui noi chiedevamo, con la mozione, di modificare le norme in
corso di approvazione che potevano condurre anche in materia idrica
a cedere da parte delle amministrazioni comunali una buona parte
dei loro
asset
relativi alle società di gestione dei servizi
pubblici locali. La problematica si è in parte modificata per il
ritiro di questo punto nevralgico, permane peraltro una questione
generale in ordine alla forzatura che in alcuni di questi articoli
compare in materia di liberalizzazioni. Su questo tema, peraltro -
lo ricordo ai colleghi della II Commissione -, abbiamo avviato una
discussione ed una riflessione chiedendo che la commissione
procedesse ad un'audizione del Presidente della Regione sul decreto
legge Salva-Italia per le ripercussioni che ha sul nostro
ordinamento e, anche in contemporanea, la commissione segnalava -
sicuramente il Presidente ne avrà avuto conoscenza - il previsto
decreto legge sulle liberalizzazioni, che dovrebbe essere
predisposto per fine gennaio. Questo in commissione era emerso come
orientamento ampiamente condiviso circa la necessità di fare un
approfondimento su queste problematiche in seno alla
commissione.
Ora, data l'ora ed il momento, riterremmo utile, se lo condivide
il Governo regionale, far precedere all'approvazione di questa
mozione un passaggio di approfondimento sui contenuti della norma
di liberalizzazione in seno alla commissione, per poter prendere
una posizione con più ampia conoscenza di causa, con maggiore
approfondimento ed anche approfittando incidentalmente della
presenza dei nostri Parlamentari, già calendarizzata per lunedì in
una commissione del Consiglio regionale.
Questo per dire che questa mozione, che aveva un suo assetto
molto preciso in relazione ad una conformazione del testo, potrebbe
essere rivista o approfondita in sede di commissione e chiediamo ai
colleghi, al Presidente ed ai componenti della commissione se non
ritengono utile che la materia venga approfondita in commissione,
prima di fare oggetto di una decisione da parte dell'aula.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il tema che è stato ricordato dal collega Louvin ha un grande
impatto, non solo perché ha fatto oggetto...non come specificato,
ma il tema dell'acqua è stato oggetto di un approfondimento
importante con il referendum che andava in una certa direzione. In
effetti i decreti che stanno venendo con una certa continuità e con
una tempistica - anche quella legata alle urgenze - molto
ravvicinata, portano molte volte a cercare di prevenire gli esiti.
In questo caso c'è stato questo cambio momentaneo di rotta. Credo
che valga l'osservazione, condividiamo, se è possibile in
commissione avere un chiarimento e poi, successivamente,
intervenire nel caso in modo anche più specifico, altrimenti
rischiamo di mettere troppe cose assieme con dei contenuti e dei
risultati che non sempre sono equilibrati nei confronti della
nostra Regione.
Condividiamo quindi l'aspetto di portare di nuovo in commissione
l'approfondimento.
Presidente
- La mozione viene ritirata dietro questo
impegno e viene inviata direttamente alla commissione
competente.
Il Consiglio prende atto del ritiro della mozione e del
rinvio alla Commissione consiliare competente dell'approfondimento
della tematica oggetto della mozione.
