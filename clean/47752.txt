Classificazione
EDILIZIA
Edilizia residenziale



Oggetto del Consiglio n. 3925 del 18 settembre 2024 - Resoconto
OGGETTO N. 3925/XVI - Interrogazione: "Notizie in merito alla
richiesta da parte di ARER di canoni di affitto per alloggi di
edilizia residenziale pubblica inagibili".
Bertin (Presidente) -
Punto n. 27. Risponde l'assessore
Marzi.
Marzi (SA) -
ARER riferisce in merito alla prima e alla
seconda domanda come segue: gli alloggi di ERP vengono consegnati
agli assegnatari in buono stato manutentivo e con tutte le
componenti a norme di legge. All'interno dei regolamenti e degli
atti amministrativi di ARER non vi sono disposizioni che
disciplinano nello specifico la fattispecie richiamata nella sua
interrogazione. Qualora dovessero intervenire danneggiamenti che
comportano interventi immediati per ripristinare l'agibilità
dell'alloggio, come, ad esempio, perdite d'acqua, malfunzionamento
degli impianti, danneggiamenti a solaio o muratura da parte di
terzi, piuttosto che incendi - abbiamo già trattato il tema -, ARER
dichiara di farsi immediatamente parte attiva per risolvere il
problema nel minor tempo possibile, questo a prescindere dalla
responsabilità del danneggiamento accertata poi, di fatto, in fasi
successive. In nessuno di tali casi ARER ha proceduto alla
sospensione del canone anche in considerazione del fatto che gli
interventi sono sempre stati tempestivi per ridurre il disagio al
tempo strettamente indispensabile all'esecuzione dei lavori
stessi.
Abbiamo comunque chiesto ad ARER di integrare il regolamento,
contemplando le normative civilistiche, quelle richiamate dalla sua
interrogazione, quindi gli articoli 1578 e 1579 del Codice civile,
che si applicano appunto tra rapporti privati per i casi di non
responsabilità da parte dell'inquilino.
Presidente -
Per la replica, la parola al consigliere
Manfrin.
Manfrin (LEGA VDA) -
La ringrazio, Assessore, per la sua
risposta che mi soddisfa solo in parte e le spiego perché. Lei non
ha esplicitato - e, se vuole, può, con un cenno eventualmente
correggere in corsa - se quest'integrazione del regolamento varrà
anche per i casi passati, cioè, a fronte dell'integrazione del
regolamento, i casi che ci sono stati e che conosciamo e che
attraversano questa fattispecie potranno essere regolamentati da
questo. Le spiego perché facendole un banale esempio: lei
giustamente ha richiamato - ora ne approfitto - la questione che
abbiamo discusso, cioè quella di un incendio, di cui peraltro
possediamo la documentazione, che evidentemente si è sviluppato in
un alloggio di edilizia residenziale pubblica, incendio che non si
è sviluppato per responsabilità dell'inquilino, ma che ha costretto
l'inquilino - l'alloggio si è incendiato - a non potervi più
risiedere per sette mesi. Questa persona - e si ricorderà quando ne
abbiamo discusso qui - ha chiesto la possibilità che gli venisse
dato un alloggio diverso e questa possibilità non fu accordata e su
questo noi non concordiamo. Lei dice altro, ma non importa, il
fatto è che questa persona - che alla fine poi ha dormito per sette
mesi dentro un ufficio, quindi la risistemazione non è stata breve
- è rientrata in casa e, guarda un po', l'ARER gli ha chiesto i
sette mesi di affitto nei quali lui ha dormito dentro un ufficio.
Ora, capisce, Assessore, che questa non può essere una modalità di
gestione, soprattutto in un momento di criticità come questo,
soprattutto a maggior ragione nel momento in cui non si è data una
possibilità alternativa, quindi non si è riparato all'errore, che,
ripeto, non è in capo all'inquilino, lo dice la relazione dei
vigili del fuoco.
Questo è solo un caso e un esempio per parlare di tanti altri,
quante volte abbiamo degli alloggi che, di punto in bianco,
diventano non agibili, anche banalmente quando vengono assegnati e
non sono, per esempio, adatti alle condizioni della persona a cui
vengono assegnati, pensiamo, per esempio, alle persone con
disabilità che devono avere delle caratteristiche specifiche anche
a seconda del tipo di disabilità, in questo caso la persona non vi
può risiedere, però deve comunque pagare un affitto, perché se non
paga decade dall'assegnazione. ARER è diventata una sorta di
Agenzia delle entrate che, con lettere minacciose, telefonate,
appostamenti, chiede i soldini al malcapitato, dimenticandosi
completamente che ovviamente parliamo di una funzionalità sociale
degli alloggi e non stiamo parlando di una gestione del "Ci sono
degli alloggi, devo prendere dei soldi, se va bene, bene, sennò
andiamo lì e li minacciamo con le lettere, con le telefonate..." e
quant'altro. Questa quindi è la questione.
Ora sono felice di sapere che ci sarà quest'integrazione, però
noi dobbiamo considerare anche i casi passati, perché se
quest'integrazione si è resa necessaria, significa che in casi
passati evidentemente non avevano una soluzione. Allora quale sarà
la soluzione che si applicherà nei casi passati? Io mi auguro,
Assessore, che si trovi una quadra. Ripeto: il caso di cui vi ho
parlato poco è un caso emblematico: "Io non posso risiedere nel mio
alloggio, l'incendio si è sviluppato non per causa mia, io dormo
per sette mesi in un ufficio e adesso l'ARER mi chiede sette mesi
di affitto", mi sembra veramente una situazione imbarazzante.
Ne approfitto per dire una cosa, perché ovviamente questo
potrebbe essere un caso che rientra nella morosità incolpevole,
sennonché lei ha ristretto eccessivamente proprio la fattispecie di
morosità incolpevole, come sa, ma abbiamo approvato un articolo, il
29, adesso non mi ricordo più il riferimento legislativo che
abbiamo discusso in quest'aula e su quello però non c'è stata
ancora una deliberazione che dica quali sono le fattispecie a cui
si applica. Questo è effettivamente un problema, perché questa
potrebbe essere una delle situazioni in cui si applica, quindi
trovare una soluzione per i casi pregressi, benissimo, per il
futuro con l'inserimento anche di questa fattispecie.
