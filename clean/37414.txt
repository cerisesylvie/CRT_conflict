Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
LAVORO
Infortunistica - Previdenza - Tutela della salute



Oggetto del Consiglio n. 1195 del 6 maggio 2015 - Resoconto
OGGETTO N. 1195/XIV - Interpellanza: "Predisposizione di
linee guida per la sorveglianza sanitaria dei lavoratori che
operano nell'ambito dell'Azienda USL".
Presidente -
Per l'illustrazione, ha chiesto la parola il
Consigliere Guichardaz, ne ha la facoltà.
Guichardaz (PD-SIN.VDA) -
Grazie Presidente.
L'argomento che affrontiamo oggi, oltre che complesso, è anche
piuttosto delicato. Quando si parla di problemi connessi all'abuso
di sostanze alcoliche e all'uso di stupefacenti, il rischio è di
precipitare in un approccio moralistico o proibizionistico
dell'argomento. Lungi da noi affrontare questo tema con un taglio
del genere, ma crediamo che valga la pena di spendere qualche
minuto per capire se vi è da parte delle istituzioni sufficiente
sensibilità sulle possibili conseguenze che potrebbe avere uno
stato di alterazione momentanea o, peggio ancora permanente,
indotto dal consumo di alcol, stupefacenti e/o sostanze psicotrope
su lavoratori adibiti a mansioni che, per loro natura, comportano
rischi di infortuni o per la sicurezza, l'incolumità o la salute
propria di terzi. L'interpellanza si sofferma in particolare su
quegli operatori che, assunti direttamente o tramite agenzie di
somministrazione o in convenzione, ad esempio, i volontari, operano
in particolare nel campo del soccorso e dell'emergenza. Delimito
l'ambito di discussione agli operatori adibiti al soccorso e
all'emergenza, cioè gli autisti di ambulanza e soccorritori, in
quanto specifiche categorie di operatori sanitari - cito alcune
categorie ben individuate: per esempio, i medici, gli infermieri,
gli OSS, gli anestesisti e via dicendo - sono già tenute per legge
a sottoporsi a periodici controlli finalizzati a verificare che non
abbiano assunto bevande alcoliche in servizio e a sottoporsi a
particolari accertamenti atti ad escludere situazioni di
alcoldipendenza per la particolarità proprio del tipo di servizio a
cui adempiono.
A dire il vero, Assessore, la Conferenza Stato-Regione con
provvedimento del 16 marzo 2006 - provvedimento elaborato ai sensi
della legge quadro in materia di alcol e problemi alcolcorrelati:
la n. 125 del 2001 - prevede che dette verifiche debbano essere
estese anche alle mansioni inerenti ad alcune attività di trasporto
come, ad esempio, gli addetti alla guida di veicoli stradali per i
quali è richiesto il possesso della patente di guida delle
categorie B, C, D e E, con ciò intendendo quindi anche gli
operatori addetti al soccorso, che, come noto, per poter fare quel
tipo di attività, devono essere dotati di patente di tipo B. È pur
vero che, quando si tratta dei periodici controlli sull'uso e
l'abuso di sostanze alcoliche, si parla sempre di attività
lavorative. Qualcuno quindi potrà questionare sul fatto che i
volontari non possono essere considerati lavoratori, ma credo che
tutti qui dentro - e credo anche fuori - possano concordare con me
che le mansioni di questi operatori sono perfettamente assimilabili
a quelli degli operatori assunti e quindi le cautele...che ricordo
non sono a tutela dei soli operatori, ma anche degli assistiti, di
tutti quei soggetti che potrebbero essere coinvolti a vario titolo
nell'attività del soccorritore, non so...viene da pensare, ad
esempio, ai pedoni che attraversano la strada mentre passa
un'ambulanza, i guidatori delle autovetture che incrociano le
ambulanze, all'equipaggio.
Dicevo che le funzioni dei soccorritori volontari sono
assimilabili a quelle degli operatori assunti e pertanto nel
documento di valutazione dei rischi volontari in questo caso gli
autisti soccorritori dovrebbero essere contemplati alla pari dei
lavoratori, perlomeno per quanto riguarda la dotazione di
dispositivi di protezione individuale, la sorveglianza sanitaria,
che è uno dei temi dell'interpellanza, e la partecipazione a corsi
di formazione specifici in materia di salute e sicurezza sui luoghi
di lavoro, naturalmente incentrati sui rischi specifici delle
proprie attività. Non sono io che mi invento obblighi a carico
delle associazioni o, meglio, in questo caso a carico del datore di
lavoro, il committente, l'USL, potrà tranquillamente essere
considerata tale nel caso della stipula di convenzione con le
associazioni di volontariato, ma esistono norme specifiche che
vanno dal decreto legislativo n. 81 del 2008, l'ex 626 tanto per
capirci, alla legge n. 266 del 1991 sul volontariato fino alle più
recenti disposizioni sulla protezione sanitaria a carico dei
volontari della Protezione civile, ad esempio, e al cosiddetto
"decreto del fare": la legge n. 98 del 2013.
Tornando alla questione sulla quale è incentrata
l'interpellanza, quindi possiamo tranquillamente dire che anche i
volontari organizzati, per tutte le considerazioni prima espresse,
sono tenuti a sottoporsi alla cosiddetta "sorveglianza sanitaria",
quindi, nel caso degli autisti soccorritori, anche agli
accertamenti di cui alla legge n. 125 del 2001: la norma appunto in
materia di alcol e di problemi alcolcorrelati. Più complicata è la
questione delle verifiche sull'uso delle sostanze stupefacenti e
psicotrope e ciò in quanto la disposizione sugli accertamenti
sanitari per accertare l'assenza di assunzione di sostanze
stupefacenti - parlo dell'intesa della Conferenza Stato-Regione del
30 ottobre 2007 - quest'intesa non contempla i conducenti per i
quali è richiesto il possesso della patente di guida di categoria
B, nel nostro caso appunto gli autisti di ambulanza, ma parla di
obblighi connessi a coloro che hanno la patente dalla C in poi.
Fermo restando che la verifica potrebbe essere fatta secondo un
criterio di analogia con le disposizioni sui problemi
alcolcorrelati, voglio però precisare, Assessore, che all'articolo
1 dell'intesa è scritto:
"le mansioni che comportano rischi per
la sicurezza, l'incolumità e la salute propria di terzi, anche in
riferimento ad assunzione solo sporadica di sostanze stupefacenti,
sono, oltre a quelle inerenti attività di trasporto, anche quelle
individuate nell'allegato"
e nell'allegato abbiamo appunto
coloro che utilizzano autovetture conducenti dalla C in poi. La
dicitura quindi potrebbe ricomprendere, oltre alle mansioni
individuate nell'allegato - appunto, come dicevo prima, quelle che
necessitano patenti dalla C in su -, le attività di trasporto senza
altra specificazione, quindi a rigor di logica anche quelle
effettuate dagli autisti delle ambulanze, professionisti e
volontari che siano. Metto le mani avanti, perché il dibattito...so
che c'è un dibattito tra i medici competenti ed è un dibattito
acceso su questo tema, quindi è bene che sia chiaro che la nostra
interpretazione è in questo caso assolutamente estensiva, cioè non
si possono escludere dal novero delle mansioni da sottoporre a
controlli sull'uso delle sostanze stupefacenti gli autisti
soccorritori in possesso della sola patente B, cioè questi
dovrebbero essere ricompresi perché rientrano comunque nella
tipologia di coloro che effettuano attività di trasporto.
Ho ritenuto di dover anticipare le risposte dell'Assessore con
alcune considerazioni sulla sostanziale sovrapponibilità delle
figure dei volontari a quelle degli operatori assunti ai fini della
sorvegliabilità sanitaria, dei controlli sui problemi
alcolcorrelati e sul consumo di stupefacenti perché spesso ci si
trincera dietro ad interpretazioni rigide e funzionali delle norme
e delle disposizioni, ma qui, colleghi, stiamo parlando della
sicurezza dei nostri assistiti e anche dei cittadini. È per questo
che altrove molte ASL e molte associazioni anche di volontariato
hanno elaborato piani di valutazione dei rischi e protocolli
interni che tagliano la testa al toro e che impongono tali
verifiche al di là di ogni disquisizione di tipo interpretativo.
Assessore, non abbiamo comunque la pretesa di esaurire con
un'interpellanza il dibattito, che è un dibattito estremamente
importante: quello sulla sicurezza sia dei lavoratori che degli
utenti, ma crediamo che vada affrontato con determinazione e con la
consapevolezza che è in ballo un bene preziosissimo, cioè la salute
e l'incolumità delle persone, siano esse lavoratori, utenti o
semplici cittadini. Grazie.
Presidente
- Per la risposta, ha chiesto la parola
l'Assessore Fosson, ne ha la facoltà.
Fosson (UV) -
Sì, grazie Presidente.
Sottolineo e condivido quello che lei ha detto all'inizio:
questo è un problema molto complesso, sul quale non si può avere un
approccio moralistico e se lei parla di un problema complesso,
questo di cui lei si è occupato nella sua attività lavorativa, è
più complesso ancora per chi di questo non se n'è occupato, perché
la normativa, come lei ha detto, è una normativa spezzettata, di
difficile interpretazione e forse non adeguata al rischio - anche
questo condivido - di che cosa è il profilo di autista alla guida
di un'ambulanza, magari con la sirena, che viaggia a velocità e che
deve essere in uno stato di perfetta idoneità sanitaria. Vorrei
però dire, come ho già accennato altre volte, che la prevenzione
primaria è la grande arma per diminuire patologie e incidenti. Da
noi non se ne sono mai verificati con autisti di ambulanza, com'è
il caso della Toscana, che lei diceva, ma questo non vuol dire che
non si possa comunque verificare e che ci sono delle mansioni a
rischio: questo è evidente. Nel nostro nuovo piano sanitario, che è
in fase di revisione, come ho già detto in commissione, ci sarà
proprio una nuova strategia impostata tutta su una maggior
prevenzione.
Le norme, lei l'ha citato correttamente, sono norme previste da
accordi nazionali, poi c'è tutto il discorso - questo non è stato
detto - delle sanzioni previste dal Codice stradale, che funziona
come deterrente e il fatto di dare delle sanzioni importanti a chi
guida in stato di ebbrezza ha sicuramente diminuito questa
frequenza. Ci ricordiamo cos'è successo su quel pullman con i
tifosi juventini che è andato a sbattere, il cui autista svizzero
aveva un tasso alcolico elevato. Queste sono le norme nazionali,
che non sono molto chiare, purtroppo, e poi possono essere però
integrate da norme e linee regionali. Lei citava un decreto del
2006 che si occupava di alcolemia, di dipendenza da alcol e poi un
accordo...è del 2007, che invece riprendeva tutto il discorso della
tossicodipendenza e, purtroppo, nel decreto, nell'accordo
Stato-Regioni del 2006 venivano previste delle categorie, relative
alla patente C e alla patente B però i danni possono essere già
fatti da uno che abbia la patente B come uno che abbia la patente
C. La Regione ha legiferato su questo, nel senso che, riprendendo
l'accordo Stato-Regione del 18 settembre 2008, ha approvato una
delibera regionale del 20 marzo 2009 in cui le linee guida
regionali venivano sottolineate, sotto il profilo della procedura
di verifica di assenza di tossicodipendenza. In questa delibera poi
si teneva conto della situazione valdostana, del numero dei
lavoratori e della privacy. Le linee guida per la sorveglianza
sanitaria dei lavoratori dell'azienda partono da queste delibere,
però poi cercano di unificare - mi sembra saggiamente - l'accordo
2006 con l'accordo 2007, cercando appunto di affrontare tutti i
rischi correlati sia a situazioni di alcoldipendenze, sia a
situazioni di tossicodipendenze. In particolare, l'azienda afferma:
"sulla base di tale normativa, è stato integrato il documento di
valutazione regionale dei rischi dell'azienda individuando le
mansioni a rischio tra quelle elencate nei testi normativi
sopraindicati, che divergono parzialmente per l'alcol e sostanze
d'abuso. Sono inoltre stati assunti provvedimenti a livello interno
per dare ampliamento a quanto disposto dalla vecchia legge n. 125
del 2001
- che ha citato -
dove si dice che è fatto divieto
di assunzione e somministrazione di bevande alcoliche e super
alcolici. L'azienda ha quindi disposto che sia cessata fin dal 2008
la somministrazione di alcol nelle mense aziendali, parimenti le
bevande alcoliche non rientrano nella composizione dei pasti in
convenzione presso i ristoranti sul territorio"
. Di tali
iniziative, come del divieto di assunzione sul luogo di lavoro, dei
controlli previsti dal medico competente, sono stati debitamente
informati i rappresentanti dei lavoratori.
Poiché, come prima accennato, le norme in materia di alcol e
tossicodipendenza non sono sovrapponibili, anche gli accertamenti
previsti dalla legge dal medico competente divergono in base alla
mansione. Nei casi citati per gli operatori sanitari e gli autisti
di ambulanze vengono effettuati controlli per l'assenza di
condizioni di alcoldipendenza, relative all'elenco mansioni
allegate all'intesa del 2006, ma non di tossicodipendenza. I
controlli per le sostanze d'abuso possono essere invece effettuati
e di fatto vengono effettuati sugli autisti che guidano con patente
C. Io facevo parte della Commissione infortuni sul lavoro fino al
2013 e si fece anche un grande lavoro rispetto alla possibilità
della Valle d'Aosta, ad esempio, di fare l'emoglobina glicata, che
è un esame del sangue che testimonia non l'assunzione acuta
dell'alcol, ma la media di assunzione dell'alcol. È un esame che
non tutti i laboratori fanno e tant'è vero che, quando viene
ritirata la patente, adesso si chiede sempre l'emoglobina glicata
che rileva il tono medio dell'alcol degli ultimi dieci giorni;
questo è un esame molto sensibile che noi potevamo fare, ma su cui
le Regioni non erano d'accordo.
Per quanto riguarda le misure di prevenzione - domanda n. 2 -,
si fa riferimento a quanto sopra riportato in materia di
protocolli, procedure interne relative al divieto di assunzione,
somministrazione e formazione degli operatori e dei loro
rappresentanti; sono analogamente tenute ad organizzarsi in materia
le aziende e gli enti che operano in convenzione con l'USL.
Per la terza domanda, gli operatori con contratti atipici,
poiché rientrano nella definizione di lavoratori ai sensi del
decreto 81, che è un po' la madre o il padre di tutte queste norme.
Ricordo e mi piace ricordarlo che il decreto 81 è una bella pagina
di storia parlamentare, nel senso che i Parlamentari andarono a
votare il decreto sulla sicurezza del lavoro quindici giorni prima
della fine della legislatura, e lo votarono proprio per
l'importanza della legge stessa. Però con il decreto 81 vengono di
fatto svolti gli stessi controlli in materia di alcol e
tossicodipendenze in generale per la tutela della sicurezza e la
salute del lavoro e dell'incolumità degli utenti che si effettuano
sui dipendenti. Il decreto 81 non prevedeva degli accertamenti per
la sicurezza sul luogo di lavoro per i cosiddetti "volontari".
Infatti, per quanto concerne le associazioni che non rientrano
nella nozione di lavoratori. E questo perché? Perché il decreto 81
forse non voleva entrare nel problema del volontariato caricando il
volontariato di norme, che forse poi avrebbero diminuito la
percentuale di volontari, anche se io condivido che questo invece
sia un problema e l'azienda nelle sue linee regionali è entrata nel
merito. La convenzione con le associazioni di volontariato prevede
che sia il Presidente dell'Organizzazione di Volontariato il
responsabile dell'idoneità fisica del conduttore ma nella stessa
convenzione è previsto un passaggio con l'ASL, in cui apporre
alcune precisazioni in materia di sicurezza, nel rispetto dei
rispettivi ruoli e responsabilità, in particolare si rende
necessario effettuare l'analisi dei rischi per la salute e la
sicurezza dei volontari. È stato attivato un percorso, la cui
Federazione, ha incaricato il dottor Costa Alberto di istituire un
percorso di sorveglianza nelle convenzioni con l'azienda che
rimborsa i pasti, come ho detto precedentemente, escludendo dal
rimborso tutti i tipi di bevande alcoliche. Cosa fare in futuro?
Anch'io non ho sicuramente in questo la pretesa di dare delle
soluzioni definitive, voglio testimoniare una sensibilità e
un'attenzione su quanto rilevato da lei. Per le sostanze
stupefacenti c'è l'assenza di un protocollo nazionale per
l'accertamento e ciò pone un problema, che però dovrebbe essere in
fase di risoluzione, perché in VIII Commissione, sempre al Senato,
stanno prevedendo un accordo Stato-Regione che superi tutte queste
difficoltà e che integri anche probabilmente la condizione di tutti
i lavoratori del soccorso. Questo protocollo dice:
"considerato
che l'assenza di un protocollo nazionale per l'accertamento di
condizioni di alcoldipendenza sta inducendo le Regioni a diversi
protocolli...
- eccetera, eccetera -
ritenuto necessario
evitare interpretazioni...
", eccetera, e si prevedrà proprio un
accordo unico Stato-Regione che riveda tutta la prevenzione
primaria. Questo non è un documento che dovrebbe essere realizzato
tra molto tempo, e penso che sia giusto aspettare, stringendo forse
anche un pochino a livello regionale, intensificando quelle che
sono le nostre attività su questo.
Concludendo mi permetto di dire che l'anno passato la Regione ha
coordinato un gruppo di lavoro sull'analisi dei colpi di sonno
negli autisti di TIR; è stata monitorata con l'Università di Torino
e con la Neurologia di Aosta tutta una attività su questo tema.
Sono emersi dei dati molto importanti che il Ministero sta
valutando. È quindi una sollecitazione giusta, i problemi non sono
ancora tutti risolti, la sensibilità c'è e sicuramente aspettiamo
questo documento Stato-Regione che dovrebbe uscire a breve e
dovrebbe colmare tutte le lacune esistenti e le difficoltà di
interpretazione.
Presidente -
Grazie. Per la replica, ha chiesto la parola
il Consigliere Guichardaz, ne ha facoltà.
Guichardaz (PD-SIN.VDA) -
Grazie.
Grazie Assessore per la risposta. Ho citato nella mia
interpellanza, nella premessa, il caso di un tossicodipendente che
guidava l'ambulanza, ribaltato in autostrada, in affidamento ai
servizi sociali, aveva interrotto il percorso SERD, Misericordia di
Lido Camaiore dice che non doveva fare quel lavoro. Ce n'è un
altro:
"ambulanza si schianta contro casello, l'autista era
ubriaco. Aveva una percentuale di 2,27 grammi/litro, il limite
legale è 0,5"
. Allora, il problema è un problema reale. Gli
autisti di ambulanza che siano professionisti o volontari...il
problema dei volontari è anche un po' più articolato, perché poi il
problema dei volontari è che i volontari possono usufruire di pasti
al di fuori dei circuiti, generalmente usufruiscono dei pasti sul
territorio, quindi è vero che voi non rimborsate il vino, ma se si
vogliono prendere il mezzo di litro di vino e i tre quarti di vino,
se li prendono lo stesso e si possono anche far correggere il
caffè. Il problema di verificare se chi utilizza automezzi, il
conducente - che siano di categoria B le patenti o anche superiori
- è in condizioni di massima capacità di riflessi e massima
capacità fisica quindi è un problema che va al di là delle
norme.
Io poi ho fatto apposta tutta quella premessa per cercare di far
capire che tanto i volontari quanto i lavoratori, se vogliamo fare
un'interpretazione estensiva, possono essere ricompresi nel novero
di coloro che vengono e possono essere sottoposti al controllo
dell'alcoldipendenza, dell'abuso di alcol e dell'utilizzo delle
sostanze stupefacenti, perché qua non parliamo di abuso di sostanze
stupefacenti. La norma prevede che chi guida - quindi chi guida,
per esempio, alla Cogne i muletti o chi fa trasporti - non deve
proprio assumere sostanze stupefacenti e non deve essere un
consumatore né abituale, né occasionale, perché? Perché queste
persone possono essere di nocumento, oltre che per sé stesse, per
tutte quelle persone che in qualche modo incrociano, anche per
quelle cose, perché, quando ti schianti contro un bene, che possa
essere privato o pubblico, comunque danneggi tanto l'ambulanza
quanto magari un'altra macchina, puoi investire un pedone, teniamo
conto che gli autisti di ambulanza per legge possono derogare alle
normali regole del Codice della strada, visto che lei ha citato il
Codice della strada. Allora, il problema qua...esiste la
possibilità, così come hanno fatto molte associazioni, molte ASL,
di stringere, diciamo, le maglie del controllo per questi operatori
e le maglie del controllo devono necessariamente essere messe in
atto dall'ASL, perché l'ASL è il committente. Allora l'ASL deve
intervenire sul proprio documento di valutazione dei rischi e deve
specificare prima che esca il piano socio-sanitario regionale...non
c'entra nulla né quello, né un'eventuale altra rettifica in
Conferenza Stato-Regione...si deve prendere carico di un problema
che è un problema reale: quello della sobrietà massima di chi
utilizza ambulanze e di chi guida automezzi per conto dell'ASL in
questo caso, poi ovviamente la questione è estensiva. È vero che
qui c'è un paciocco tra la Conferenza Stato-Regione, l'intesa del
2006 e quella del 2007 che non sono proprio similari, però, se lei
va a guardare, le casistiche sono le stesse identiche sia per il
consumo di stupefacenti, sia per l'abuso di sostanze alcoliche.
Vuol dire che questa è stata non so se un'omissione voluta, ma
comunque è stata in qualche maniera un'omissione che potrebbe
essere tranquillamente risolta in termini di analogia.
Riguardo poi alla denominazione "lavoratori sì, lavoratori no",
queste persone fanno esattamente le stesse funzioni che fanno gli
operatori del 118, le ambulanze, le divise, la formazione, il
telefono e le autostrade le paghiamo noi, tutto è pagato
dall'Amministrazione pubblica. Esiste una convenzione con persone
che prendono fior di stipendi - non parlo dei volontari ovviamente,
ma parlo della Federazione del soccorso -, io credo sia possibile
una sorta di amalgama, di analogo trattamento tra i lavoratori e,
tra l'altro, io ho avuto modo di chiedere a diversi lavoratori e
non è che il controllo sia sulle sostanze stupefacenti che
sull'abuso alcolico sia poi praticato in maniera così regolare e
anche sui lavoratori assunti con contratti magari interinali.
Riguardo a questo problema, quindi io credo che la struttura USL
abbia a disposizione banche dati, noi siamo titolari del SERD,
quindi possiamo anche verificare facendo degli incroci sui dati,
siamo titolari dei percorsi eventualmente di recuperi, siamo
titolari di una serie di strutture che ci possono...sulla
sicurezza, sulla prevenzione abbiamo degli esperti in seno all'USL,
utilizziamoli e mettiamo in piedi rapidamente questo protocollo
prima che succeda qualcosa e magari ci ritroviamo anche noi nelle
cronache perché un operatore si è schiantato da qualche parte,
speriamo non succeda mai, ma non è escluso. Grazie.
Presidente -
Grazie. Punto 15 all'ordine del
giorno.
