Classificazione
ALPINISMO
FORESTE E TERRITORI MONTANI



Oggetto del Consiglio n. 2184 del 5 ottobre 2006 - Resoconto
OGGETTO N. 2184/XII - Problematiche concernenti un itinerario
turistico ed un alpeggio nella zona del Monte Bianco.
(Interpellanza)
Interpellanza
Appreso dagli organi di stampa che una parte del sentiero,
tra l'altro facente parte del "Tour du Mont Blanc", che collega il
rifugio Bonatti al rifugio Bertone sarebbe stata parzialmente
distrutta e che la zona nei dintorni di un alpeggio, e l'alpeggio
stesso, attraversata da questo itinerario, verserebbero in
condizioni di estremo degrado;
Constatato che annualmente l'Amministrazione regionale
investe parecchie risorse finanziarie nella manutenzione ordinaria
e straordinaria dei principali sentieri della Regione;
i sottoscritti Consiglieri regionali
Interpellano
l'Assessore competente per sapere:
1) se sono pervenute altre segnalazioni agli uffici regionali
competenti circa lo stato di manutenzione del tratto di cui alle
premesse;
2) nel caso si confermasse la distruzione e il degrado del
sentiero e dell'area in che modo gli uffici competenti intendono
operare;
3) quali controlli sono stati eseguiti al momento del
rilascio delle autorizzazioni sanitarie e commerciali circa la
possibilità di vendita da parte dei conduttori dell'alpeggio di
prodotti caseari.
F.to: Venturella - Bortot
Presidente
- La parola al Consigliere Venturella.
Venturella (Arc-VA)
- L'interpellanza nasce dalla
segnalazione di un gruppo di escursionisti che nella prima decade
di settembre ha percorso il sentiero che unisce il "Bertone" al
"Bonatti" e che ha denunciato una situazione di distruzione del
sentiero, la rimozione di un ponticello che serviva a superare una
zona umida, insomma il sentiero, che mi pare sia un itinerario del
"Tour du Mont Blanc"... vicino all'alpeggio di Secheron. Cito la
lettera:
"la situazione del territorio è tale da rendere
impossibile il passaggio senza camminare nel letame, è stato
rimosso il ponticello posizionato, perciò il sentiero in caso di
pioggia risulta impraticabile"
. Attenzione non stiamo parlando
di un sentiero che unisce un villaggio abbandonato a un "mayen",
non stiamo parlando del sentiero del "Bois de Billiouque": stiamo
parlando di un sentiero che è un itinerario del "Tour du Mont
Blanc". La denuncia poi è abbastanza circostanziata.
Volevamo anzitutto sapere se sono pervenute altre segnalazioni
agli uffici regionali circa lo stato di manutenzione di quel tratto
in prossimità dell'alpeggio; nel caso si confermasse il degrado,
come gli uffici intendono operare; poi io ero a conoscenza di
alcuni problemi a livello sanitario e domando se è vero che sono
state rilasciate delle autorizzazioni per la vendita dei prodotti
caseari a questi conduttori di alpeggio. Le 3 domande sono molto
secche e chiare.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- La lettera agli organi di stampa era
nota, quindi, quando si hanno delle segnalazioni che pervengono da
varie direzioni, ci si premura sempre di verificare quello che
viene segnalato.
In merito al punto n. 1, ad oggi non sono pervenute altre
segnalazioni sullo stato di manutenzione dell'itinerario "Tour du
Mont Blanc". Si tratta di un "trekking" internazionale che
attraversa il territorio di Italia, Francia e Svizzera e la parte
valdostana è definita per sua importanza escursionistica un
itinerario di interesse regionale, pertanto viene nel suo complesso
come gli altri itinerari periodicamente monitorata dai tecnici
regionali, che ne verificano la buona percorribilità sull'intero
percorso. Nulla vieta che a livello puntuale vi possano essere
delle situazioni che si vengono a determinare, anche legate
all'interferenza con le attività che sul territorio vengono
svolte.
Per quanto riguarda il tratto di itinerario in prossimità
dell'alpeggio di Secheron, risulta al momento percorribile, seppure
con la presenza di diverse tracce di sentieri paralleli dovuti al
passaggio del bestiame che si reca al pascolo. È possibile che in
giornate particolarmente umide la transitabilità - perché lì
bisogna premettere che il sentiero passa a ridosso del fabbricato
dell'alpeggio - nelle immediate vicinanze dell'alpeggio sia
risultata poco agevole a causa del piano di calpestio intriso
d'acqua e danneggiato dal continuo passaggio dei bovini, come
spesso accade in zone limitrofe agli alpeggi dove stazionano grosse
mandrie. La situazione però è di natura temporanea ed è destinata a
normalizzarsi nei giorni di tempo stabile, quando il piano di
calpestio si asciugherà tornando di facile e comodo transito per
gli escursionisti.
Vi sono poi degli aspetti legati alla gestione dell'alpeggio
stesso, qui possiamo dire in merito al punto n. 3 che la casera
annessa all'alpeggio è regolarmente autorizzata per la produzione
di formaggi, autorizzazione USL 02624/2005 e le modalità di
produzione e vendita sono inequivocabilmente riconducibili a quelle
definite dall'insieme dei regolamenti comunitari, noto come il
"pacchetto igiene" e indicate come piccole quantità di produzione e
vendita diretta dal produttore al consumatore, con regolamentazioni
relative. In particolare il regolamento comunitario n. 852/2004
all'articolo 1, ambito di applicazione, recita al punto c):
"il
presente regolamento non si applica alla fornitura diretta di
piccoli quantitativi di prodotti primari dal produttore al
consumatore finale o a dettaglianti locali, che forniscono
indirettamente il consumatore finale"
. L'unica autorizzazione
necessaria, e nel caso specifico in possesso dell'alpeggio in
questione, è pertanto quella che riguarda la casera.
Qualche considerazione in più si può fare. Dagli approfondimenti
emerge anche che il movimento terra indicato nella missiva citata,
prodotto dalle vacche, è evidente e interessa parte del sentiero e
questo può essere fastidioso in periodo di pioggia. Il calpestio
non è tale da compromettere il sentiero. Può creare confusione la
presenza di più passaggi, ma questo si verifica quando si hanno
passaggi di animali, questo è tipico delle zone limitrofe agli
alpeggi. La vasca del liquame era piena quando la Signora faceva la
sua passeggiata ad agosto, ma è stata subito svuotata dopo la
comunicazione, abbiamo della documentazione fotografica. È evidente
che nella pratica degli alpeggi non viene giornalmente svuotata la
vasca, ma viene svuotata dopo aver effettuato il pascolo per una
certa zona, perché altrimenti, dovesse andare il liquame nelle zone
ancora da pascolare, queste non verrebbero più utilizzate dal
bestiame; quindi viene fatta dopo un certo periodo di stazionamento
nel tramuto.
Può essere interessante fare alcune considerazioni sul caso
specifico di questo alpeggio. Recentemente, nella fase di
concertazione Assessorato-Comune per l'adeguamento del piano
regolatore al PTP e alla legge n. 11/1998, è anche emersa un'intesa
sulla definizione dei pascoli da mantenere e da riqualificare del
Comune di Courmayeur, ai sensi dell'articolo 31 del PTP, dove si
cita... questo può essere anche utile per capire quale può essere
l'evoluzione della gestione degli alpeggi in quella zona, tenuto
conto delle situazioni in essere... le condizioni di alcuni stabili
di Secheron al limite dell'agibilità, a cui si aggiunge la mancanza
di una manutenzione ordinaria sufficiente, offrono un'immagine
dell'attività di alpeggio estremamente negativa: questo è legato al
fatto che probabilmente in quella situazione è necessario poi da
parte dei proprietari prevedere degli interventi e questo,
trovandosi lungo il percorso "TMB", qualche problema lo può
comportare. Il tramuto di Secheron rimane comunque il punto di
attestamento principale per il mantenimento dell'attività pastorale
nel vallone di Armina dal momento che è l'unico alpeggio servito da
strada: sia per la sua importanza ai fini dell'utilizzo pastorale
dell'intero vallone, sia per la sua posizione importante per
l'immagine turistica del territorio, è quanto mai opportuna la sua
conservazione, per il mantenimento delle modalità tradizionali di
stabulazione e di lavorazione del latte. Vi è un problema: il suo
futuro è reso molto incerto dalla sua posizione entro ambiti
inedificabili - zona "F1" per rischio frane -; nell'ipotesi di una
riqualificazione complessiva dell'attività di pascolo dell'intero
vallone, il punto principale di stabulazione potrebbe essere
trasferito nel tramuto di Armina "Dessot",
però tutto questo
va verificato sulla base della situazione delle proprietà, delle
disponibilità e delle possibilità di intervento, quindi non è così
semplice. Questi edifici erano utilizzati fino a pochi anni or sono
dagli stessi conduttori di Secheron, si trovano inoltre a breve
distanza dall'attuale strada di accesso; un eventuale prolungamento
della pista fino a raggiungere le strutture è tecnicamente
realizzabile senza importanti interferenze con l'ambiente e con i
percorsi turistici. L'ipotesi di prolungamento della pista non è
comunque attualmente presa in considerazione dal piano vista la
scarsa probabilità che il vallone sia fatto oggetto di un piano di
riqualificazione. Il recupero dell'alpe di Secheron almeno come
abitazione temporanea degli addetti è fondamentale per un corretto
pascolamento delle lattifere nella zona alta di Col
"Entre-deux-sauts", che rischia di essere lasciato al pascolo di
soli manzi, come la maggior parte del territorio di alta quota
della Val Ferret. L'utilizzo di eventuali cavi di mungitura con
stabulazione all'aperto è accettabile quale soluzione di
compromesso, che consente il riutilizzo del tramuto con
investimenti limitati. Queste sono le considerazioni che sono
emerse nell'ambito delle valutazioni per definire gli indirizzi
previsti dalla variante di piano regolatore, questo ad ulteriore
informazione. Una necessità di intervento evidentemente c'è, ma
questo non vuol dire che bisogna abbandonare la monticazione in
quella zona. Il monitoraggio della situazione sarà riproposto anche
per il prossimo anno, in quanto di competenza del Dipartimento
risorse naturali e nello specifico dei tecnici che si occupano
della sentierazione per quel che riguarda il problema del
sentiero.
Presidente
- La parola al Consigliere Venturella.
Venturella (Arc-VA)
- Vorrei partire con un piccolo
preambolo, che si riferisce al "Premier forum annuel de l'Espace
Mont Blanc", tenutosi ieri, eravamo in 4 o 5, c'era la qualificata
presenza del Vicepresidente della "Conférence", Cesal, la presenza
dei Consiglieri Viérin Adriana, Fey e Vicquéry. Abbiamo condiviso
la gioia nel sentire l'illustrazione dei famosi... i Francesi sono
abituati agli acronimi, li chiamano "Pit 1", "Pit 2", "Pit 3",
"Pit" è l'acronimo di "Projet intégré de territoire", hanno
presentato 4 progetti. Il primo, "Pit 1", è stato presentato da
Michelle Paccot di La Salle, una delle prime diapositive del gruppo
citava questo:
"Un constat préalable: le Tour du Mont Blanc, un sentier
parcouru par environ 3.000 personnes par an, source Fédération
française randonnées pédestres, un itinéraire de randonnée mythique
et connu au niveau international, un élément fédérateur, un symbole
de l'identité commune, une véritable pépite à sauvegarder,
valoriser, diversifier, faire connaître".
È questo il tratto che vogliamo far conoscere, diversificare,
salvaguardare, valorizzare?
Nella prima parte dell'esposizione sembrava che l'Assessore
volesse minimizzare ciò che... come l'ha chiamata? La turista...
bene, Assessore, questa è una courmayeurense e viene da
Courmayeur... no, la Signora che passeggiava, questa è una
courmayeurense...
(interruzione dell'Assessore Isabellon, fuori
microfono)
... questa è una courmayeurense che ha visto, quindi minimizzate
e poi si scopre che gli uffici avevano già fatto... non sono
pervenute segnalazioni, come ha detto lei, però si scopre che la
situazione di degrado c'è, sono state fatte proposte a livello di
piano regolatore e piano di riqualificazione, dunque c'è questa
situazione.
È possibile che in giornate particolarmente piovose ci sia... ma
questo è il "Tour du Mont Blanc", non diciamo che in quella zona,
come lei furbescamente vuole farci dire, l'allevamento in queste
zone deve essere annientato, assolutamente no! Ma esiste un modo di
condurre l'alpeggio e io la invito a percorrere la Val di Gressoney
e la Val d'Ayas, vi sono una serie di alpeggi salendo al rifugio
"Alpenzu"... che passano vicino alle stalle e non sono in questa
situazione. Questo fatto di minimizzare sempre, ma è questa
l'immagine che diamo? È questo il grado di manutenzione che
vogliamo mantenere in un itinerario chiamato "une véritable
pépite", è questo, Assessore? Ci sembra al limite del paradosso! Le
30mila e più persone che percorrono ogni anno le "Tour du Mont
Blanc", proprio per questo modo di considerare i turisti che
percorrono la Valle d'Aosta da spremere e poi gettare... questo non
è un modo di fare un turismo che tiene conto degli aspetti
ambientali, degli aspetti di gestione dei sentieri. Insomma
l'immagine che ne viene fuori da una lettera del genere, che, fra
l'altro, nei suoi contenuti principali è stata confermata dagli
stessi uffici, è un'immagine incredibilmente paradossale, proprio
quando vicino nello stesso giorno si dice invece che è un progetto
prioritario quello di valorizzare il "Tour du Mont Blanc". Se lo
valorizzate attraverso questi interventi, è meglio che non
tocchiate nulla!
