Classificazione
ASSISTENZA SANITARIA E OSPEDALIERA



Oggetto del Consiglio n. 1498 del 1° dicembre 2010 - Resoconto
OGGETTO N. 1498/XIII - Interpellanza: "Problematiche
concernenti la struttura "Casa per la salute della mente" di
Brusson".
Interpellanza
Evidenziato che la salute mentale riveste sempre maggiore
importanza per il benessere generale degli individui e della
società e che l'invecchiamento della popolazione e l'accentuarsi
dei problemi sociali rendono in sicuro aumento il numero di malati
affetti da patologie ricollegabili a disturbi mentali;
Richiamate anche le linee strategiche del Piano socio
sanitario regionale 2010-2012;
Ricordata l'avvenuta inaugurazione nella primavera scorsa a
Brusson della "Casa per la salute della mente" diretta dal Prof.
Vittorino Andreoli;
i sottoscritti Consiglieri regionali
Interpellano
la Giunta regionale per sapere:
1) il numero dei pazienti psichiatrici valdostani ricoverati
in strutture fuori Valle;
2) il numero delle persone che si sono rivolte ai servizi
psichiatrici valdostani nell'ultimo quinquennio e qual è
l'evoluzione prevista per il futuro;
3) quale rapporto si intende instaurare con la sopraccitata
struttura.
F.to: Bertin - Patrizia Morelli
Président
- La parole au Conseiller Bertin.
Bertin (ALPE)
- Grazie Presidente.
Se non mi sbaglio, questa è la settimana dedicata alla salute
mentale e domenica credo che sarà la giornata nazionale per la
salute mentale, il 5 dicembre. La giornata è promossa dal Ministero
della salute ed ha, fra gli altri obiettivi, anche quello di
cercare - con una campagna di comunicazione - di limitare gli
effetti di esclusione dei soggetti affetti da malattie legate a
disturbi mentali.
L'organizzazione mondiale della sanità stima a oltre 400.000.000
le persone che sono coinvolte da disturbi legati alla mente; si
passa da patologie molto lievi come la depressione, ad altre più
gravi: schizofrenia, epilessia, Alzheimer, disturbi legati
all'alimentazione, eccetera. È un fenomeno in continuo aumento, si
pensi solo al mercato degli psicofarmaci che negli ultimi decenni
ha avuto una crescita enorme ed è uno dei grandi business per le
società farmaceutiche, segnale che questa problematica sta
assumendo negli anni delle dimensioni sempre più importanti. Per
questo, anche in occasione di questa giornata della salute mentale,
volevamo avere il quadro generale della situazione in Valle d'Aosta
di un fenomeno delicato e complesso che è spesso un po'
sottovalutato. È anche l'occasione per fare il punto della nuova
clinica aperta a Brusson questa primavera; avevamo visto,
all'epoca, che doveva in poco tempo avere una dimensione elevata,
che doveva essere - speriamo lo sia ancora - un punto di
riferimento per alcune patologie e, in generale, un'occasione in
più per la Regione per avere un servizio da dare ai propri
cittadini. Alla televisione ho visto un servizio al TG3 su questa
clinica... pare che non sia ancora decollata.
Pertanto gli obiettivi di questa interpellanza erano due: da una
parte, fare il punto generale su questo importante fenomeno;
dall'altra, l'occasione per capire quale rapporto intende avere
l'Amministrazione regionale con la struttura sopracitata e, in
prospettiva, qual è l'evoluzione della situazione e gli strumenti
che si vogliono mettere in campo. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio il collega
Bertin per aver portato in aula la problematica delle malattie
psichiatriche, per fare il punto della situazione sulle cose che
stiamo mettendo in campo per quanto riguarda la cura di questo
settore molto delicato; purtroppo sta aumentando, e quindi dobbiamo
attrezzarci ulteriormente per quanto riguarda la presa in carico di
questi pazienti e delle loro famiglie.
In questi anni l'Amministrazione regionale e l'azienda USL hanno
dedicato notevoli risorse umane ed economiche per dare basi più
solide al settore dell'assistenza psichiatrica riferita alla
popolazione adulta onde migliorarne la qualità complessiva. È stato
avviato un processo che ha riguardato la costruzione di una rete di
servizi in grado di fornire un intervento integrato, con
particolare riguardo alla riabilitazione e alla gestione degli
stati di crisi, lo sviluppo dell'organizzazione dipartimentale del
lavoro, dotando la rete dei servizi di una precisa responsabilità
tecnica e gestionale in grado di garantire il funzionamento
integrato continuativo dei servizi stessi, l'aumento delle
competenze professionali degli operatori per far fronte a tutte le
patologie psichiatriche, con particolare riguardo a quelli più
gravi, attraverso interventi diversificati che prevedono la
partecipazione di più soggetti, ivi compresi i familiari.
A questo proposito volevo elencare le strutture e i servizi
presenti nella nostra regione per quanto riguarda i disturbi
psichiatrici, ne avevamo discusso anche in V Commissione in
occasione della revisione delle strutture; abbiamo quattro comunità
terapeutiche residenziali, tre centri diurni, un gruppo
appartamento, tre comunità alloggio che stanno coprendo tutto il
territorio, esclusa - ma quella sarà in un futuro prossimo - la
struttura polifunzionale di Morgex, che prevedrà anche un centro
diurno per psichiatrici. A questo si aggiunge il servizio di
educativa territoriale che gestisce i pazienti che riescono ad
uscire dalle strutture, o residenziali, o diurne, o dei gruppi
appartamento, gestirli a domicilio in aiuto alle famiglie: questo
si chiama servizio di educativa territoriale.
Voglio richiamare la collaborazione con l'associazione dei
familiari degli utenti, riconoscendo un ruolo attivo e il valore
fondamentale come risorsa a fianco dell'équipe dei servizi e
richiamo l'associazione DIAPSI che in questi anni sta portando
avanti un'azione di stimolo all'Amministrazione e all'USL per
migliorare il più possibile il servizio. È stato ritenuto inoltre
fondamentale porre una specifica attenzione programmatica ai
problemi della salute mentale in età evolutiva - vorrei
sottolineare che purtroppo sta aumentando la patologia psichiatrica
in questo settore - aumentando l'offerta e sviluppando strategie
complessive mirate alla tutela della salute mentale di tutta la
popolazione nelle varie fasi del ciclo vitale: dall'infanzia
all'adolescenza, all'età giovanile, all'età adulta e all'età
avanzata.
Per quanto riguarda le domande...
"il numero di pazienti
psichiatrici valdostani ricoverati in strutture fuori Valle"
,
al momento sono 31 pazienti ricoverati in varie strutture; ci sono
delle motivazioni precise per la maggior parte di essi per cui sono
fuori Valle. Alcuni sono vecchi pazienti che erano nei manicomi
quando dal '78 sono stati chiusi, sono stabilmente inseriti in
strutture che sono state riconvertite. Abbiamo poi molti
provvedimenti richiesti direttamente dall'attività giudiziaria e
dal tribunale, richiamo come: utente che necessita di
allontanamento dal nucleo familiare al di fuori del contesto
sociale di appartenenza, oppure utente inserito dal giudice
direttamente in una struttura lontana dalla famiglia, o ancora
richiesta della famiglia di allontanare il paziente dal contesto
sociale, o per scelta del tutore. Poi abbiamo tre casi di
inserimento a livello di ospedale psichiatrico giudiziale; ce n'è
uno di riferimento in Lombardia per tutto il nord Italia, quindi
sono pazienti che devono essere messi fuori, mentre c'è una quota
di questi per i quali risponderò nella terza domanda, c'è la
previsione di riuscire a riassorbirli - passatemi il brutto termine
- nelle nostre strutture.
"Il numero delle persone che si sono rivolte ai servizi
psichiatrici valdostani nell'ultimo quinquennio e qual è
l'evoluzione prevista..."
: basti dire che prendendo ad esempio
il 31 dicembre 2008 il totale delle persone entrate in contatto con
i servizi di salute mentale è di 1.871, e nell'ultimo quinquennio
la media è sui 1.600 con un aumento negli ultimi due anni, tenendo
conto che c'è ancora una serie di riservatezze e di stigma verso la
patologia psichiatrica. Pian piano sta cominciando a cadere, grazie
all'azione del volontariato e dell'associazione famiglie, e sta
emergendo la diagnosi di patologie psichiatriche anche a questo
cambio di mentalità nella popolazione. Per quanto riguarda la
lettura dei dati dell'attività, si evidenzia che c'è un incremento
della domanda, in particolare si deve considerare che la tipologia
di utente psichiatrica sta modificandosi; di conseguenza, i bisogni
a cui dare risposta devono essere adeguati. Si sottolinea
l'incremento di popolazione giovanile che arriva ai servizi
psichiatrici, anche ragazzi non ancora maggiorenni, portatori di
patologie che vanno dall'episodio psicotico acuto a disturbi di
personalità, la diversificazione delle patologie e dell'emergere di
quadri psicopatologici maggiormente complessi anche legati alle
patologie croniche, e l'aumento della tendenza a disturbi di
personalità. Voglio sottolineare quello che sta succedendo e per
cui stiamo prendendo le necessarie misure, aumentano sempre più i
casi di pazienti con doppia diagnosi, soprattutto vecchi
tossicodipendenti che nel corso della loro vita sviluppano
patologie psichiatriche, addirittura tripla diagnosi, perché poi
sviluppano anche patologie d'organo. Sono pazienti per i quali ci
stiamo facendo carico, ma che a volte sono indirizzati nelle
strutture del SERT; spesso però, sviluppando queste patologie,
aumenta la quota di pazienti psichiatrici.
Per quanto riguarda il terzo punto, la casa della salute di
Brusson è stata prevista con legge regionale n. 32/2007 che aveva
previsto la realizzazione di una casa per la salute della mente a
Brusson, non presumendo obbligo di convenzionamento da parte
dell'azienda, cioè solo l'autorizzazione. Pertanto c'è la
necessità, da una parte, di prevedere questi nuovi servizi
soprattutto per adolescenti, quindi i servizi per i quali si pensa
di aprire una collaborazione con questa struttura sono proprio
quelli considerati prima per gli adolescenti, aree dei disturbi
psichiatrici adolescenziali, con riferimento ai disturbi del
comportamento alimentare, anoressia, per i quali adesso c'era un
invio a strutture esterne. Non sono tanti i casi, però ci sono.
L'area ascrivibile alle dipendenze non chimiche, quali ad esempio
dipendenze da Internet, e vista la disponibilità dei responsabili
clinici della struttura, anche da parte degli utenti del SERT con
doppia diagnosi, sono i casi di cui parlavo prima, che
rappresentano una percentuale di quei 31 casi.
Stiamo quindi lavorando per una collaborazione ed un'eventuale
convenzione per un numero che andremo ad individuare, per poter
usufruire di questa struttura che - come detto prima dal collega
Bertin - rappresenta a questo punto anche una risorsa per la nostra
Valle.
Si dà atto che dalle ore 11,39 assume la presidenza il
Vicepresidente André Lanièce.
Presidente
- La parola al Consigliere Bertin.
Bertin (ALPE)
- Grazie.
Come era immaginabile, è un fenomeno importante come dimensione
già soltanto in questo momento, e poi una parte rimane ancora -
come diceva l'Assessore - sommersa per varie ragioni anche
culturali, ma è un qualcosa che in prospettiva andrà affrontato in
modo più preciso e dandogli maggiore importanza ed una maggiore
attenzione. Anche il piano sociosanitario da questo punto di vista
è decisamente generico, mentre in prospettiva diventerà molto
importante con dei costi umani per chi è direttamente interessato,
ma sociali ed economici sempre più alti. Se si pensa - come dicevo
prima - che l'organizzazione mondiale della sanità prevede che
entro poco tempo il 20 percento della popolazione dei paesi
industrializzati sarà colpita e almeno una volta nella vita avrà a
che fare con una patologia legata ai disturbi della mente, si può
immaginare l'importanza che in prospettiva... quale ruolo verrà a
giocare questo settore che, appunto, di per sé è delicato,
complesso e di non facile risoluzione, ma che va affrontato e,
soprattutto se si guarda all'avvenire, va gestito in modo anche
lungimirante.
In Valle d'Aosta ognuno di noi ha avuto fra i suoi amici dei
suicidi o delle situazioni del genere che fanno capire anche gli
effetti che hanno queste cose. La Valle d'Aosta, da questo punto di
vista, è come tutti i paesi industrializzati in vetta alle
statistiche in questo ambito, come in altri. Pertanto l'invito è ad
aumentare l'attenzione, e soprattutto a guardare in prospettiva,
perché diventerà un qualcosa difficilmente gestibile se non lo si
affronta con la dovuta lungimiranza.
Per quel che riguarda specificatamente il rapporto che si
intende instaurare con la struttura di Brusson, se si vuole farlo,
si faccia in fretta, non si aspetti tanto, perché ci sono delle
conseguenze economiche per chi ha fatto l'investimento; ma, al di
là di questo, che sono poi problemi di chi ha fatto l'investimento,
ci sono anche degli utenti potenziali tipo quelli che diceva lei,
che al momento sono fuori Valle, che potrebbero usufruire di questa
struttura, dal punto di vista organizzativo anche più semplice per
le famiglie e, come diceva giustamente lei, è a questo punto una
risorsa della Valle che bisogna sfruttare in tempi più rapidi
possibili. È impressionante comunque che siano di poco meno 2.000
le persone interessate annualmente e che fanno in qualche modo
utilizzo delle strutture. Grazie.
