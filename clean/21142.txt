Classificazione
CONSIGLIO REGIONALE



Oggetto del Consiglio n. 1085 del 19 gennaio 2005 - Resoconto
OBJET N° 1085/XII - Ordre des travaux. Inscription à l'ordre du
jour du projet de loi n° 62.
Presidente - Colleghi consiglieri, nell'aprire i lavori di
questa sessione straordinaria del Consiglio regionale, che è stata
convocata per esaminare la situazione generale del settore
industriale valdostano, ritengo opportuno ricostruire - anche se
brevemente - le motivazioni che mi hanno portato a questa
decisione. Una decisione maturata al momento della discussione
generale del bilancio di previsione per il 2005, in sede di
Conferenza dei Capigruppo, allargata al Presidente della Regione e
all'Assessore alle attività produttive, in data 30 novembre 2004.
Durante quella riunione, nel corso della quale erano state sentite
le organizzazioni sindacali, si era infatti concordato, in
particolare su proposta di diversi consiglieri di opposizione,
sull'opportunità di convocare un consiglio tematico, visto come un
momento di ampio ed approfondito confronto sulla situazione
industriale, un confronto che non era proponibile in sede di
discussione sulla legge finanziaria e sul bilancio, seguito quindi
anche dalla formulazione di proposte concrete in materia. In
quell'occasione si concordò di programmare la sessione per la terza
decade di gennaio, onde permettere i necessari approfondimenti per
una riunione preparata con un percorso condivisibile da tutti. Nel
frattempo, durante il mese di dicembre e l'inizio di gennaio, si
sono svolti incontri a vari livelli istituzionali: Governo
regionale, Conferenza dei Capigruppo, con le associazioni
imprenditoriali e con l'associazione dei lavoratori.
La Conferenza dei Capigruppo, nella sua ultima riunione dell'11
gennaio scorso, ha svolto un'interessantissima riunione, ha avuto
modo di acquisire ulteriori utili informazioni, sia da parte
imprenditoriale che sindacale, alla luce anche delle ultime
vicissitudini che hanno visto come protagonisti importanti aziende
in difficoltà - penso alla "Tecdis" di Châtillon -, in modo da
consentire un dibattito consiliare proficuo, nel corso del quale
possano essere adottate dopo approfondita valutazione proposte
operative a sostegno e per il rilancio competitivo dell'intero
settore industriale. Nel corso dell'audizione, dalle organizzazioni
sindacali, da Confindustria Valle d'Aosta e dalle associazioni
artigiane, è stata espressa preoccupazione per lo stato di crisi
più o meno latente del sistema produttivo valdostano, che si
inquadra nella più generale crisi del sistema economico italiano e
internazionale. È stato posto l'accento sull'opportunità che le
istituzioni siano particolarmente vicine al mondo del lavoro con
iniziative di sostegno, studiando attraverso i vari organismi
presenti nelle strutture regionali quegli interventi urgenti che
possano costituire uno stimolo al rilancio dell'intero sistema
produttivo, tenendo ben presente le regole ferree del sistema
globale dell'economia.
È necessario fare, sempre a giudizio delle forze sociali, una
serie di interventi concreti, coordinati di politica industriale
con il forte obiettivo di incentivare l'attività produttiva, di
migliorare l'occupazione e di attrarre nuovi soggetti esterni
disposti ad effettuare investimenti nella nostra regione. Credo,
concludendo, che il dibattito odierno non sarà soltanto analitico,
ma sarà, spero, soprattutto propositivo, in quanto le istituzioni
in questo particolare frangente di criticità del sistema produttivo
a livello locale, nazionale e internazionale possono e devono
fornire risposte plausibili alle attese della società.
La parola al Consigliere Praduroux.
Praduroux (UV) - Di fronte alla situazione che colpisce
l'industria valdostana e i settori produttivi ad essa collegati, il
Consiglio regionale della Valle d'Aosta ha deciso di dedicare una
giornata all'analisi di questi importanti problemi e alle possibili
soluzioni concrete. Quando si parla di "industria" nella nostra
regione, si deve pensare al suo ruolo fondamentale nell'ambito
dell'economia regionale, contribuendo alla produzione totale media
per il 21% circa, con un impiego di circa il 24% della forza lavoro
occupata. Si comprende dunque l'importanza di...
Presidente - ... collega, la invito ad attenersi al motivo
stretto per il quale lei ha chiesto la parola, cioè l'iscrizione
della legge, dopodiché posso annunciare la programmazione dei
lavori. L'intervento nel merito, per cortesia, lo faccia
successivamente.
Praduroux (UV) - Chiedo semplicemente l'iscrizione del disegno
di legge n. 62, che è stato predisposto in audizione comune come II
e IV Commissione.
Presidente - Colleghi, per quanto riguarda i lavori consiliari,
procederemo in questo modo: subito vi sarà una presentazione
generale da parte del Presidente della Regione, alla quale seguirà
una relazione generale da parte dell'Assessore all'industria. Vi
saranno due momenti distinti: uno, il dibattito sulla situazione
industriale in generale, che si concluderà con la votazione di
ordini del giorno o risoluzioni; successivamente vi sarà la
discussione e la votazione della legge che è stata annunciata dal
Consigliere Praduroux.
Invito tutte le forze politiche che vogliono presentare ordini
del giorno o risoluzioni, a farle pervenire alla Presidenza entro
le ore 13, in modo che possano essere distribuite a tutti i
consiglieri. Invito tutti i consiglieri che vogliono iscriversi al
dibattito di farlo in modo celere, così che la Presidenza possa
garantire un minimo di alternanza fra maggioranza e
opposizione.
Se il Consiglio è d'accordo, iscriverei subito il disegno di
legge proposto dal Consigliere Praduroux.
La parola alla Consigliera Squarzino Secondina.
(interruzione del Consigliere La Torre, fuori
microfono)
Squarzino (Arc-VA) - Collega La Torre, cercavo di dirlo al
microfono, in modo che sia registrato il concetto da lei adesso
esposto.
Sappiamo che c'erano 3 disegni di legge presentati, su cui la
commissione ha lavorato; c'è stata la volontà politica da parte
delle opposizioni, recepita da parte della maggioranza, di giungere
a un disegno di legge unitario. Non si voleva, su questo argomento
così importante, fare delle "scaramucce" fra i diversi partiti
politici, quindi si è lavorato per giungere ad un unico testo
comune. Probabilmente, per fretta nel definire, per carenza di
informazione tecnica in quel preciso momento, la commissione non ha
saputo tradurre in una formula adeguata la volontà politica, per
cui avremmo dovuto - come II e IV Commissione - ritirare i 3 testi
di legge e presentarne uno nuovo in cui tutti i partiti politici,
sia quelli che hanno presentato il disegno di legge, sia quelli che
hanno partecipato alla commissione, si potessero riconoscere.
C'è stato un "inghippo" formale, su cui non vogliamo disquisire
oltre, perché a noi interessa il dato politico, interessa affermare
che il disegno di legge che in questo momento chiediamo di
iscrivere con urgenza al Consiglio regionale è frutto di un lavoro
di confronto, di approfondimento, fatto fra tutte le forze
politiche fra di loro e con il Governo: questo sia chiaro! In tal
senso credo che il nostro gruppo, per esempio, dichiara di ritirare
il proprio disegno di legge, perché si riconosce in questo,
nonostante il titolo e la forma poco chiara con cui è stata
condotta la vicenda, ma noi non siamo formali, vogliamo guardare la
sostanza e la sostanza è che le volontà politiche di tutti si sono
coagulate attorno a un testo unico, in cui noi ci riconosciamo.
Ritiriamo il nostro testo di legge e votiamo a favore volentieri
dell'iscrizione in aula di questo disegno di legge.
Presidente - Grazie per questa precisazione, che mi pare quanto
mai opportuna. Credo che questo ragionamento possa essere condiviso
anche per quel che riguarda l'altra proposta di legge, quella della
"Stella Alpina"... Consigliere Comé mi corregga se sbaglio...
grazie.
La proposta della "Stella Alpina" è ritirata.
Pongo in votazione l'iscrizione del testo di legge n. 62,
presentato dalla II e IV Commissione:
Il Consiglio
- ai sensi del 2° comma dell'articolo 53 del Regolamento
interno del Consiglio;
Delibera
Di iscrivere all'ordine del giorno della seduta in corso il
seguente oggetto:
- D.L. n. 62, presentato dalla Giunta regionale in data 31
dicembre 2004: "Disposizioni in materia di anticipazione dei
trattamenti di cassa integrazione guadagni straordinaria e di
integrazione salariale a seguito della stipula di contratti di
solidarietà".
Consiglieri presenti, votanti e favorevoli: 31
Il Consiglio approva all'unanimità.
