Classificazione
FINANZA REGIONALE E LOCALE



Oggetto del Consiglio n. 1623 del 24 novembre 2005 - Resoconto
OGGETTO N. 1623/XII - Azioni per modificare la legge
finanziaria, all'esame del Parlamento, allo scopo di ridurne gli
effetti negativi. (Approvazione di risoluzione)
Risoluzione
Evidenziato che la Finanziaria del Governo Berlusconi mette
in pericolo l'autonomia degli Enti locali e delle Regioni, che
rischiano di dover tagliare i servizi al cittadino;
Constatato che le politiche economiche e sociali del Governo
centrale stanno determinando un netto peggioramento delle
condizioni dei lavoratori e dei pensionati nel nostro
Paese;
Sottolineata la grande preoccupazione espressa dalle piccole
imprese sulla non concertazione con le parti sociali;
Respinge
l'impostazione della nuova Finanziaria, che si prefigura come
un intervento di tagli sulle prestazioni sociali, sui diritti,
sull'occupazione e sui trasferimenti agli Enti locali;
e nel condividere le ragioni alla base dello sciopero
generale indetto per domani da tutte le organizzazioni
sindacali
Aderisce
all'agitazione e alla protesta, esprimendo solidarietà a
tutti i lavoratori;
Invita
i Parlamentari valdostani a farsi parte attiva per modificare
i contenuti della Finanziaria, con l'obiettivo di ridurre quanto
più possibile gli effetti negativi del documento all'esame del
Parlamento.
F.to: Lavoyer - Salzone - La Torre - Riccarand - Cesal -
Sandri - Viérin Marco
Presidente - Mi rimetto a chi ha presentato la risoluzione:
volete discuterla subito? Non vi sono difficoltà a discuterla
subito.
La parola al Consigliere La Torre.
La Torre (FA) - Grazie, prendo la parola. La risoluzione è molto
chiara e molto semplice...
(interruzione del Consigliere Lattanzi, fuori
microfono)
... quella sulla finanziaria, che tratta anche dello sciopero.
Cercherò di presentarla in modo molto semplice così come è stata
scritta, nel senso che è anche molto chiara, senza alcuna polemica,
lo dico da subito perché non è il tentativo di innescare una
polemica, né tanto meno di non tenere conto di altre valutazioni
che immagino altri potranno avere.
Siamo convinti che questa finanziaria non abbia tenuto conto
delle esigenze degli enti locali e delle Regioni. Lo so che a
questo voi opporrete una serie di osservazioni, ma io, con molta
sincerità, anche da cittadino, guardando la televisione, ho visto
che in questi giorni parecchi enti locali, parecchie Regioni -
comprese quelle del Centro-Destra - hanno avuto incontri con il
Ministro e con il Sottosegretario Vegas, per manifestare in modo
corretto e pacato le preoccupazioni e le esigenze delle loro
Regioni, in questo accomunati enti locali e Regioni di
Centro-Sinistra e di Centro-Destra, non facendone una questione
polemica di schieramento, ma realmente preoccupati di poter gestire
i loro bilanci e di dare risposte ai cittadini.
Comprendo anche che questa finanziaria sia legata da una serie
di difficoltà e che le risorse finanziarie siano quelle che sono,
quindi la coperta è corta e da qualche parte va tirata; però quello
che vuole evidenziare la risoluzione è che la coperta non deve
essere tirata nei confronti dell'autonomia degli enti locali e
delle Regioni. Credo anche, per essere breve, che non ci sia di che
stupirsi dello sciopero generale che è stato indetto, ci sarebbe
stato da aspettarselo, quindi sempre senza polemica ritengo che ci
sia uno scontro di visioni sulla gestione del Paese: chi governa fa
delle scelte e chi non governa ha il diritto di contestarle. Credo
che questo sia qualcosa di molto corretto, non è mancanza di
democrazia. Al limite potremmo discutere sulle forme della
protesta, vede, uso un tono cauto, perché non voglio innescare
alcun tipo di polemica. Questa risoluzione è questo "qualcosa" che
prende atto di una difficoltà degli enti locali, delle Regioni, di
un problema che questa finanziaria innesca, non ho detto
volutamente "innesca", comunque innesca per mancanza di risorse, di
uno sciopero che una parte del Paese ritiene giusto.
Noi riteniamo che questo sciopero sia giusto, in questo senso
abbiamo costruito una risoluzione semplice e chiara per far capire
da che parte intendiamo schierarci, ma questo nulla toglie alle
ragioni della vostra parte. Perché uso un tono così pacato? Perché
ritengo che su queste cose bisognerebbe avere un dialogo e un
confronto civile, perché sarebbero comunque produttivi, però so che
molte volte è facile innescare una polemica che, alla fine, genera
solo dei muri e degli steccati.
Allora presentiamo questa risoluzione per affermare le cose che
ho detto: una finanziaria che non tiene conto di una serie di
problemi degli enti e delle Regioni, uno sciopero che
democraticamente protesta contro una finanziaria che riteniamo non
corretta. Anche in Valle d'Aosta ci sembra giusto che le
istituzioni che riconoscono a questa finanziaria questi limiti, in
qualche modo senza polemiche lo dicano, perché almeno le persone
all'esterno di questo Consiglio possano capire chi ritiene che
questa finanziaria sia giusta, chi ritiene che questa finanziaria
non sia giusta: questa è una risoluzione di chiarezza.
Presidente - Dichiaro aperta la discussione generale.
La parola al Consigliere Lattanzi.
Lattanzi (CdL) - Faccio una promessa ai colleghi, perché li ho
già tediati prima con il "pathos" con il quale ho espresso alcune
convinzioni, che credo siano chiare perché non passa giorno che non
mi debba confrontare con quelle che - ritengo io - essere delle
ingiustizie.
Apprezzo il tono pacato del collega La Torre, devo dire che le
sue parole cozzano terribilmente con il testo presentato, perché
come diceva l'ex Presidente Viérin, alla fine si votano i documenti
e i documenti vanno letti. Se uno ascolta l'intervento del collega
La Torre, che riconosce con pacatezza il diritto di manifestare un
dissenso su un provvedimento governativo nazionale, tutta questa
pacatezza poco si ritrova in questa risoluzione che veramente
sembra scritta da Bertinotti, perché è un uomo di classe, ma dal
peggiore degli estremisti extraparlamentari...
(interruzione del Consigliere La Torre, fuori
microfono)
... posso esprimere anch'io, con "pacatezza", il dissenso
rispetto a questo testo o la pacatezza deve essere solo a senso
unico?
Condivido il fatto che una parte del Paese scenda in piazza e
abbia il diritto di disquisire su detta questione, come hanno avuto
il diritto i nostri studenti valdostani questa settimana di farsi
una vacanza, e anche gli Assessori, è un diritto prendere una
posizione.
Quello che vorrei rilevare è che uno dovrebbe protestare per un
fatto realmente accaduto. Se uno mi protesta perché un Governo
regionale vuole mettere la 5a prova di francese... e questa è una
decisione che questo Consiglio ha preso e ricordo le notti fatte
qui dentro con l'Assessore Pastoret assediato, che aveva
democraticamente preso una decisione insieme alla Giunta di
istituzionalizzare nell'esame di Stato in Valle d'Aosta la 5a prova
di francese, uno poteva essere a favore o contro... ma era un fatto
reale! In quelle ore questo Consiglio decideva di approvare o
bocciare un provvedimento... la 4a prova, scusate... si stava
discutendo di politica!
Oggi i nostri figli fanno una settimana di vacanza perché
contestano delle cose che non esistono; oggi una parte del Paese
legittimamente in funzione delle informazioni che riceve... perché
sfido i Consiglieri a dirmi quante pagine ha la finanziaria dello
Stato; io che l'ho letta lo so: 267 pagine, tanto che la stampante
ha dovuto mettere 4 volte il blocco per stamparla tutta e darle
un'occhiata! Un unico blocco di articolati e di provvedimenti che
riequilibrano le finanze dello Stato.
Non chiedo di condividere l'azione di Governo, perché non ci
sarebbe neanche democrazia, ma di dibattere sulla verità, sì,
perché che questo Governo non sia facendo una finanziaria da
"Gardaland" è noto, non è una finanziaria di festa, ma non la fa
certo perché ha voglia di inimicarsi metà del Paese! Fa una
finanziaria che è stata detta dalla CE "una finanziaria di
responsabilità" e, visto che il Presidente Caveri ha chiaro quali
sono i meccanismi di giudizio di quegli enti quando il Fondo
monetario internazionale dice che il "Governo Berlusconi" e il
Ministro Tremonti stanno redigendo una finanziaria di equilibrio e
di responsabilità, ho sentito quelle parole e mi sono stupito:
certamente qualcuno che non è di Centro-Destra, prende atto che c'è
un Governo che si è assunto la responsabilità di riformare questo
Paese, di coprire una tonnellata di buchi che ci hanno lasciato
quelli che prima hanno dato "tutto a tutti", dai BOT alle
pensioni-baby e ai falsi e ai finti, delegittimando e creando un
depauperamento delle risorse, che ricade su chi ha davvero il
diritto di ricevere dallo Stato.
Se non ci sono i soldi per dare alle pensioni, bisognerebbe
chiedersi perché: il perché è che ci sono 20 milioni di pensionati
e 20 milioni di contribuenti! Se uno va a vedere quanti hanno, non
dico 65 anni, ma 60 anni, l'età eticamente da pensione, scoprirà
che più della metà di quei pensionati che ricevono non hanno
neanche l'età pensionabile e alcuni di questi sono già in pensione
da 20 anni! Non gliela ha mica data Berlusconi la pensione-baby ai
quarantenni! Non li ha mica dati Berlusconi i BOT al 10% in questo
Paese! Magari potesse fare anche lui come facevano i governi
precedenti, che per far stare bravo il popolo dava "tutto a tutti":
un posto pubblico, un posto a Palazzo regionale, un posto al
Ministero, un posto come usciere, un posto come autista, 10
autisti, 10 uscieri, 70.000 bidelli che passano dagli enti pubblici
allo Stato il giorno prima delle ultime elezioni! Credo che nessun
Governo abbia il piacere di fare quello che sta facendo questo
Governo e io non so chi governerà il prossimo, ma qualunque Governo
sia, "Blair docet", non è che farà finanziaria da "Gardaland"!
Voglio solo dire una cosa, denunciando il sistema di
informazione che è immorale in questo Paese, e ne abbiamo una prova
anche in questa Regione, dove abbiamo un servizio pubblico "RAI 3",
fatto da giornalisti che il codice deontologico se lo sono messo
sotto i piedi, al punto che si sentono intervistare persone che si
esprimono contro - giusto - la finanziaria e non si sente una sola
voce che dica quello che sto dicendo io...
(interruzione di un Consigliere, fuori microfono)
... va bene, andiamo avanti a battute, fra 6 mesi il Paese lo
governerete voi e vedremo quanto sarete bravi a dire la gente che i
BOT al 10% non ci sono più, che i soldi per le case popolari non ci
sono più, che i soldi per assumere tutti nel pubblico non solo non
ci sono più per assumerli, ma non ci sono neanche per pagare le
tredicesime a quelli che ci sono!
Allora quando c'è una finanziaria che fa quello che fa, e lo
vedremo quando discuteremo il nostro bilancio che è parte di quella
finanziaria nazionale, andremo a discutere negli articolati cosa
deve fare un Assessore alle finanze, piuttosto che un Ministro alle
finanze per far quadrare il bilancio di un Paese che ha vissuto 50
anni di crescita e di benessere sotto l'aspetto economico, ma che
le tasse pagate ai cittadini non sono bastate per mettere in piedi
il "carrozzone" che oggi questo Paese è, al di fuori di ogni logica
di buon senso, al punto che i cittadini non solo chiedono meno
tasse, ma tutti vogliono le riforme! Peccato però che vogliano le
riforme agli altri, non a sé, e questo è umano!
Dico solo che c'è il diritto di dissentire e che ci deve essere
da parte nostra il rispetto verso quel dissenso; denuncio solo che
quel dissenso è un dissenso provocato dalla manipolazione, perché
non c'è un solo telegiornale, checché ne dica il più estremista
avversario di Berlusconi quando dice: "
Con il conflitto di
interessi Berlusconi condiziona il Paese"
... magari lo facesse!
Non ci sarebbero gli scioperi! Lo sciopero è il diritto che
certifica che in questo Paese non esiste il problema che la
Sinistra ci ha sventolato negli ultimi 5 anni, che Berlusconi con
le televisioni manipola il Paese! Qualcuno mi dimostri il
contrario! È esattamente il contrario! In questo Paese, certo, non
c'è la libertà d'informazione, ma nell'altro senso e sfido sui
numeri a dimostrare il contrario, basta leggere i titoli dei
giornali per capire che c'è una campagna di diffamazione che arriva
a mettere anche le molotov!
Ringrazio il Presidente per la cortesia dei 30 secondi che mi ha
regalato, ma credo che sia giusto dire ai nostri figli che sono
nelle scuole in autogestione, che non esistono tagli alla scuola
pubblica, così come non esiste il depauperamento delle risorse
pubbliche, e qui è scritto che togliamo i soldi agli enti locali...
ma per favore!
Presidente - La parola al Consigliere Sandri.
Sandri (GV-DS-PSE) - L'attenzione che abbiamo posto a questa
risoluzione non è un'attenzione né casuale, né strumentale, né che
in qualche modo voglia essere spocchiosa, ma parte da due
presupposti importanti.
Il primo è quello che non bisogna dimenticare - e nessuno di noi
se lo dimentica - che la Corte costituzionale, non molti giorni fa,
ha condannato lo Stato perché in una finanziaria precedente, quella
del 2004, aveva fatto dei tagli non corrispondenti alle regole
della nostra Repubblica, basata sul federalismo, e ha imposto anche
in questa finanziaria di andare a rivedere le norme per gli enti
locali. Questo è il primo presupposto importante, perché significa
evidenziare come in un momento di disastro economico, dopo 5 anni
di non-politica, ma di un potere che ha gestito l'economia italiana
più in direzioni casuali legate alle spinte opportunistiche di
questa o di quella situazione che è in un progetto, ovviamente si
cerca di "raspare il fondo del barile", e questo significa andare a
vendersi i cosiddetti "gioielli di famiglia", i beni architettonici
d'Italia, piuttosto che andare a scaricare le responsabilità di una
malagestione sugli enti locali! Quando dico queste cose non faccio
discorsi di Destra o discorsi di Sinistra, perché anche in alcune
parti della Sinistra c'è qualcuno - ad esempio il enatore Villone -
che ha una certa tendenza a pensare alle Regioni sprecone e vede ad
esempio gli uffici di rappresentanza a Bruxelles come degli
sprechi, dei sovrappiù... È una mentalità assolutamente sbagliata,
che necessita del federalismo fiscale, quindi questa è una riforma
che tutti noi dovremmo andare a fare e dovremmo cercare di mettere
in piedi nel modo più corretto e solidale possibile, però tant'è
che oggi si ritrovano nella finanziaria tentativi abbastanza
maldestri di andare a ritrovare dei soldi nella finanza locale.
Il secondo presupposto per cui si è arrivati a questa
risoluzione è che è palese che non ci sono più risorse e vengono
fatti tagli nelle maniere più incredibili. Ci sono state
osservazioni, anche qui trasversali, che hanno evidenziato come i
tagli alle amministrazioni pubbliche portino le stesse ad andare al
di sotto del minimo vitale, cioè esistono amministrazioni
pubbliche, i ministeri e cose di questo genere che non avranno
neanche i soldi per comprarsi le biro! Allora, il fatto che una
Regione a Statuto speciale come la nostra, di fronte alla riforma
costituzionale che è stata testé approvata e che speriamo vada
sottoposta a referendum confermativo e quindi bocciata dal popolo
italiano, di fronte all'ennesima finanziaria che non dà indirizzi,
non possiamo che richiamare i nostri Parlamentari alla massima
vigilanza, perché gli inghippi si trovano anche all'ultimo minuto,
e dovendo constatare che se c'è un dato incontrovertibile in questi
5 anni è che il titolo della finanziaria del nostro Presidente del
Consiglio ha aumentato in maniera clamorosa il proprio valore!
Quindi non è neanche una politica di Destra, ma è una politica
dedicata al Presidente del Consiglio e a qualche suo amico, sia per
quanto riguarda le leggi finanziarie, sia per quanto riguarda le
leggi giudiziarie.
Non so come andranno a finire le elezioni nazionali del 2006;
auspico che chiunque vada al potere dopo quelle elezioni almeno
faccia una politica!
Presidente - La parola al Consigliere Tibaldi.
Tibaldi (CdL) - Credevo che nell'illustrazione di questa
risoluzione sia il collega La Torre, sia il collega Sandri
mettessero più argomenti per sostenerle, perché la pacatezza con la
quale ha esordito e ha dichiarato di possedere il collega La Torre,
più che pacatezza mi sembrava che lui stesso fosse sgonfio,
demotivato, non avesse neppure le idee chiare su quello che stava
cercando di sostenere... Ho pensato, adesso il collega La Torre,
piccolo imprenditore valdostano, o grande imprenditore valdostano,
ci dirà qualcosa di convincente perché il "Governo Berlusconi" non
va bene o perché questa finanziaria... invece, sinceramente, è un
po' di fumo che forse è più finalizzato e funzionale al congresso
che avrete nei prossimi giorni che non al messaggio che si vuole
far passare con questa risoluzione, la quale è anche scarna dal
punto di vista lessicale e di contenuti.
Innanzitutto una chiarezza:
"evidenziato che la finanziaria
del Governo Berlusconi"
... il Governo è uno solo, non esiste il
"Governo Berlusconi" o qualche altro Governo, c'è solo il Governo
nazionale, quindi quando si parla di Governo si parla di quello,
non serve evidenziarlo con il nome di Berlusconi per dare più
coloritura a quello che cercate di sostenere, ma che in realtà non
possedete!
A nostro avviso, qui state cercando di costruire qualcosa per il
quale non avete neppure i mattoncini, non avete neppure le
fondamenta; dovete avviare quella sirena del pericolo
dell'autonomia che regolarmente sentiamo suonare. È una sirena
ormai stonata, monotona, mi fa ridere che questa sirena
dell'autonomia la voglia suonare anche il Consigliere Riccarand...
lui, che quando regolarmente parliamo di bilancio regionale, è
quello che sostiene di decurtare il riparto fiscale, i 9/10, il
trasferimento sostitutivo, perché la Valle d'Aosta ha troppi soldi!
Oggi, Riccarand, suoni una sirena diversa da quella che
regolarmente ogni anno ti ho sentito suonare qui dentro! Te ne sei
reso conto? Il pauperista Riccarand, l'anti-autonomista per
eccellenza, ha cofirmato una risoluzione che è diametralmente
opposta a quello che sosterrà fra 15 giorni! Ma vogliamo capire
qual è l'elemento di coesione di queste firme su questo documento?
È ridicolo quello che avete fatto!
Qual è il pericolo dell'autonomia? Il primo pericolo l'ho qui di
fronte, l'ho appena nominato, regolarmente dai banchi della Giunta,
dal Presidente, dall'ex Presidente e dai suoi predecessori è sempre
stata rinfacciata al Consigliere Riccarand e ai "Verdi" questa
politica pauperistica che vuole veramente tagliare le risorse alla
Val d'Aosta. Chissà come mai, quando era al Governo anche il
Consigliere Riccarand, queste risorse le utilizzava e anche lui le
dissipava secondo quelle regole che all'epoca andavano bene, perché
condivideva insieme all'"Union" e ai "DS" gli equilibri e le
formule di coesione dell'allora maggioranza (Viérin, prima
edizione)! Magari dopo il Consigliere Riccarand ci spiegherà le
motivazioni per cui ha firmato questo documento e riuscirà a darci
qualche elemento di convinzione... prima di tutto per sé stesso,
forse anche lui lo ha firmato solo perché l'avversario è uno
solo... Berlusconi! L'unico elemento di coesione che avete è
Berlusconi, perché se un domani non ci fosse più Berlusconi, non
sapreste più di cosa parlare! Già non avete idee, ma non sapete
nemmeno più chi attaccare! E allora vi inventate che Berlusconi
attacca l'autonomia valdostana!
Il primo attacco all'autonomia valdostana viene dall'interno,
come abbiamo ribadito più volte, il saccheggio dell'autonomia che
abbiamo visto in questi anni, l'esempio ultimo più eclatante è il
casinò, dove, anche lì, vi siete rifiutati di andare a mettere il
naso in quello che è successo in questi ultimi 10 anni... è sulla
bocca di tutti! Sentivo delle persone dello stesso casinò, mi
dicevano: "
Ma che cosa ci mandano in piazza a protestare contro
il Governo? Primo, non sappiamo neppure qual è il contenuto della
finanziaria..."
e mi piacerebbe sapere chi, qua dentro, conosce
il maxiemendamento della finanziaria e se è in grado di
argomentare...
(interruzione del Presidente della Regione, fuori
microfono)
... dopo ti sentiamo, Presidente, con i contenuti però, perché
la propaganda siamo capaci a farla tutti...
"ma perché..."
-
dicevano - "
dobbiamo andare a protestare contro qualcosa di cui
non conosciamo neppure i contenuti che stanno ancora elaborando a
livello parlamentare?"
... voi li conoscete? Ma a chi volete
raccontarlo, ma chi ci crede? Non ci credono neppure quegli
studenti che hanno partecipato all'autogestione, perché lo hanno
fatto per fare vacanza! Questa è la triste realtà della società
valdostana e italiana! L'autonomia allora viene messa in pericolo
da chi non è capace a gestirla, e chi non è capace a gestirla siede
spesso e volentieri su quei banchi, perché c'è un "piattume", nel
compiere delle decisioni, che è deludente anche per la stessa
comunità valdostana!
Il Presidente Caveri aderisce allo sciopero per primo, adesso ha
bisogno dell'avallo del Consiglio perché non gli basta più essere
lui a brandire la spada dell'adesione allo sciopero, allora ha
bisogno di una copertura. Chiama il Consiglio, non basta solo la
maggioranza, bisogna chiamare i "rincalzi" da Sinistra! Presidente
Caveri, invece di simulare una protesta virtuale, domani, invece di
evitare di andare in ufficio, lei dovrebbe andare a svolgere il
ruolo istituzionale per il quale i Valdostani l'hanno votata!
Domani, invece di protestare, faccia almeno una proposta
intelligente, dica qualcosa, non faccia la protestina, lì, per
aderire con quelle poche persone che domani saranno in piazza!
Voglio vedere quanti Consiglieri di voi saranno, dopo aver votato
questo documento, in piazza con la loro bandierina! Della
"Fédération" chi ci sarà... Lavoyer con la bandierina a sostenere
le ragioni dei lavoratori? Mi vien da ridere... non so...
Maquignaz, Fey... ma per favore! Se veramente siete coerenti,
andate in piazza, magari come ha fatto qualcuno, anni fa, a livello
nazionale, che aveva le responsabilità di Governo e aveva la faccia
tosta di andare a fare le marce per Assisi contro il Governo che
lui presiedeva! Queste sono le fantasie che questo Consiglio e
tutti quelli che hanno sottoscritto oggi la risoluzione ci
propongono!
La verità è che avete paura delle riforme e allora un riformista
come il Consigliere
La Torre, che più volte ha detto:
"Noi siamo autonomisti, regionalisti, riformisti"
... un
Governo come quello di Berlusconi ha fatto delle riforme e le
riforme piacciono ad alcuni e non piacciono ad altri! Chi non fa
nulla, non può sollevare il dissenso di qualcun altro, allora
vorrei sapere il riformista La Torre cosa proporrebbe in materia
previdenziale, in materia di mercato del lavoro: abbiamo visto che
la "proposta Biagi", uomo di Sinistra, è stata recepita, il lavoro
interinale e atipico ha permesso di introdurre nel mercato delle
persone che erano marginalizzate dalla crisi economica che
attanaglia non solo l'Italia, ma tutto il mondo occidentale, vista
la concorrenza cinese "in primis"; un lavoratore atipico su 3 vede
trasformato il suo rapporto in tempo indeterminato e questo grazie
anche alla "legge Biagi" (queste sono statistiche che l'altra
mattina sentivo al giornale radio). Allora quali sono le
preoccupazioni di queste piccole imprese? Consigliere La Torre, ci
dica quali sono le preoccupazioni delle piccole imprese, ce le dica
il Consigliere Fey, diteci quali sono le vostre idee per le
riforme! È ovvio, Berlusconi ha governato 5 anni e in 5 anni ha
fatto qualcosa, la Sinistra non ce l'ha mai fatta a governare 5
anni!
Visto che devo concludere, ci sarà chi poi mi darà ausilio in
questi ragionamenti. Vorrei sapere cosa possono fare i Parlamentari
valdostani sulla finanziaria, che sono i più assenti rispetto a
quello che si sta facendo alla Camera e al Senato. Il Senatore
"bazzica" più negli uffici regionali per cercare di sistemare le
sue posizioni clientelari, che non sedere sui banchi di Palazzo
Madama... il Deputato è già bello se si rende conto di quello che
passa alla Camera dei Deputati! Vi siete resi conto? Provate a
tracciare un bilancio delle loro assenze e della loro attività alle
Camere; penso che qualcuno all'"Union" avrà provato a farlo,
tireranno le somme di quello che hanno fatto loro e poi ci
metteremo a ridere o, meglio, ci metteremo a piangere di queste
cose qua! Meno male che qualcuno al Governo ha provveduto a fare
qualcosa per l'Italia!
Presidente - La parola al Consigliere La Torre.
La Torre (FA) - Devo dire che il Consigliere Lattanzi mi è
piaciuto di più, perché ha fatto capire meno il nervo scoperto.
Speravo proprio di non mettere "il dito sul nervo", invece il
Consigliere Lattanzi che è stato molto capace nell'argomentare, ha
dato prova di essere più politico di lei. Lei, invece, il nervo
scoperto lo ha fatto vedere tutto, non si offenda, perché ha
sentito la necessità di ripuntualizzare su tutto... ma tanto io lo
so che con lei non vado d'accordo!
Lei mi ha attribuito le "ruote sgonfie", ma se io le ho sgonfie
lei le ha "sgonfissime", perché la mia pacatezza è un modo educato
di rispettarl, nel senso che io so che tanto con lei non potevo
andare d'accordo su questo argomento, allora il mio voleva essere
un messaggio di tranquillità, nel senso che voi avete una
posizione, avete il diritto, siete al Governo, di portarla avanti,
noi abbiamo un'altra posizione, abbiamo il diritto di spiegarla,
probabilmente non siamo d'accordo e sicuramente è anche una
discussione per addetti ai lavori, perché - io le posso fare solo
una battuta, proprio per semplificare e scendere sul terreno che
piace a lei - io, come piccolo imprenditore, devo stare alle
"balle" che mi hanno raccontato che mi abbassavano l'IRAP e mi
hanno giurato che mi avrebbero abbassato l'IRAP fino a ieri, e
adesso l'IRAP non si abbassa più... eppure il costo del lavoro è un
problema reale o è una "cazzata"? Il problema che una famiglia,
oggi, con 1.00,00 euro non riesce ad arrivare alla fine del mese,
quindi si rivolge alla sua azienda, giustamente, chiedendo più
soldi, ma l'azienda non glieli può dare... è un problema reale o
no?
Dobbiamo scendere su questo terreno del "TFR", del conflitto
all'interno della maggioranza, perché c'è chi vuole avere le
assicurazioni, e sappiamo di chi sono le assicurazioni, le
proprietà... adesso non ho più le "ruote sgonfie"... non le piaccio
più così? Perché se scendiamo sul terreno che cerca lei, va bene,
però finiamo su quel terreno che, secondo me, non fa onore né a
voi, né a noi, perché noi vogliamo essere seri su questi argomenti!
Quindi il Consigliere Lattanzi è stato serio e io l'ho apprezzato,
perché ha fatto una difesa seria di una posizione, che io non
condivido; lei non è riuscito a mascherare questo fastidio di
essere toccato su questo nervo, ha cercato di scendere sulla
polemica e si può anche scendere, possiamo andare avanti delle
mezz'ore, basta leggere quello che dice Maroni oggi sul "TFR":
"Se non passa il TFR me ne vado!"
, lo ha detto 16 volte,
oppure basta guardare i 1.550 milioni che vengono dati a Cuffaro
così estemporanei e, se non sbaglio, ce ne sono di cose da dire su
Cuffaro! Hanno arrestato solo ieri un Presidente del Consiglio
dell'"UDC" per cose mafiose... solo ieri! Ma io mica glielo vengo a
dire, tanto ce n'è uno tutti i giorni, mi scusi! Cuffaro, che
conosco personalmente e che è anche persona capace... ma secondo
lei questi 1.550 milioni che il "Governo Berlusconi" gli ha
regalato, cercando di comprare una componente importante, secondo
lei... li usa in modo non clientelare? No, invece lui li userà per
delle cose interessantissime! Quindi le garantisco che se vogliamo
scendere su questo terreno, ci possiamo anche divertire... però ci
fa onore scendere su questo terreno?
Preferisco che lei mi dica che io ho le "ruote sgonfie" e faccio
l'intervento pacato, perché tanto so che lei questa cosa non la
condivide con me, mi dispiace, perché ci sono tanti Sindaci del
Centro-Destra, alcuni Presidenti di Regione del Centro-Destra -
sono rimasti pochi... - che non condividono, perché realmente, con
questa finanziaria - forse per quel che riguarda la nostra Regione
posso essere d'accordo con lei - tutto sommato tutto questo taglio
non c'è stato, ma ci sono tanti enti locali che sono in
difficoltà... non vederlo è cieco!
I Parlamentari valdostani, giustamente, si stanno muovendo con
coerenza secondo me, e certamente a voi non va bene, perché non
votano a favore del Governo... se votassero a favore, sareste qui a
magnificarli! Poi non parliamo delle presenze; intanto i
Parlamentari valdostani sono a Roma e partecipano, ma non parliamo
delle presenze della maggioranza a Roma... anche lì sarebbe tutto
da ridere! Non è che noi dobbiamo arrivare a premiare i
Parlamentari con un orologio d'oro perché hanno partecipato a più o
meno sedute, non è una "raccolta-punti" il Parlamento, e neppure
dobbiamo far finta di niente quando si legge sul giornale che ci
vogliono 70.000,00 euro per avere un buon collegio, 50.000,00 euro
per avere un collegio medio e 20.000,00 euro per avere un collegio
un po' così... se uno volesse polemizzare ce n'è da ridere!
Bisognerebbe consigliare a Berlusconi di fare un'asta con i
collegi, per me ne tira su di più di soldi...
(interruzione del Consigliere Lattanzi, fuori
microfono)
... qua non lo so. Allora, voi, tenetevi le vostre idee, noi ci
teniamo le nostre; voi non votate la nostra risoluzione, noi ci
votiamo la nostra risoluzione. La prossima volta ne scrivete una
voi, su questa finanziaria, la motivate bene come sa fare lei,
Consigliere Tibaldi, ce la presentate e noi - se la capiremo! - la
sosterremo anche noi! Facciamo così, così la prossima volta il
"giochino" funziona meglio!
Presidente - La parola al Consigliere Frassy.
Frassy (CdL) - Interverremo non su questa risoluzione, collega
La Torre; noi interverremo su questa provocazione, perché la
definizione di questo documento è "una provocazione
politico-sindacale"! Non è un documento istituzionale, non è un
documento serio, è un documento da chi ha "la sindrome da Governo"
e sta all'opposizione! Ma scusate, quanti governi ci sono in
Italia? A me risulta che ce ne sia uno, abbiamo superato la fase
dell'Italia divisa, dell'Italia del sud, dell'Italia della
Repubblica di Salò, ce n'è uno di Governo, perciò la volontà di
scrivere il "Governo Berlusconi" è l'evidenza che qualcuno di voi
immagina che ci possa essere un altro Governo! Mettetevi l'animo in
pace, perché almeno fino ad aprile non c'è... poi ne riparleremo,
ma penso che riparleremo della stessa cosa per certi versi! Allora,
"Governo Berlusconi" è pleonastico, era sufficiente parlare di
finanziaria del Governo, così era meno politico, il documento!
Fate un elenco di titoli, sottotitoli, occhielli e fesserie
apparse sui giornali, non c'è un solo dato... ma come fate ad
essere credibili a presentare una risoluzione sulla finanziaria
senza un dato? Non state parlando di un problema contingente:
parlate di soldi, parlate di numeri, di percentuali, perché di
questo parla la finanziaria! Voi fate una serie di banalissime
affermazioni di luoghi comuni, che non avete neppure vestito con un
minimo di numeri nei vostri interventi. Avete ripetuto l'ovvio che
in questi giorni nelle scuole stanno dicendo dei ragazzi, che hanno
ancora da imparare parecchio sull'amministrazione pubblica. Questi
sono argomenti che troviamo nei volantini che vengono distribuiti
all'interno delle varie scuole!
Poi farei attenzione, fossi nei panni dell'Assessore
Marguerettaz e dei suoi colleghi di Giunta, della maggioranza, a
parlare di finanziaria... oggi, questo Consiglio, ha deciso di
accantonare un argomento che era fondamentale per la finanza
regionale: il "PREFIN"... stiamo parlando della finanza dello Stato
e ci dimentichiamo di parlare della finanza nostra!
Vorrei ricordare al collega Marguerettaz che il "PREFIN" nella
relazione della legge istitutiva deve precedere il documento
contabile nella discussione politica e nelle conseguenti scelte
strategiche. Penso che parlare di "finanza nazionale", quando non
siete in grado di gestire la finanza regionale, sia una fuga dalle
proprie responsabilità; d'altronde, quando bisogna individuare un
nemico comune, penso che sia facile in Italia individuarlo!
Voi fate riferimento a un netto peggioramento delle condizioni
dei lavoratori e dei pensionati nel nostro Paese... avete ragione,
ma se fate un'nalisi seria, il peggioramento delle condizioni dei
pensionati è frutto del deprezzamento della perdita di potere di
acquisto che l'euro ha comportato rispetto alla lira.
L'innalzamento del minimo del tetto pensionabile lo ha fatto il
"Governo Berlusconi", non lo hanno fatto i sindacati, allora quando
parlate di "netto peggioramento delle condizioni dei lavoratori",
dovete riferirvi a quella tassa che abbiamo pure pagato per entrare
in Europa e che ha voluto, come scelta politica e ideologica, il
Centro-Sinistra! Lì forse stanno gran parte delle difficoltà che in
questo momento il Paese sta attraversando!
Qui poi diciamo che vengono tagliati i diritti... vorrei capire
chi è il genio che pensa che si possano tagliare dei diritti! Se
sono dei diritti, mi dovete spiegare come possono essere tolti!
Penso che quanto meno una verifica con l'Ufficio legislativo per
non scrivere delle fesserie dovrebbe essere fatta! Ma come si fa,
con la finanziaria, a tagliare i diritti? È sicuramente un
ulteriore elemento di una demagogia spicciola, che viene fatta
spesso a livello sindacale.
Il fatto che questa risoluzione unisca in maniera trasversale la
maggioranza e una parte dell'opposizione è un dato preoccupante,
perché l'istituzione rappresentata da chi ha poteri di Governo
dovrebbe stare al di sopra di quella che rischia di diventare "una
rissa da cortile"! L'Assessore Marguerettaz, intervenendo nel
dibattito, dovrebbe dire quello che ha fatto, lui, per la Valle
d'Aosta o, meglio, quello che ha ottenuto a seguito del confronto
che ha avviato con il Governo nazionale! Esiste il "Patto di
stabilità", Assessore? È stato deciso in sede comunitaria... è
vero? La Valle d'Aosta ha un trattamento di favore, perché -
Assessore, mi smentisca se dico delle cose che non corrispondono
alla realtà dei fatti - la Valle d'Aosta ha un tavolo separato e su
quel tavolo separato l'Assessore Marguerettaz, non poco tempo fa, è
andato, ha concordato e ci sembra anche che abbia espresso
soddisfazione, o... no?
Il suo predecessore, Agnesod, ebbe modo di esprimere a più
riprese, in quest'aula, durante il dibattito, soddisfazione per i
rapporti che erano stati instaurati fra la Regione Valle d'Aosta e
il Governo nazionale. L'Assessore Marguerettaz ha detto la stessa
cosa. Ma come fa, oggi, questa Giunta a smentire quello che ha
fatto ieri? Non lo capivamo! Questo pomeriggio lo abbiamo capito, e
lo abbiamo capito quando è arrivato l'"emendamento Caveri"! Perché
qui poi si parla di tagli alle spese, si parla di impegni, ma se
c'è qualcuno che non mantiene gli impegni in quest'aula, sta lì! Lo
ricordo perché forse qualcuno non ha avuto modo di partecipare alla
discussione sull'"emendamento Caveri" riferito all'emolumento del
Direttore dell'ARPA. C'era stato un impegno di tutte le forze
politiche in Commissione di andare a tagliare quella norma, stamani
senza che nessuno ne sapesse nulla o che ci fossero nuove
motivazioni avete ributtato in aula quell'emendamento che ha
innalzato gli emolumenti del Direttore dell'ARPA! E questo dopo che
vi eravate preso impegno nello scorso Consiglio, facendo ritirare
all'opposizione 3 mozioni, di rivedere i contenimenti dei costi
della spesa corrente... questo è il modo in cui mantenete gli
impegni che prendete!
Il Governo nazionale poteva fare una finanziaria elettorale, non
l'ha fatta; ha fatto una finanziaria responsabile, è la 5a
finanziaria che non aumenta una tassa, una... le finanziarie delle
precedenti maggioranze di Governo abbinavano a ogni finanziaria la
più fervida fantasia nell'istituire balzelli di tutte le specie,
che sono andati perfino a colpire quello che, sì, è un diritto e un
principio tutelato dalla costituzione: il risparmio! Sono andate a
mettere la tassa sui depositi bancari che a una certa data
risultavano sui conti correnti, colpendo in maniera indiscriminata,
non proporzionale, tutti i cittadini...
(interruzione dell'Assessore Marguerettaz, fuori
microfono)
... Assessore, lei interverrà dopo! E poi andiamo al capolavoro
finale, ovvero il Consiglio regionale aderisce all'agitazione.
Vorrei capire come si concretizza questa adesione all'agitazione:
immagino che domani vedremo sfilare con vessilli, cartelli, slogan
la Giunta e la maggioranza che si appresta a votare questo
documento.
Vorrei però che questa maggioranza ragionasse su quello che
andremo a discutere fra 15 giorni. Vi ricordo che voi avete
dichiarato per bocca del Presidente Caveri che la finanziaria
regionale sarà"lacrime e sangue" o "sangue e lacrime"...
(interruzione del Presidente della Regione, fuori
microfono)
... e il Presidente Caveri cosa ha detto invece? Parafrasando
ecco... perciò che dovremo parlare allora... di questi tagli,
perché lei sta facendo tagli sulle prestazioni sociali, sui
diritti, sull'occupazione. Sui trasferimenti agli enti locali ho il
dubbio che lei li abbia fatti, perché se i dati che ci fornite non
sono sbagliati, i tagli agli enti locali li avete fatti! Un minuto
ancora, Presidente, d'altronde abbiamo dovuto recuperare dati di
bilancio che avevamo negli uffici, mi consenta di arrivare a
trovare quello che non trovo... la finanza locale nel triennio...
gliela do in replica nel dettaglio, anche perché il mio intervento
non può finire qui, perché manca la conclusione.
Presidente - La parola al Presidente della Regione, Caveri.
Caveri (UV) - Osservo con dispiacere che c'è da parte vostra un
ostruzionismo strisciante, e almeno per quel che mi riguarda credo
che porrà alla maggioranza regionale una qualche riflessione,
perché se l'idea è quella di rinviare con delle discussioni
speciose e con dei ripetuti interventi il fatto di affrontare degli
argomenti importanti quali quelli che erano scritti nell'ordine del
giorno di oggi, come il "PREFIN", è una responsabilità che vi
assumerete...
(proteste dai banchi del gruppo "La Casa delle
Libertà")
... mi sto riferendo a un comportamento che si manifesta da un
po' di tempo a questa parte negli ultimi Consigli. È un
ostruzionismo strisciante, che fa parte di una vostra strategia
politica del tutto legittima. Che si sappia: per quel che mi
riguarda chiederò alla maggioranza di assumersi anch'essa la
responsabilità, utilizzando, come voi fate in maniera speciosa il
Regolamento!
Domani la Giunta lavorerà, ha deciso di non svolgere la consueta
Giunta del venerdì pomeriggio per un atteggiamento di rispetto dal
punto di vista di un'adesione morale ad alcune preoccupazioni che
il sindacato esprime in Valle d'Aosta in occasione di questa
manifestazione. Anzi, le devo dire che il fatto di non fare la
Giunta, renderà per ciascuno dei membri della Giunta la giornata di
domani ancora più pesante. Per quel che mi concerne, il primo
appuntamento è alle 7,45, l'ultimo appuntamento con l'Assessore
Cerise domani sera alle 20.
Ciò detto, fate bene a fare il vostro mestiere, voi siete di
"Forza Italia", cioè credo che mai nessuno potesse pensare in
quest'aula di convincervi a votare un documento di adesione morale,
materiale allo sciopero. Ma chi mai avrebbe potuto pensare che voi
vi alzaste a criticare una finanziaria! Certo, che chi ha
partecipato, come è avvenuto in queste ultime settimane, non solo
al sottoscritto, ma anche agli Assessori Marguerettaz e Cerise,
alla Conferenza dei Presidenti, devo dire che allora "en petit
comité" si scopre che anche le Regioni di Centro-Destra sono
"imbufalite" dal voltafaccia sistematico del vostro Governo! Questa
è una finanziaria che è stata riscritta in aula almeno 3 volte, e
questo è veramente scandaloso! Nella mia lunga vita parlamentare
non ho mai visto comportamenti di questo genere!
Quando si dice da parte delle Regioni di Centro-Destra e di
Centro-Sinistra che si chiuderanno i servizi sociali, è perché
ancora oggi, per l'ennesima volta, un accordo politico - e lo dico
perché sono reduce dalla Conferenza dei Presidenti - in cui il
Ministro Tremonti e il Presidente Berlusconi avevano assicurato che
su una serie di materie nelle politiche sociali ci sarebbe stata
una copertura da parte del Governo, bene, questa copertura non è
arrivata! È molto imbarazzante partecipare alle Conferenze
Stato-Regioni in cui il Ministro responsabile La Loggia assicura a
tutti i Presidenti, all'"ANCI" e all'"UPI" di tutte le varie
"casacche politiche", questi soldi, senza i quali chiudono i
consultori, chiudono i Pronto Soccorsi, le assistenze agli
anziani...
(proteste dai Consiglieri del gruppo "La Casa delle
Libertà")
... è così, Lattanzi, studia! Non leggere solo i manualetti come
il "Foglio azzurro" che ti mandano a casa, studia, perché
l'Assessore Colozzi della Regione Lombardia, che è un esponente del
Governo regionale di Formigoni, era "imbufalito" di comportamenti
istituzionali perché questo rientra nel rapporto fra Governo e
sistema delle autonomie locali: è questo che è grave, oggi, nel
rapporto!
Ma vi rendete conto che io, la finanziaria, l'ho vista 5 minuti
prima di entrare nel Consiglio dei Ministri? Ma questa è la
credibilità che abbiamo nei rapporti istituzionali? Direi la stessa
cosa per un Governo di qualunque colore. 5 minuti prima mi è stata
data la finanziaria, che poi non era la finanziaria che sono andato
a commentare come previsto dallo Statuto di autonomia, perché
quando sono uscito fuori mi è stato detto che poi c'era il
maxiemendamento di 260 pagine che riscriveva totalmente quella cosa
su cui avrei dovuto esprimermi! Allora il problema non è il Governo
di Centro-Destra o di Centro-Sinistra, quando sono stato
Parlamentare ho votato contro anche a finanziarie del
Centro-Sinistra! Quando il Ministro era Giuliano Amato, ricordo
alla fine degli anni '80, con Amato che aveva cominciato a fare dei
tagli per le Regioni a Statuto speciale, ho votato contro perché si
è coerenti nelle cose!
Quello che voglio dire oggi è che ci troviamo di fronte a una
polemica politica speciosa, perché c'è un mondo attorno a noi che
critica questa finanziaria. La critica la "Confindustria", la
critica la piccola e media impresa, la critica l'insieme del mondo
dell'imprenditoria, la "Confcommercio", la "Confartigianato"...
allora capisco che voi dobbiate piantare la bandierina! Ma vi
rispetto, perché fate il mestiere di una forza politica nazionale
che è espressione locale di un partito che è al Governo.
Ciò detto, non è che dobbiamo passare il tempo, qui, a non fare
il "PREFIN" per tutta una serie di questioni di questo genere. È
chiaro che voterete contro e ci saranno quelli che voteranno a
favore, votiamolo questo documento, sono le otto meno cinque e il
tempo ormai è esaurito! Adesso il Consigliere Lattanzi prende
"furiose" note con la biro, e me ne dirà di tutti i colori, ma
siete voi che siete contro il "teatrino della politica". È
un'espressione che avete inventato voi. E poi ci troviamo qui, a
fare il "teatrino della politica"? Questa doveva essere una
questione di 5 minuti... c'è una parte che ha firmato un documento
che è a favore dello sciopero, c'è una parte che non l'ha firmato e
che è contro, 5 minuti... fine! Si vota! Invece è diventata una
cosa su cui si innestano una serie di politiche locali e di prese
in giro alla Giunta, poi si parla della finanziaria regionale per
la quale abbiamo 4 giorni, quindi ci possiamo "strafogare",
rotolare nella moquette per il tempo che avremo a disposizione!
Torniamo alla realtà: mancano 5 minuti alla fine del Consiglio.
Votiamo questo documento; voi direte che siamo tutti Comunisti e
che voi siete gli unici liberali e fine delle trasmissioni!
Presidente - La parola al Consigliere Lattanzi.
Lattanzi (CdL) - Quanto tempo mi dà, Presidente? Siccome sono
impegnato nell'ostruzionismo avrei bisogno di molto tempo...
Presidente - ... ha 10 minuti, li usi al meglio!
Lattanzi (CdL) - Presidente Caveri, mi consenta, quando uno sta
seduto al posto suo, dovrebbe, prima di accendere il motore,
accertarsi che il cervello sia acceso, perché non si può fare un
intervento come quello che lei ha fatto, accusando noi, su una
risoluzione... sì, ci ha accusati di ignoranza, ma siamo abituati,
non c'è problema... quando siete voi che avete presentato una
risoluzione, oggi, non noi, prima del vostro "PREFIN", voi ve la
siete presentata prima del vostro "PREFIN" o... sbaglio? Presidente
Caveri... sbaglio? L'ha presentata la maggioranza o la minoranza la
risoluzione? Risponda, con onestà! L'ha presentata la maggioranza e
non è che si è limitata, ne ha presentate 2... sì va bene, scusa,
la maggioranza e quelli che vorrebbero essere in maggioranza, ne ha
presentate 2, non ne avete presentata una, ne avete presentate 2,
che non erano all'ordine del giorno! Sono io che mi sono rimbambito
alle 8 di sera o è così? Bisogna essere onesti intellettualmente,
soprattutto quando uno siede lì!
Lei esordisce dicendo: "non vorrei che tutta questa "manfrina"
non fosse altro che ostruzionismo"; cosa ci voleva su...
(interruzione del Presidente della Regione, fuori
microfono)
... anche il gesto non mi sembra proprio carino, cioè è in linea
con tutti gli interventi che ha fatto tutt'oggi, è in linea con lo
stile del Presidente della Giunta, però non le abbiamo presentate
noi!
Non solo, lei vorrebbe che noi 3 contro 32 stessimo zitti quando
si presenta una risoluzione, voglio veramente avere un rapporto,
una provocazione; lei che è stato al "Parlamento", lei che ha
"volato alto", non so bene cosa abbia fatto in quelle ultime 10
finanziarie, 15, mi scusi, di cui lei aveva dato i voti a quelle
finanziarie che hanno creato il buco che adesso stiamo cercando di
coprire... ma non voglio entrare nel merito... ha ragione lei, non
si può! Non si può alzare il dibattito sulla finanziaria, perché
come si fa a farlo su un documento così? Voi presentate un
documento politico, demagogico, per cavalcare il dissenso, perché
credete che il 9 aprile vincerà la maggioranza e gli Italiani
scontenti... guardatevi, state sereni, vinceranno i moderati
silenziosi, che stanno capendo cosa sta succedendo! Sanno che c'è
un'Europa, sanno che c'è tutta una parte del Paese a cui in questo
momento le riforme fanno male, ma le riforme cosa sono?
Voglio che sia detta la verità; la smettiamo di parlare di
tagli, smettiamola, perché se parliamo di tagli, stiamo dicendo che
la Regione, come lo Stato, ha meno soldi del 2005, meno soldi del
2004, meno soldi del 2003... è così? Se è così, mi siedo; se non è
così, dovete dire la verità: non stiamo parlando di un bilancio
ridotto che ci impone di non dare più quei servizi che davamo
l'anno scorso, l'anno prima e l'anno prima ancora! No, perché il
"PREFIN" che voi dovevate presentare 2 mesi fa, il 30 settembre, a
pagina 22 dice - non lo discuteremo stasera ma non per colpa
nostra, per colpa vostra! - che dal 2000 al 2004 - proprio i 4 anni
del "Governo Berlusconi" - le risorse che voi avete avuto in mano
da spendere sono aumentate del 42%, passando da 1.040 milioni di
"euri" - plurale majestatis... - a 1.400 milioni di euro... giusto?
La disponibilità è crescente? Sì, e lo dice anche la tabella che ha
fatto, molto bella, non la discuteremo stasera e mi dispiace per
lei. Comunque il 2001 ebbe una grossa quantità di bilancio in più
per via dell'alluvione e Berlusconi, brutto e cattivo, vi diede più
risorse e infatti incrementò del 24% il bilancio dell'anno prima;
poi vi fu un incremento su quel bilancio, già incrementato del 24,
nel 2002 di un altro 2,8%, poi ci fu nel 2003 un'altra crescita del
3% e nel 2004 è cresciuto rispetto al 2003 di un altro 3,47%, nel
2005 cresce di nuovo il bilancio del 3%. Quindi qui non stiamo
parlando di bilancio ridotto: siccome Berlusconi non ci dà più
1.400 milioni, adesso non abbiamo più 3.000 miliardi da spendere,
ne abbiamo un po' meno, perché non è vero! Non è vero!
Quello che dobbiamo tagliare è l'esponenzialità della spesa,
perché ci sono delle richieste di sanità, di servizi sociali, di
pensionati, di gente che ha bisogno, a cui questo Stato non riesce
più a stare dietro, perché la domanda di finanza cresce del 10%
all'anno e noi non ne abbiamo più, perché c'è un'economia che non
cresce del 10%, perché non c'è la gente che è disposta a pagare il
10% in più di tasse, perché le risorse che uno Stato, una Regione,
un Comune ha...
(interruzione di un Consigliere, fuori microfono)
... Leonardo, iscrivo anche te al "Club dei demagoghi", va bene,
però se vogliamo fare della politica facciamo dei numeri, se
vogliamo fare della demagogia, io mi siedo... tanto mi pare di
capire che stiamo dando anche troppo impegno. Lì, ha ragione il
Presidente Caveri: su una risoluzione di 5 righe che poteva
scrivere mio figlio che ha 16 anni, è evidente che non ci dobbiamo
sperticare più di tanto; ma non è che stiamo facendo
l'ostruzionismo sulla risoluzione... ci dà fastidio vedere scritte
delle cose che riteniamo demagogiche, ci dà fastidio vedere scritte
delle falsità, ci dà fastidio vedere delle istituzioni che
cavalcano la demagogia e le falsità quando non si taglia niente,
quando si chiede solo di ridurre l'esponenzialità di un debito che
sta crescendo del 15% in alcuni Comuni, del 20% l'anno! Lo Stato
dice solo: "non ce n'è, non potete far crescere il vostro debito
più del 2,9", concordato con Marguerettaz, che esprimeva
soddisfazione per essere riuscito a portare a casa l'incremento del
futuro bilancio di non più del 2,9%...
(interruzione dell'Assessore Marguerettaz, fuori
microfono)
... sì, del 2005, vai a negoziare anche il 2006 e cerca di
portare a casa anche il 3%! Ma quando diciamo "tagli", stiamo
dicendo che ci sono delle voci di spesa che stanno esplodendo e
allora bisogna andare a tagliare altri servizi, perché ci sono
altri servizi che costano di più... questo stiamo dicendo! E allora
se dovessimo tagliare la scuola, bisogna dire che tagliamo la
scuola non perché ci sono meno soldi, ci sono più soldi dell'anno
prima, ma ci sono delle voci di bilancio che stanno sforando del
20%. Vogliamo andare a vedere i Comuni che vanno a fare gite in
giro per l'Europa? Le comunità montane? Regioni che mettono, come
mettete voi nel "PREFIN", ambasciate all'estero per fare l'Europa
delle Regioni a "fontina e champagne"!
Dico soltanto, Presidente, che il "teatrino" può starci, siamo
dell'opposizione, siamo di "Forza Italia", è tutto vero, però un
minimo di onestà intellettuale di non dire che il "PREFIN" oggi non
passa per colpa dell'opposizione che fa ostruzionismo su una
risoluzione, anzi 2 risoluzioni che avete presentato voi, perché
questo non è corretto!
Presidente - La parola al Consigliere Frassy.
Frassy (CdL) - Volevo rassicurare il Presidente Caveri,
soprattutto la maggioranza, che in senso di responsabilità rispetto
all'esigenza della Giunta, rinunciamo agli interventi successivi
per discutere il "PREFIN".
Presidente - Non vi sono altri interventi.
Pongo in votazione la risoluzione:
Consiglieri presenti e votanti: 32
Favorevoli: 29
Contrari: 3
Il Consiglio approva.
