Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria



Oggetto del Consiglio n. 2590 del 8 giugno 2023 - Resoconto
OGGETTO N. 2590/XVI - Interpellanza: "Informativa agli enti
gestori delle microcomunità in merito alla figura professionale del
referente del servizio anziani e della sua incompatibilità con
alcune cariche elettive".
Bertin (Presidente) -
Punto n. 60. Per l'illustrazione,
la parola al consigliere Manfrin.
Manfrin (LEGA VDA) -
Faccio una premessa all'assessore
Marzi a cui riconosco la capacità politica ovviamente e anche la
capacità di poter uscire dalle risposte schematiche e dalle
letture, a differenza di altri suoi colleghi, e lo faccio
velatamente anche un po' con un certo stupore, nel senso che è vero
che è una questione attinente alla sanità, ma, secondo me, attiene
maggiormente alla parte relativa alle deleghe del Presidente,
quindi è curioso che l'abbiano assegnato a lei, ma lei mi saprà
ovviamente rispondere e credo che sappia anche bene dove voglio
andare a parare.
Questa questione parte da un problema su una
Unité
e su
due microcomunità di questa
Unité des Communes
e nello
specifico riguarda la figura del referente del servizio anziani.
Cosa stabilisce la DGR 265/2013 sulla figura del referente anziani?
È la figura dell'area socio-assistenziale che opera all'interno di
servizi per anziani occupandosi del buon funzionamento delle unità
di intervento e assicurando la qualità ed efficienza operativa. Il
profilo professionale è stato approvato con delibera di Giunta
regionale n. 2360/2012 e c'è scritto su questo incarico: "Il
referente coordina l'attività del nucleo di operatori di
riferimento allo scopo di creare le condizioni ottimali per
conseguire gli obiettivi di salute e di benessere degli utenti".
Poi le lascio stare il resto della definizione ma "nell'esercizio
delle sue funzioni il referente dispone di autonomia e possibilità
di iniziativa nell'ambito delle responsabilità di natura operativa
assegnate il cui grado può variare in relazione al livello di
delega".
Accade però, e qui arriva la prima criticità, che il referente
di una di queste due strutture si veda assegnare una delega
assessorile all'interno di uno dei Comuni che compongono questa
Unité
, e qui arrivano i primi problemi, perché la 495, al
suo articolo 15, specifica che "non sono eleggibili a Sindaco,
Vicesindaco, Consigliere comunale, circoscrizionale, ovviamente
anche Assessore, gli Amministratori e i dipendenti con funzioni di
rappresentanza o con poteri di organizzazione o coordinamento del
personale, degli enti strumentali del Comune, delle forme
associative costituite in ambito territoriale sovracomunale, salvo
che le stesse ricomprendano l'intero territorio regionale", e non è
ovviamente il caso. Chi ha delle funzioni di rappresentanza o
poteri di organizzazione o coordinamento del personale e degli enti
strumentali quindi non può ricoprire queste cariche. L'articolo 16,
comma 1, lettera h), sempre della 495, dice che non può ricoprire
la carica colui che nel corso del mandato viene a trovarsi in una
delle condizioni di ineleggibilità previste dall'articolo 15.
Siccome l'incarico di referente di struttura prevede che vi sia un
coordinamento delle attività del nucleo di operatori di riferimento
per il lavoro e quant'altro e il referente dispone di autonomia
operativa e quant'altro, quindi evidentemente quest'Assessore si
trova nella condizione di non poter ricoprire questo incarico.
Ricordo che questa persona, Assessore, ha votato parecchie
delibere in questo Comune, pur ricoprendo la carica di referente.
Cosa succede? Succede che la minoranza di quel Comune solleva la
questione in Consiglio comunale. Arriva un parere del Responsabile
di questa
Unité
che dice: "Si specifica che la dipendente,
per natura stessa del suo contratto di lavoro, non ha potere di
rappresentanza o di coordinamento essendo questa specifica
competenza del Dirigente dell'ente". Peccato che per la figura del
referente valgono le condizioni che le ho detto prima. A questo
punto presentiamo un'interrogazione all'allora presidente Lavevaz
che ci risponde banalmente che era semplicemente una questione
legata al livello del personale, se era un C2 oppure un D, ma
questa interpretazione evidentemente non ha minimamente senso se si
legge la norma che parla appunto di funzioni in rappresentanza o
poteri di organizzazione o coordinamento del personale e degli enti
strumentali del Comune e delle forme associative.
Che cosa accade? Accade quindi che abbiamo una prima parte di
quest'interpellanza che appunto chiede "se il Presidente della
Regione, nell'ambito delle sue funzioni di indirizzo e
coordinamento, nonché del potere attribuitogli, intenda predisporre
una circolare, o un altro atto formale, da veicolare tramite il
CPEL agli enti gestori delle strutture per anziani presenti sul
territorio che informi dell'impossibilità, pena la decadenza dalla
carica per incompatibilità, per il Sindaco e i Consiglieri
comunali, di svolgere attività di referente di servizi anziani
nelle strutture di cui il proprio Comune, da solo o anche in
Unité
, sia gestore del servizio", quindi questa è la prima
parte.
Poi c'è una seconda parte, perché proprio a seguito di questo
problema, che viene sollevato dalla minoranza consiliare e a
seguito anche dell'iniziativa che presentiamo in Consiglio,
nonostante si dica e nonostante che il Segretario di quell'Ente
dica che questa persona poteva tranquillamente ricoprire questo
incarico, questa persona viene presa e spostata. È incredibile,
ricopriva quell'incarico, lo poteva fare, ma viene presa e
spostata. In questa struttura, rimasta orfana del referente, viene
presa e spostata un'altra referente che era in un'altra struttura,
in un'altra micro, sempre nello stesso Comune, anzi, prima a questa
persona le dicono: "Fai la referente in tutte e due le strutture".
Questa persona si rifiuta, allora viene presa e spostata d'ufficio
e nella struttura rimasta orfana del referente, dove c'era quella
precedente, viene collocata una sindacalista che ha appena
terminato il distacco sindacale, che viene nominata referente della
struttura. Qui sorge un altro problema, infatti la persona
incaricata non ha le caratteristiche per ricoprire quel ruolo, non
può fare il referente della struttura, ce se ne accorge dopo. Per
poterlo fare, bisogna aver frequentato un corso di formazione, come
stabilito dalla delibera 4387/2019, quindi non soltanto lei non ha
le caratteristiche, ma addirittura al primo giorno di lavoro
riunisce il personale e ammette candidamente che non ha la minima
idea del lavoro che viene fatto all'interno di quella struttura e
quindi che lei/lui imparerà cammin facendo. Qui il segretario ha un
colpo di genio e con la determinazione 145/2023 decide, mescolando
due o tre carte, di dire: "l'unica referente titolata viene
trasferita e dalla struttura dove stava viene messa referente di
quella in cui l'Assessore non poteva fare e non poteva avere quel
ruolo e si sposta". La sindacalista appena rientrata, in servizio
alla struttura per anziani lasciata libera dal referente spostata,
viene messa come referente ma con una limitazione, cioè avrà
propria autonomia operativa su istruzioni di massima impartite dal
segretario dell'ente e dovrà gestire e coordinare il lavoro del
personale appartenenti alla categoria B e A della microcomunità e
su proprie responsabilità dei risultati in base a istruzioni, norme
e procedure svolgere l'attività necessaria a garantire il buon
andamento e il funzionamento delle strutture e benessere degli
ospiti presso le microcomunità. Tu cioè non puoi fare il referente
di questa struttura, facciamo così, facciamo che tu o fai comunque,
però diciamo che sono io che ti dico cosa fare tutte le mattine,
poi non è vero e sa perché non è vero, Assessore? Perché noi
abbiamo le
chat
interne della struttura dove la persona che
si identifica con nome e cognome impartisce le istruzioni al
personale quotidianamente, fa il piano delle ferie, dà istruzioni
sul lavoro, dice chi deve fare che cosa, dice quali persone sono
ammesse nella struttura o quali non lo sono, quindi evidentemente
svolge quella funzione. Infine l'Assessore caduto in disgrazia
viene collocato all'Ufficio gestione risorse umane.
Allora, Assessore, lei comprenderà che, di fronte a una cosa di
questo tipo, sinceramente cadono le braccia, perché tutto questo
bailamme
non sembra affatto per andare a favore delle
persone che sono ospiti delle strutture, questo sembra un gioco
delle tre carte fatto, da una parte, per andare a sistemare una o
uno che doveva fare l'Assessore, non lo poteva fare, bisogna
metterlo lì, poi bisogna toglierlo, vediamo cosa fargli fare per
non lasciarlo a piedi; dall'altra parte si prende una o uno che
faceva già il responsabile di una struttura e la si mette
dall'altra (non ho capito perché) e dall'altra ancora bisogna
collocare un sindacalista che ha appena effettuato il distacco e lo
si deve collocare comunque e si trova una modalità per farlo. Tutto
questo però va a detrimento del servizio, tant'è vero che le posso
anche dire che la settimana scorsa è successo che due anziani siano
stati lasciati da soli nell'ascensore e si sono picchiati
all'interno della struttura perché è su disposizione proprio di una
delle referenti che ha detto: "Va bene così". Lei quindi capisce
che tutto questo gioco delle tre carte sinceramente non va
bene.
Io quindi avrei avuto piacere che rispondesse il Presidente, se
lei darà evidentemente delle risposte soddisfacenti, ne prenderemo
atto, me lo auguro, altrimenti a questo punto dovremo fare i passi
necessari per fare in modo che vengano rispettate le norme e questo
sinceramente va ad assoluto non beneficio degli ospiti di quelle
strutture.
Presidente -
Risponde l'assessore Marzi.
Marzi (SA) -
Il tema evidenziato attiene in buona parte
alle norme che regolano le cause di incandidabilità, ineleggibilità
e incompatibilità degli amministratori comunali e le relative
modalità di accertamento delle stesse; la verifica rispetto alla
permanenza dei requisiti strutturali e organizzativi delle
strutture socio-assistenziali autorizzati spetta all'organismo
tecnico accreditato istituito con legge regionale 12/2018 presso
l'Agenzia regionale per la protezione dell'ambiente. A tale
organismo, ai sensi della DGR 167/2019, spetta, tra l'altro, la
vigilanza, con cadenza almeno quinquennale, sui seguenti aspetti:
condizioni strutturali, titoli del personale, presenza del
personale con evidenza del rispetto del minutaggio previsto dagli
standard minimi, monitoraggio della soddisfazione degli utenti.
Le funzioni del referente dei servizi per anziani sono
disciplinate:
1) dalla DGR 2360/2012 richiamata nell'interpellanza;
2) dalla DGR 265/2013 modificata dalla DGR 492/2014 relativa ai
requisiti minimi strutturali e organizzativi dei servizi
socio-assistenziali, residenziali e semi-residenziali per
anziani;
3) dal provvedimento dirigenziale 4387/2019 di approvazione
della revisione dei profili professionali di assistente personale,
tata familiare, mediatore interculturale, referente dei servizi per
anziani.
Considerata l'autonomia organizzativa degli Enti locali, si
presume che delle differenze in termini di funzioni svolte dalle
varie figure professionali ci possano essere, ma nel rispetto di
quanto previsto dagli indirizzi stabiliti dalla Regione ai sensi
della legge regionale 93/1982. Alla figura del Segretario dell'ente
gestore che è inquadrato nell'ambito della qualifica unica
dirigenziale regionale spetta, tra l'altro, la gestione delle
risorse umane e la responsabilità del corretto funzionamento dei
servizi a esso assegnati, con pieno potere pertanto di impartire
direttive al personale proposto.
La DGR 2360/2012, a seguito dell'approvazione con il
provvedimento dirigenziale 4387/2019, del Dipartimento politiche
del lavoro e della formazione, di revisione di alcuni profili
professionali, tra i quali anche quello del referente del servizio
anziani, è in fase di modifica da parte degli uffici del
Dipartimento politiche sociali, del Dipartimento politiche del
lavoro e della formazione ai fini dell'avvio dei percorsi formativi
finalizzati all'acquisizione della relativa qualifica.
Come riferito dalla Presidenza, la stessa non ritiene opportuno,
né nei fatti praticabile, effettuare comunicazioni specifiche a
tutti i soggetti potenzialmente coinvolti in ogni possibile
condizione ostativa alla carica per tutte le cause di
incandidabilità, ineleggibilità e incompatibilità degli
amministratori comunali previsti per legge. Viceversa, in occasione
di tutte le elezioni comunali, è consuetudine della struttura ente
locale della Presidenza, nello svolgimento dell'attività
consulenziale di competenza, predisporre e inviare a tutti i Comuni
interessati, e per conoscenza al Presidente del CPEL, una nota
riepilogativa dei primi adempimenti degli organi neoeletti. In tale
nota, tra l'altro, si richiama in generale l'attenzione
dell'Amministrazione su tutte le cause di incandidabilità,
ineleggibilità e incompatibilità degli amministratori comunali
previsti per legge. Questo ai fini della necessaria verifica della
condizione degli eletti da effettuare non solo in sede di convalida
ma anche successivamente in corso di mandato ove necessaria.
A tal proposito si sottolinea che la valutazione circa la
sussistenza di un'eventuale causa di incompatibilità è per legge di
competenza del Consiglio comunale; è infatti principio di carattere
generale dell'ordinamento che gli organi collegiali elettivi devono
esaminare i titoli di ammissione dei propri componenti in sede di
esame della condizione degli eletti, articolo 19quater della legge
regionale 54/1998 e successivamente all'elezione qualora si
verifichi taluna delle condizioni previste dalla legge come causa
di ineleggibilità o di incompatibilità ai sensi dell'articolo 19
della legge regionale 4/1995. La contestazione della causa ostativa
all'espletamento del mandato è compiuta con la procedura consiliare
prevista appunto dall'articolo 19 della 4/95, che garantisce il
corretto contraddittorio tra l'organo e il proprio componente
assicurando a quest'ultimo l'esercizio del diritto di difesa e la
possibilità di rimuovere entro un congruo termine la causa di
incompatibilità contestata, fermo restando la possibilità di
contestare per le vie giudiziali le decisioni che saranno assunte
in proposito.
Presidente -
Replica il consigliere Manfrin.
Manfrin (LEGA VDA) -
Assessore, lei comprenderà se dico
che sono profondamente deluso della sua risposta, io ero convinto
di trovarmi di fronte a un politico di razza e mi sono trovato di
fronte alla risposta di un bolso funzionario. Lei non si assume
quelle responsabilità, lei legge un banale documento che fa da
scaricabarile, però quel documento sostanzialmente dice: "La
competenza del dichiarare l'incompatibilità di quella persona è
primaria rispetto al Consiglio comunale". Io l'avviso che nel
Consiglio comunale la questione è stata trattata, però credo che
non le sfuggirà dal punto di vista politico che se a un membro
della maggioranza noi sollevassimo un'eccezione e il Consiglio
regionale dovesse votare la sua compatibilità o meno, io temo che,
essendo lui maggioranza, potrebbe anche spuntarla, mentre viceversa
molto probabilmente all'opposizione non accadrebbe, purtroppo
funziona così, da quando la politica ha perso un po' il suo ruolo
terzo e ha deciso di fare le barricate, se sei in maggioranza va
bene, se sei all'opposizione va (incomprensibile) va le leggi per
gli amici si interpretano e per i nemici si applicano, però quello
che lei ha ignorato nella sua risposta è che... quello che abbiamo
voluto riportare è che la decadenza dalla carica di Sindaco,
Vicesindaco, Consigliere comunale e circoscrizionale può essere
promossa in prima istanza da qualsiasi cittadino elettore del
Comune, dal Presidente della Regione o da chiunque altro abbia
interesse davanti al Tribunale. Il Presidente della Regione quindi
ha una competenza e noi riteniamo di aver illustrato a dovere le
cause ostative e che hanno evidentemente riguardato quel ruolo.
Rispetto invece al benessere e al rispetto dei requisiti,
sinceramente, Assessore, lei ha completamente sorvolato la
questione, si è concentrato su questioni effettivamente
burocratiche, su questioni di inquadramento che nulla hanno a che
fare però con quello che sta accadendo all'interno delle strutture
e quello che succederà sarà questo, Assessore, se vi sarà un
problema, la responsabilità non si potrà scaricare, perché noi
l'abbiamo avvisata di quello che stava succedendo, lei adesso ne è
al corrente, quindi non può dire che non sapeva e non può dire che
non sapeva che non venivano rispettati certi standard e certi
inquadramenti. Se c'è una struttura che non ha un referente, ha un
facente funzioni, che è referente ma non è referente, perché ha il
ruolo però non ha il ruolo e che però dà delle valutazioni, questa
è una cosa che lei sa.
Peraltro, in chiusura le segnalo un'altra cosa: qui ho la scheda
di valutazione del personale della persona l'unica referente
titolata; in questa valutazione dell'unica dipendente titolata che
può fare il referente della struttura c'è nella valutazione scritto
che questa persona non è adatta a fare il referente della
struttura, quindi penso che questa probabilmente le interesserà, se
vorrà, se non le interesserà di più guardare (incomprensibile).
