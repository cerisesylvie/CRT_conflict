Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4083 del 13 gennaio 1993 - Resoconto
OGGETTO N. 4083/IX Rinvio della mozione: "Impegno per la
revisione dell'apparato organizzativo della Regione".
Presidente
Ha chiesto di illustrare la mozione il
Consigliere Riccarand.
Riccarand (VA)
Questa mozione affronta il problema
delle dimensioni dell'organizzazione dell'apparato regionale. La
macchina regionale, nel corso degli anni, è diventata sempre più
grande, enormemente grande e oggi è un apparato molto costoso e
scarsamente efficiente. Questa crescita della macchina e
dell'apparato regionale è da una parte legata a delle esigenze
obbiettive: ci sono numerose e ancora crescenti competenze, che
sono attribuite alla Regione Valle d'Aosta e questo evidentemente
richiede tutta una serie di uffici, di servizi, di adempimenti che
devono essere espletati. È inevitabile ed è anche giusto che ci sia
un'organizzazione che sia in grado di far fronte a queste funzioni.
D'altra parte, però ci sono anche numerosi eccessi nelle dimensioni
di questo apparato regionale legati fondamentalmente a due fattori.
Il primo è la concentrazione, nel palazzo regionale, nei vari
assessorati, di troppe funzioni e compiti, che invece potrebbero e
dovrebbero essere tranquillamente delegati ad altri organismi, in
particolare agli Enti locali, comuni e comunità montane.
La Regione gestisce direttamente troppe funzioni, che andrebbero
invece affidate ad organismi a livello locale oppure a fondazioni,
aziende o società a partecipazione regionale.
Nei mesi scorsi si è discusso un tipico esempio di questa
situazione, che è quello della promozione turistica. Non si capisce
per quale motivo essa debba essere fatta direttamente dalla
Regione, quando sarebbe possibile istituire un'unica azienda di
promozione turistica in grado di coprire tutta la Valle, a cui
delegare tutta l'iniziativa promozionale, che è compito statutario
delle aziende di promozione turistica.
È quindi necessario delegare ad organismi esterni
all'Amministrazione regionale, ma c'è anche un altro aspetto
costituito dalla disorganizzazione, che caratterizza l'apparato del
palazzo.
Abbiamo, nell'attuale Amministrazione regionale, la presenza di
doppioni e sovrapposizioni fra uffici e servizi. Si può fare un
esempio abbastanza evidente: esiste un ufficio mostre
all'Assessorato al Turismo e uno all'Assessorato alla Pubblica
Istruzione. C'è un'organizzazione di lavoro antiquata, manca ancora
una rilevazione accurata delle funzioni che sono espletate dai vari
uffici e servizi e delle mansioni che sono affidate ai singoli
dipendenti. L'attuale pianta organica è elefantiaca e carente in
alcuni settori con sovrabbondanza di personale in altri ed una
suddivisione di compiti tra i vari assessorati, che non è certo
ottimale.
Un esempio l'abbiamo fatto recentemente quando è stato istituito
l'Assessorato all'ambiente: si è tenuta tutta la parte dei beni
culturali aggregata al turismo, separandolo dall'urbanistica e
dalla tutela del paesaggio che invece fanno parte organica della
tutela dei beni culturali.
Per linee rapide e sintetiche, questi sono alcuni elementi di
critiche che si possono fare alle dimensioni che all'organizzazione
dell'apparato regionale e quindi crediamo che sia necessario
rivedere sia le dimensioni sia l'organizzazione di questa
macchina.
La proposta della mozione è di affidare l'incarico per redigere
questo studio propositivo, finalizzato ad alcuni obbiettivi molto
chiari, che sono indicati nella mozione stessa.
La delega e il decentramento di compiti e funzioni, il
riaccorpamento delle competenze dei vari assessorati, con riduzione
del numero, una riduzione della pianta organica del personale, con
l'obiettivo anche di contenere e ridurre i costi di gestione.
Questo studio non deve essere solo di tipo tecnico e quindi
delegato all'esterno, ma deve essere redatto in stretto contatto
con l'Amministrazione.
La conferenza dei dirigenti in passato aveva già analizzato
questa situazione e aveva formulato una diagnosi della situazione,
con le commissioni consiliari competenti; essenzialmente la prima e
la seconda dovrebbero operare parallelamente.
La mozione propone anche dei tempi entro i quali sarebbe
opportuno giungere con delle proposte da attuare entro questa
legislatura.
Si propongono 4 mesi per un rapporto preliminare e 6 mesi per un
rapporto definitivo, sulla cui base potrebbero e dovrebbero essere
assunte delle decisioni operative.
Presidente
Ha chiesto la parola il Presidente della
Giunta Lanivi.
Lanivi (GM)
Su questa mozione, sulla quale possiamo
concordare nelle intenzioni generali, chiederei un attimo di
sospensione del Consiglio ed eventualmente una riunione coi
Capigruppo, per concordare alcune modifiche alla stessa presentata
dal Consigliere Riccarand, il quale, se dà giudizi su una serie di
problemi, mi pare sia carente riguardo al discorso altrettanto
importante della qualificazione del personale stesso.
Se il Consigliere proponente è d'accordo, facendo una
sospensione breve, avrei alcuni emendamenti, che potremmo
concordare, arrivando con un testo definito, eventualmente da
votare unanimemente in questo Consiglio.
Si dà atto che la seduta è sospesa dalle ore 11,02 alle ore
11,49
Si dà atto che dalle ore 11,49 presiede il Vicepresidente
Stévenin.
Presidente
Ha chiesto la parola il Presidente
della Giunta Lanivi.
Lanivi (GM)
L'incontro con i Capigruppo si è
concluso con la decisione di riportare questo argomento all'esame
del prossimo Consiglio, previa valutazione da parte della
commissione o delle commissioni competenti. La I commissione si
riunirà in settimana.
Presidente
Il Consiglio prende atto.
