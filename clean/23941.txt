Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2945 del 27 luglio 2007 - Resoconto
OGGETTO N. 2945/XII - Reiezione della mozione: "Definizione
di criteri per la partecipazione di esperti della Regione in
manifestazioni organizzate da esterni".
Mozione
Atteso che le varie articolazioni della società civile (forze
sindacali, associazioni, il mondo della cooperazione, comitati,
enti, eccetera) nonché le stesse forze politiche, organizzano
iniziative di informazione/formazione su vari temi, contribuendo in
tal modo allo sviluppo della capacità dei cittadini di esercitare
il loro diritto/dovere di partecipare in modo sempre più
consapevole alla vita democratica;
Considerato che tali iniziative di informazione e confronto,
stante la complessità della società attuale, necessitano del
contributo e dell'apporto di tecnici esperti del settore, e che
tali tecnici sono molte volte gli stessi dirigenti o esperti che
lavorano nella o per l'Amministrazione regionale;
Constatato che attualmente la possibilità per tali dirigenti
o esperti dell'amministrazione pubblica di portare la loro
competenza tecnica, qualora sia richiesta, alle iniziative
organizzate da espressioni della società civile o del mondo
politico, è aleatoria e non regolamentata;
Il Consiglio regionale
Impegna
il Governo regionale a definire un regolamento e a precisare
le modalità alle quali le diverse espressioni della società civile
o del mondo politico devono attenersi per richiedere la
partecipazione, l'intervento o il contributo tecnico di dirigenti o
di esperti dell'Amministrazione regionale, i quali evidentemente
sono responsabili solo del loro apporto tecnico.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Molto brevemente. Questa mozione si
innesta un po' nel dibattito che c'è stato in questi 2 giorni. Non
si tratta di favoritismi o clientelismo, si tratta di gestione del
potere.
La mozione fa riferimento ad alcuni episodi che mi sono capitati
in quanto Consigliere regionale e appartenente al gruppo
"Arcobaleno", in occasione di alcune serate che abbiamo
organizzato, e non citerò né l'argomento, né i nominativi, ma il
contesto. A fronte della richiesta di poter contare sulla
collaborazione di dirigenti regionali, ho avuto un rifiuto da parte
dei loro superiori. Sono stato informato che non era opportuno che
loro concedessero l'autorizzazione a loro dirigenti e funzionari a
partecipare a serate - udite udite! - organizzate da forze
politiche in Consiglio regionale! Il ruolo richiesto a questi
dirigenti di partecipare alle serate era esclusivamente tecnico,
non implicava alcuna responsabilità da parte di questi dirigenti
sull'iniziativa, sull'introduzione, sulle conclusioni, che erano di
assoluta pertinenza e responsabilità della forza politica che
l'aveva organizzata. Mi è stato detto che per prassi non è
opportuno, e qui scatta un meccanismo, perché io credo che le forze
politiche, i partiti siano il sale, nonostante tutto, della
democrazia, quindi la concezione che hanno in testa questi
dirigenti della Regione dei partiti e delle forze politiche
dovrebbe farci rabbrividire!
Impedire a dei dirigenti e funzionari di partecipare ad
iniziative organizzate dalle forze politiche, partiti e movimenti
presenti qua dentro, secondo me, ha dell'inverosimile! La cosa poi
è aggravata, perché quando a questi dirigenti fa comodo - e ho le
prove, se richieste -, a seconda delle forze politiche presenti in
Consiglio che chiedono l'intervento alle loro riunioni di dirigenti
e funzionari, questo è permesso e questa è un'ulteriore
aggravante!
La mozione impegna il Governo regionale per evitare questi
incresciosi episodi, a stilare un regolamento dove le forze
politiche che assumono iniziative politiche, che hanno bisogno di
dirigenti, tecnici o funzionari della Regione, compilino un modulo,
facciano una richiesta e, se questa rientra nell'ambito del
regolamento stilato dal Governo, i dirigenti e i superiori non
potranno impedire a funzionari, dirigenti o esperti
dell'Amministrazione regionale di partecipare alle iniziative
politiche delle forze presenti in Consiglio. Non so se sono stato
chiaro... Credo che la proposta sia molto chiara, d'altronde è
anche scritto.
Presidente
- La parola al Presidente della Regione,
Caveri.
Caveri (UV)
- Non si ravvisa la necessità di procedere
all'approvazione di un regolamento volto a dettare una disciplina
dell'argomento... la risposta sta nei principi.
Il dirigente regionale riceve il proprio incarico dalla Giunta
regionale, incarico che si declina in una serie di funzioni proprie
della struttura, a cui il dirigente medesimo è assegnato. Da ciò
discende che il dirigente, in tale veste, esprime la posizione
dell'Amministrazione, quindi è evidente che ogni dichiarazione
debba essere concordata e autorizzata dall'amministratore, onde
evitare ripercussioni negative ai fini dell'informazione a dare
notizie contrastanti che potrebbero creare disorientamento e
incertezze fra i cittadini. Diversamente, qualora il dirigente
regionale intenda partecipare a iniziative a titolo personale, può
farlo, assumendosi la relativa e completa responsabilità,
precisando nelle premesse del suo intervento che si tratta di
dichiarazioni personali, perché competente nella materia, che non
vincolano però l'Amministrazione regionale: tanto vale anche per i
dipendenti appartenenti al personale delle categorie. È infine del
tutto evidente che il datore di lavoro non ha alcun titolo per
dettare una disciplina che regoli l'attività privata e personale
dei propri funzionari.
Presidente
- La parola al Consigliere Bortot.
Bortot (Arc-VA)
- Trovo che la risposta del Presidente
del Governo ha dell'inverosimile, anche perché i dirigenti hanno un
certo tipo di contratto che li vincola, non tanto ad un orario di
lavoro, quanto allo svolgimento delle mansioni per le quali sono
stati nominati i criteri.
Il fatto che non si voglia approvare un regolamento, presuppone
la discrezionalità del Governo di autorizzare i dirigenti e i
funzionari di andare dove vogliono "loro", quando vogliono "loro" e
con chi vogliono "loro"... sottolineo la gravità di questo
comportamento!
Ai dirigenti a cui il sottoscritto ha chiesto di partecipare a
delle serate... è stato impedito dai dirigenti, è stato vietato!
Non è che gli è stato detto: "guardi, se vuole andare vada pure, si
assume la responsabilità"... ripeto, gli è stato impedito! Non è
stato impedito su iniziative politiche di altre forze politiche
presenti in Consiglio, che sono di maggioranza, quindi fa il pari
di quella discrezionalità che per ben 2 ore di fila è stata
sottolineata, giustamente, dal collega Sandri!
Qui non si tratta di professionalità, di capacità, di serietà,
di onestà: si tratta che si vuole gestire non il Governo della
Regione, ma si vuole gestire il potere a proprio uso e consumo "in
barba" delle forze politiche presenti in questo Consiglio!
Votiamo.
Presidente
- Dichiaro chiusa la discussione generale.
Pongo in votazione la mozione in oggetto:
Consiglieri presenti: 24
Votanti: 5
Favorevoli: 4
Contrari: 1
Astenuti: 19 (Borre, Caveri, Cesal, Ferraris, Fey, Fiou, Frassy,
Isabellon, Lanièce, Maquignaz, Marguerettaz, Ottoz, Perron,
Praduroux, Stacchetti, Tibaldi, Vicquéry, Viérin Adriana e Viérin
Laurent)
Il Consiglio non approva.
