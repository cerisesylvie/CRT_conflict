Classificazione
CONSIGLIO REGIONALE
GIUNTA REGIONALE



Oggetto del Consiglio n. 2220 del 8 febbraio 2012 - Resoconto
OGGETTO N. 2220/XIII - Comunicazione e presa d'atto delle
dimissioni rassegnate dal Signor Claudio Lavoyer dalla carica di
Assessore al bilancio, finanze e patrimonio. (Reiezione di una
risoluzione)
Presidente
- Il Presidente della Regione, con lettera in
data 3 febbraio 2012, ha trasmesso al Presidente del Consiglio, ai
sensi dell'articolo 7, comma 5 della legge regionale n. 21/2007 e
dell'articolo 9, comma 5, del Regolamento interno per il
funzionamento del Consiglio regionale, la lettera con cui il signor
Claudio Lavoyer rassegna le proprie dimissioni dalla carica di
Assessore al bilancio, finanze e patrimonio. L'articolo 7, comma 5,
della legge regionale n. 21/2007 e l'articolo 9, comma 5, del
Regolamento interno per il funzionamento del Consiglio regionale
prevedono che le dimissioni degli Assessori presentate al
Presidente della Regione siano trasmesse al Presidente del
Consiglio, che ne dà comunicazione al Consiglio nella prima
sessione ed adunanza utile, e diventano efficaci dalla data di
presa d'atto da parte del Consiglio regionale, da effettuarsi nella
medesima adunanza, e che il Presidente della Regione assuma ad
interim le funzioni assessorili fino all'elezione del nuovo
Assessore. Si propone pertanto che il Consiglio prenda atto delle
dimissioni rassegnate dal signor Claudio Lavoyer dalla carica di
Assessore al bilancio, finanze e patrimonio ed assuma gli eventuali
provvedimenti conseguenti.
La discussione è aperta.
La parola al Presidente della Regione, Rollandin.
Rollandin (UV)
- Grazie Presidente.
Le ragioni della scelta dell'Assessore di rassegnare le sue
dimissioni sono già state oggetto di diverse dichiarazioni,
comunque oggi credo di dover ringraziare ancora l'Assessore per la
sua sensibilità, per aver voluto, in questo momento difficile,
avere ampia possibilità di operare e per riuscire a portare i
chiarimenti necessari a questa vicenda in un tempo utile, in modo
che non ci siano più ombre su questa situazione.
Per quanto ci riguarda, ad oggi - come sapete - non ci sono
comunicazioni, né documenti ufficiali inviati alla Regione, a
nessun titolo, quindi ad oggi siamo alle comunicazioni via stampa
ed a quello che abbiamo letto sui giornali in queste giornate.
Abbiamo parlato con l'Assessore che ci ha spiegato qual è la
situazione, quindi oggi prendiamo atto di questa decisione e, nel
contempo, altri interverranno per meglio precisare questo punto, ma
riteniamo corretto che ci sia il tempo necessario per avere la
possibilità di dare delle spiegazioni che possano essere, a questo
punto, in grado di dare una valutazione più attenta su una
segnalazione che ha comportato per la banca interessata - da dove è
nato tutto l'insieme - un'ammenda. Ci sono le dichiarazioni
pubbliche del Presidente della banca che ha spiegato come è
avvenuto questo, altro non c'è; ad oggi non abbiamo altri elementi
di valutazione.
Ci rendiamo conto della delicatezza del problema e dell'esigenza
di avere ulteriori elementi per valutare, perché altrimenti sarebbe
difficile innescare un processo solo su una comunicazione che non
ha ad oggi avuto alcun riflesso nei confronti dell'Amministrazione,
nel senso che l'Amministrazione non è stata coinvolta in nulla e
per nulla.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Con le mie dimissioni penso di aver separato nettamente il mio
ruolo di Assessore, quindi quello istituzionale da quello
personale. A questo punto non esiste più alcuna sovrapposizione; in
questo modo - pur consapevole di non essere accusato di nulla da
alcun organo a ciò preposto - ho liberato la Giunta ed i
Consiglieri da tutti gli eventuali imbarazzi possibili: questo,
certamente, dovrà valere da oggi per tutti. Do queste dimissioni
nella convinzione che la mia scelta consentirà al Governo regionale
di continuare a svolgere, con la serietà di cui ha bisogno, il
proprio operato.
Potrò così difendere la mia onorabilità e quella della mia
famiglia, che è stata oggetto, da parte degli organi di
informazione, di uno stillicidio di notizie che mi hanno colpito in
modo indegno, al di fuori dell'argomento in questione. Visti questi
attacchi, anche virulenti dal punto di vista personale - per alcuni
certamente mi riserverò delle querele - potrò finalmente, se mi
verrà richiesto, chiarire nelle sedi opportune qualsiasi cosa.
Caro collega Donzel, non è lei che mi detterà l'agenda e le
modalità dei chiarimenti su cose che ritengo strettamente
personali!
Confermo di essere sereno nel mio operato, nulla di illecito è
stato commesso. Ringrazio il Consiglio ed auguro buon lavoro a
tutti.
Presidente
- Comunico al Consiglio che è stata depositata
sull'argomento una risoluzione a firma dei gruppi ALPE e PD, con la
quale si chiede l'impegno del Presidente della Regione a proporre
al Consiglio regionale il nominativo di un nuovo Assessore al
bilancio entro la prossima seduta dello stesso.
La parola al Consigliere Louvin.
Louvin (ALPE)
- Grazie Presidente. Signor Presidente
della Regione, signor Prefetto, signor Presidente dell'Università
della Valle d'Aosta, signor Presidente dell'Associazione Forte di
Bard e, da oggi, signor Assessore regionale al bilancio, finanze e
patrimonio...quanto pesa il globo sulle spalle di Atlante!
Le dimissioni dell'Assessore Lavoyer e l'assunzione
dell'interinato da parte del Presidente Rollandin sono fatti
istituzionalmente rilevanti, alla loro origine sta una vicenda dai
contorni ancora oggettivamente non chiari, che ha provocato una
situazione di cui questo Consiglio è oggi chiamato a prendere atto.
Si tratta della vicenda che ha purtroppo visto il nostro collega
Claudio Lavoyer al centro di un
tourbillon
di movimenti
bancari ritenuti "anomali" per oltre 40.000.000 di euro in due anni
su conti correnti propri e riconducibili a persone a lui
vicine.
Su questo fatto si ferma un istante la nostra attenzione
lasciando, come è giusto, collega Lavoyer, fuori da quest'aula
commenti e valutazioni non pertinenti, non attinenti al tema del
giorno, e lasciando anche fuori delle valutazioni che potranno
riguardare procedure bancarie seguite dagli istituti di credito e
le sanzioni che sono state irrogate dalla Banca d'Italia, temi su
cui non ci pare, oggi, qui, il tempo di aprire una discussione.
Così pure restano al di fuori delle nostre considerazioni i
contenuti ed i possibili riflessi ulteriori dei rapporti che
possono avere generato questa situazione, che avrebbero condotto a
movimentazioni sostanziose e di fronte al cui importo complessivo
l'opinione pubblica, a noi anche connessa, ha manifestato un
comprensibile sconcerto. Ma sarà materia di lavoro di altre
istituzioni, se saranno confermate le notizie secondo cui degli
accertamenti sarebbero in corso da parte della Procura di
Aosta.
Qui ci limitiamo semplicemente,
en passant
, a rilevare la
necessità di ripensare molto rapidamente il sistema di anagrafe
patrimoniale degli eletti, che oggi ci consente di sapere se
cambiamo una Panda con una Clio, e quale ne sia l'anno di
immatricolazione, ma non fa emergere rapporti economici di grande
spessore. Sarà questo un tema su cui il movimento di ALPE si
impegnerà insieme ad altre forze politiche che saranno disponibili
fin dai prossimi giorni.
Adesso, sui soli fatti istituzionali, non sui pettegolezzi, si
concentra la nostra attenzione ed in particolare su un fatto che
istituzionalmente parlando è di estrema importanza, perché siamo in
un'aula consiliare ed i compiti che competono a quest'aula
intendiamo assolverli con scrupolo e coscienza, anche se non si
tratta sempre di adempimenti piacevoli. Dopo aver intonato per 10
giorni il peana del "sono solo fatti personali" cercando di
minimizzare in ogni modo la portata e l'impatto della vicenda, con
la stessa coralità, ma con un percepibile e quasi palpabile
sollievo, la maggioranza regionale ha proclamato all'unisono che le
dimissioni dell'Assessore Lavoyer "ci tolgono dall'imbarazzo". Ma,
colleghi...come? Quale imbarazzo? Se si tratta veramente di fatti
personali, che imbarazzo provocano in una maggioranza politica? O
si tratta di imbarazzo per altre vicende in corso che sfuggono alla
nostra conoscenza? Questa ci sembra invece la prova della gravità
di una situazione ben percepita come tale fin dall'inizio, e da
qualcuno forse all'interno della maggioranza già percepita come
tale prima ancora che fosse di dominio pubblico! Sicuramente ci
sarà occasione di riparlarne.
In questo frangente il nostro collega, l'Assessore Lavoyer, ha
reclamato per dieci lunghi giorni la propria rettitudine, ma non ha
purtroppo finora ritenuto di dare a noi, suoi colleghi, nessuna
spiegazione concreta sulla vicenda, lasciando permanere delle ombre
che purtroppo danno la stura alle peggiori illazioni, e anche ad
interpretazioni fuorvianti, probabilmente infondate ed anche
ingiustificate. Purtroppo, però - dobbiamo dirlo! -, il silenzio è
un infido alleato e rende qui un pessimo servizio, quando ciò che
tutti i nostri concittadini si attendono sono delle semplici e
ragionevoli spiegazioni.
Quando abbiamo assunto le nostre funzioni nel 2008, abbiamo
prestato un giuramento che prevede di essere fedeli alla
Costituzione della Repubblica ed allo Statuto speciale della Valle
e di esercitare il nostro ufficio al solo scopo del bene
inseparabile dello Stato e della Regione della Valle d'Aosta.
Questo è un impegno che vale doppio per i componenti
dell'Esecutivo, il loro impegno deve avere un carattere non solo di
onestà, ma anche di assoluta esclusività a favore della Regione che
si amministra, di cui in questo caso teneva, fino a venerdì, i
cordoni della borsa; vale per l'Assessore dimissionario, vale per
tutti gli altri componenti della Giunta e, sul rispetto di questo
impegno, non riteniamo si debbano fare sconti a nessuno. Se si
intende svolgere altre attività professionali, commerciali o di
altra natura, non ci sono ostacoli, ma si deve scegliere e lasciare
piuttosto ad altri il compito pubblico. Ciò che a nostro modo di
vedere pretendono la comunità e le istituzioni a questo livello è
dedizione totale all'assolvimento del compito assegnato. Le
dimissioni rassegnate sono per noi un atto dovuto, corretto,
necessario, e lo diciamo apprezzando soprattutto che non ci sia
stato bisogno di farne formale richiesta da parte dell'opposizione,
un'opposizione che è stata attenta a permettere che ci fossero
delle spiegazioni in quest'aula, prima che si pronunciasse un
qualsiasi giudizio da parte nostra. Ci auguriamo sinceramente a
questo punto che la vicenda possa non avere per il collega Lavoyer
nessuna ulteriore conseguenza; invece conseguenze per l'istituzione
regionale nel suo complesso ci sono, e sono gravose!
L'assunzione interinale delle competenze di Assessore da parte
del Presidente Rollandin - il quale mi vorrà scusare per avere
esordito con un passaggio colorato -, che ha il senso di dare una
rappresentazione plastica di una realtà fortemente caricaturale, è
interpretata da molti come una dimissione "a termine". Presidente,
lei ha fatto riferimento poco fa a spiegazioni da dare in tempo
utile, in tempo utile...a che cosa, se non ad una possibilità di
reintegro? Una specie di autosospensione, istituto di cui ben ci
ricordiamo, ma che non ha mai trovato conferma nella nostra
legislazione regionale; una sorta di Assessorato a porta girevole
che rappresenta, secondo noi, per questo particolare momento una
sostanziale iattura.
È nota a tutti la mole di compiti e di funzioni che il Capo
dell'Esecutivo regionale sta già accumulando, questo interinato
lungo non porta alcun beneficio alla Regione, se non quello di
caricare ulteriormente sulle spalle della stessa persona poteri e
prerogative già rilevantissime. L'Assessore alle finanze, bilancio
e patrimonio, nell'ordinarietà delle sue funzioni è l'unico, vero e
naturale contrappeso interno possibile al Capo dell'Esecutivo, è il
principale interlocutore delle scelte politico-economiche generali
della Regione, è l'unico possibile controllore, oltre al Presidente
della Giunta, dell'azione dell'intero Esecutivo: per questo il suo
ruolo istituzionale di bilanciamento all'interno del Governo
regionale è un ruolo essenziale ed insostituibile. Una vacanza
prolungata al vertice di questo Assessorato priva la Regione di uno
snodo fondamentale. Essa acuisce ulteriormente la dimensione
autocratica ed accentratrice di una Presidenza già visibilmente
ipertrofica. Accresce ancora, anche se per il momento solo per
qualche mese, il potere di un Presidente della Regione che è a capo
di una coalizione anomala di partiti, di cui due soltanto
resteranno ormai presenti in seno alla Giunta regionale, e con un
significativo squilibrio di sette a uno. Aumenta quindi
ulteriormente l'influenza del Capo del Governo regionale sui suoi
alleati e sostenitori, gli uni e gli altri già esageratamente
"timidi" nel manifestargli dissensi e divergenze di opinione,
un'influenza che già oggi è sostanzialmente paralizzante - ne
abbiamo avuto la riprova poche ore fa, rispetto allo stesso
andamento dei lavori di quest'aula -, un'influenza che cresce
ancora nell'attesa di una possibile nomina al posto vacante o di un
sospirato rimpasto in seno ad una Giunta ormai decisamente
sfibrata.
Per questo noi del gruppo ALPE diciamo che non c'è tempo, non
c'è tempo per giochetti politici, per surplace in attesa di
chiarimenti interni. La Valle ha bisogno oggi, subito, di un
Assessore alle finanze, bilancio e patrimonio presente, competente,
quotidianamente impegnato al servizio di una finanza regionale oggi
più che mai sotto tiro, minacciata dagli effetti delle manovre
economiche ripetute del Governo di Roma, bisognosa di trovare
presto equilibrio e gestione sagace. Tutto l'opposto di ciò che
potrà fare, pur con la migliore volontà e la più grande energia,
nei prossimi mesi un Presidente oggettivamente in tutt'altre
faccende affaccendato. Non parlo di faccende di minore importanza,
parlo di vicende naturalmente di grande latitudine politica ed
anche geografica, a quanto si è visto oggi. Colleghi, levate dunque
questa ipoteca, impegnatevi - come noi oggi vi chiediamo - a
sciogliere il nodo della sostituzione nei tempi ragionevoli che
l'urgenza degli eventi esterni impone e consente. Questo chiede il
gruppo di ALPE; questo chiede anche, unitamente a noi, il gruppo
del Partito Democratico che ha sottoscritto con noi una
risoluzione, che ci auguriamo venga votata al termine di questa
discussione. Questo crediamo inoltre si aspetti la maggioranza dei
valdostani in questo momento come segno di serietà e di
responsabilità politica ed amministrativa. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, come
Partito Democratico prendiamo atto delle dimissioni dell'Assessore
Claudio Lavoyer, che sono sicuramente un gesto di responsabilità in
un momento politico in cui tutta la classe dirigente del paese e
della nostra Regione è sotto i riflettori dell'opinione pubblica.
Senza poter accomunare una vicenda con l'altra, naturalmente ognuna
ha la sua dimensione personale ed unica; le vicende che riguardano
questioni della politica, che hanno provocato in tutto il
territorio nazionale dimissioni e quant'altro, sono viste con
particolare scoramento dall'opinione pubblica. C'è una richiesta
forte di un modo di fare politica completamente diverso, ed è
questo che il nostro partito cerca di sottolineare, cioè: la gente
chiede alla politica il massimo di chiarezza e di trasparenza
possibile.
Che questa vicenda sia esclusivamente un caso giornalistico mi
lascia un po' perplesso, perché quante volte i giornali raccontano
di fatti...io mi sono particolarmente interessato alla questione
del prefabbricato provvisorio (oggi centro prelievi
dell'ospedale)...non è che qualcuno ha ritenuto opportuno
dimettersi o chiarire l'iter di quella vicenda, ma si è andati
avanti nonostante ciò che era scritto sui giornali e nonostante ciò
che si diceva in Consiglio regionale. In altre situazioni sono
stati come sempre organi esterni al Consiglio regionale a dover
intervenire. Ricordo che in quest'aula è stato vissuto anche un
"caso Lanièce", ma in quel caso è stato un elemento esterno ad
imporre dimissioni; questa volta le dimissioni sono arrivate (ne va
dato atto all'Assessore), ma non è che nell'opinione pubblica si
sia capito cosa è successo e perché la maggioranza stessa ha
invocato chiarezza!
Allora la domanda che pongo alla maggioranza è se adesso è tutto
chiaro, se si è chiarito qualche elemento. A me pare che adesso
questa cosa susciti ancora più interrogativi nell'opinione
pubblica! Oggi prendiamo atto che lo stesso Presidente della
Regione non conosce nel dettaglio la documentazione, quindi è fermo
anche lui a notizie di giornale. Rimango ancora più perplesso che
solo la notizia di un giornale possa scatenare conseguenze di
questo tipo su una Giunta che ha dimostrato di essere refrattaria e
dura a qualsiasi attacco della minoranza, dei giornali,
eccetera!
Da parte nostra restano quindi intatte tutte le perplessità su
una vicenda di questo tipo, che per noi è oscura. Noi non siamo -
ho avuto modo di scriverlo - giustizialisti, né forcaioli, non
pensiamo che sia questo il luogo in cui si giudica una persona, né
è nostra intenzione giudicare nessuno, però ci sembra normale
interpretare e rappresentare il sentire di un'opinione pubblica che
ci chiede cosa succede, come mai vengono comminate delle multe alla
Banca di Credito Cooperativo Valdostano, come mai vengono scritte
delle cose su un Assessore. Noi avremmo preteso, e lo pretendiamo
tuttora, che su questo si faccia piena luce, non tanto da parte
degli organi deputati a fare dei controlli per poi sentirci dire
che non c'è alcun illecito - ci mancherebbe, ce lo auguriamo! -,
per noi non è la Magistratura che deve determinare conseguenze
sulla politica, è la politica che si rende trasparente nei
confronti dei cittadini. È un altro modo di concepire il nostro
ruolo...non è che dobbiamo aspettare che arrivi qualcuno a dirci se
va bene o non va bene, siamo in grado di fare contezza di quello
che avviene ai cittadini. Questa è l'idea di un modo diverso di
interpretare il ruolo della politica...in fondo lo abbiamo scelto
noi di essere personaggi pubblici, esponendoci pubblicamente, e di
rappresentare altre persone...nessuno ce lo ha imposto! Non siamo
qui per necessità di lavoro, siamo qui perché abbiamo detto: siamo
disponibili nei confronti della comunità di rappresentare altre
persone e le altre persone ci chiedono conto di quello che facciamo
anche nel nostro "tempo libero", se facciamo attività
economiche...qui non stiamo parlando delle nostre vacanze o di
altro! Questo è il nostro modo di intendere il rapporto con la
politica e con i cittadini, un modo di vivere l'esperienza della
politica in modo diverso. Certo, non pretendiamo di avere una
visione unica, però ci sentiamo in diritto di rappresentare quella
parte della popolazione - minoritaria, senza dubbio - che vorrebbe
una politica trasparente. Questo ci sentiamo di rappresentare in
questa situazione...invece ci viene detto che occorreranno 90
giorni per avere riscontro in tal senso; aspetteremo questi 90
giorni per avere chiarimenti, possiamo aspettare anche di più, ma
non possiamo aspettare 90 giorni senza l'Assessore alle finanze,
questo no, questo è un discorso diverso ancora: una cosa è la
trasparenza in politica, altra cosa il funzionamento della Giunta
regionale!
Il Partito Democratico si era presentato in quest'aula con una
proposta di legge che mirava a ridurre il numero degli Assessori,
non certo con queste modalità, avremmo voluto una scelta politica,
proposta che è stata sonoramente bocciata, perché considerata
demagogica, inessenziale rispetto alla necessità di far funzionare
bene la Giunta regionale. Questo Consiglio regionale, bocciando la
proposta del PD, ha detto: noi, per lavorare, in questo momento
abbiamo bisogno di otto persone in Giunta; allora vuol dire che,
visto che c'è la crisi economica e che bisogna risparmiare...voleva
proprio dire che era assolutamente necessario questo apporto umano
da parte di tutti ed otto i componenti della Giunta, Presidente più
sette Assessori! Il ragionamento è: perché oggi invece diciamo che
possiamo stare tre mesi senza l'Assessore? Cosa è cambiato? Nel
pieno di una crisi economica, nel pieno di trattative
difficilissime con il Governo Monti, un governo tecnico con il
quale, lo riconosciamo, fanno fatica tutti a trattare, quindi
immaginiamo le Regioni a Statuto speciale che difficoltà hanno
nella trattativa per far valere le proprie ragioni in quei tavoli,
cioè nel
clou
di un momento particolarmente difficile che si
apre in questa primavera, noi diciamo che, tutto sommato, adesso si
può stare tre mesi senza un Assessore! Ma allora dovete spiegarmi
perché prima bocciate la legge che abbiamo proposto per ridurre gli
Assessori e poi, sulla spinta di un caso giornalistico, di una
"montatura della stampa" (secondo qualcuno), la maggioranza si
priva di un indispensabile strumento di lavoro! Più ci ragiono
sopra, più ho le idee confuse!
Non riesco a capire perché, nel suo corretto intervento in
quest'aula, il collega Lavoyer mi chiami in causa in modo
particolare...come se avessi sostenuto chissà quali cose fuori
dall'ordine di quelle che sostiene qualsiasi cittadino che
appartiene alla nostra area politica! Non siamo altro che
rappresentanti di una necessità di chiarezza. Piuttosto,
probabilmente sarà stato tutto un falso giornalistico anche il
virgolettato che ho letto per giorni, ho visto un grande affannarsi
di esponenti della maggioranza, a cominciare dal suo partito, uno
l'ho letto che diceva: "sono disponibile io a fare
l'Assessore"...allora o questi giornalisti sono tutti da
denunciare, o...non è che era una montatura della minoranza che ha
usato un caso umano per attaccare la Giunta Rollandin? Mi sembra
che le preoccupazioni fortissime erano espresse con toni durissimi
da parte di esponenti della maggioranza.
Oggi stiamo assistendo a quel "teatrino" in cui momentaneamente
la maggioranza si ricompatta...diventa il tentativo di dire: ecco,
sono qui a fare i giustizialisti quelli della minoranza! Noi non
abbiamo mai invocato aule di tribunale, in nessun comunicato;
abbiamo chiesto che un politico si presentasse in modo trasparente
ai cittadini e questo lo chiederemo non sul caso Lavoyer, lo
chiederemo a tutti i cittadini, cominciando da noi del PD, tant'è
che quando abbiamo dei problemi...siamo forse rimasti l'unico
partito che procede ad espulsioni che non si vedevano dagli anni
'50...perché sentiamo che c'è bisogno di dare una svolta al modo di
fare politica, perché la gente si sta allontanando dalla
partecipazione politica, perché la gente chiede un altro modo di
fare politica!
Quindi, per avviarmi a concludere il ragionamento su questa
presa d'atto, noi ravvisiamo la necessità - ecco perché abbiamo
condiviso con l'ALPE una risoluzione - che, come tempestive sono
state le dimissioni, altrettanto tempestiva sia la sostituzione
dell'Assessore, sia che si scelga la via maestra, quella di
individuare un collega della maggioranza per sostituirlo, sia che
si scelga la via, che magari imporrebbe un po' di attenzione al
bilancio regionale, di un rimpasto di Giunta, di una
redistribuzione delle deleghe, ma garantendo la figura
dell'Assessore alle finanze. Per questo non possiamo che augurare
buon lavoro al Presidente.
Presidente
- La parola al Consigliere La Torre.
La Torre (FA)
- Grazie Presidente. Credo che gli
interventi dei colleghi della minoranza ed i fatti richiedano un
contraddittorio all'interno di quest'aula, che però deve essere
spogliato dalla demagogia, cosa che invece mi pare di leggere
purtroppo fra le parole del collega Donzel.
I fatti in oggetti devono essere esaminati sotto due aspetti. Il
primo è l'aspetto etico morale, al quale credo che l'amico Claudio
Lavoyer si sia sottoposto con la sua coscienza in maniera chiara,
dando le sue dimissioni; dimissioni che sotto il profilo etico
morale dimostrano il suo senso di responsabilità, non tanto nei
confronti di questo Consiglio, a cui non erano dovute, quanto nei
confronti della collettività e di un'attenzione che c'è verso la
classe politica, che richiede coscienza e responsabilità. Credo che
questo sia stato fatto con molta chiarezza da Claudio Lavoyer
nell'arco di una settimana, e non credo che ci siano tanti esempi
nel paese che vanno in questa direzione! Il secondo aspetto è
quello politico, e sotto il profilo politico ha ragione il collega
Louvin quando dice che i fatti non sono chiari...perché? Perché qui
parliamo di cose e di documenti che non sono a nostra disposizione,
parliamo di cose delicate, di balletti di cifre e documenti che non
sono a nostra disposizione, a meno che qualcuno in quest'aula mi
dica che li ha ed allora gentilmente se me li fa vedere potrò
leggerli anch'io e confermare le sue ipotesi! Quindi ci troviamo,
sotto l'aspetto politico, in un "carnevale delle procedure" perché
mancano i fatti reali e restano solo i fatti mediatici, seppure
giusti - ci mancherebbe che i media non potessero fare il loro
lavoro! - e alla politica, che fa di forma sostanza, non è
pervenuto alcun elemento, né che conferma, né che smentisca i fatti
citati mediaticamente. Anzi, appare evidente - per questo non è
necessario essere uno specialista della privacy - che ci sono già
parecchi reati di violazione della privacy, e sarebbe interessante
che anche su questi, nelle sedi opportune, qualcuno procedesse,
perché difendere la privacy di una persona non è difendere quella
di Lavoyer, è difendere la privacy di tutti i cittadini! Su questo
si potrà tornare, perché appare strano che presidenti di banche o
altre persone si permettano di commentare per televisione conti
correnti, veri o non veri, chiusi o non chiusi, di clienti della
banca! A me pare che ci dovrebbe essere una privacy che dovrebbe
difendere da questi atteggiamenti, e questo vale per tutti i
cittadini italiani perché, se correttezza ci deve essere, ci deve
essere a tutti i livelli! In questo senso credo che Lavoyer, con
senso di responsabilità sotto il profilo etico morale, abbia
sgombrato il campo nel rispetto dei cittadini, nel rispetto anche
del Consiglio e sotto il profilo della Giunta, affinché non ci
fossero dubbi sul fatto che la Giunta potesse operare in piena
libertà.
Ritengo quindi insieme al movimento di Fédération, che Lavoyer
abbia fatto bene a dare le sue dimissioni, ma non posso accettare
quella facile demagogia che cerca di dipingere la politica come un
ambiente in cui è tutto sotto l'ombra, non è chiaro, perché mi
chiedo a questo punto se per fare politica non sia più possibile
svolgere la propria attività. Mi chiedo, ma questo in generale, se
uno è un commercialista se può più fare il commercialista, se uno è
un avvocato se non può più fare l'avvocato, se uno è un
imprenditore se non più fare l'imprenditore! È evidente che chi
svolge queste attività può, come quello che d'altronde viaggia
sulla strada, essere fermato da una pattuglia e magari guidare in
stato di ebbrezza...bisogna però capire se questi fatti di tipo
personale poi attengono ad una sfera politica. È un bell'argomento,
interessante, ma è un argomento che non si può girare sulle spalle
di qualcuno, forse è un argomento interessante che dovrebbe essere
affrontato seriamente e non demagogicamente quando si parla di
qualcuno in particolare, bisognerebbe farlo sempre, e magari con
una coerenza che parte da un livello nazionale e si va a scendere.
In questi giorni si leggono tante indiscrezioni sui giornali, anche
nei livelli di partiti, anche di quelli in cui lei ha militato e
militava ci sono parecchie grane di tipo finanziario...poi c'è uno
scarica barile, però lei non è che per coerenza si è dimesso dal PD
ed ha ragione a non farlo! Non lo faccia, collega Donzel, perché se
hanno commesso dei reati finanziari, lei, giustamente, non deve
dimettersi dal PD perché non è lei che li ha fatti...però la
coerenza la dovrebbe far riflettere in questo senso.
Credo che bene abbia fatto Lavoyer a dimettersi, bene ha fatto a
prendersi questa libertà di difendere la sua onorabilità,
e...perché i 90 giorni? Credo che abbia un senso il ragionamento
dei 90 giorni: è giusto a questo punto, anzi se io fossi Lavoyer
sarei io ad andare dalle autorità competenti e sollecitarle
affinché facciano gli accertamenti; credo che sia giusto che se in
questi 90 giorni emergessero - con documenti, con fatti alla
portata ed alla conoscenza di tutti - degli elementi di prova, di
colpevolezza o di non colpevolezza...che in questi 90 giorni ci sia
la possibilità per Claudio Lavoyer di fare chiarezza...non lui, ma
chi deve fare chiarezza, e non noi! Perché noi, oggi, di cosa
stiamo discutendo? Lei ha visto il documento, Donzel? La privacy è
violata solo per Lavoyer o c'erano altri nomi nel documento? Quindi
qual è il concetto della Banca d'Italia? Sarebbe interessante che
la Banca d'Italia, visto che è lei che ha mandato il documento,
agisse nei confronti di coloro ai quali ha mandato il documento, a
tutela del suo importantissimo ruolo di garante di tutti i
cittadini, per capire come mai documenti di questo genere vengono
distribuiti! Evidentemente la stampa ha tutti i diritti di
pubblicarli, però non facciamo processi sommari e, una volta tanto,
quando un Assessore, sotto un profilo etico morale, in tempo zero -
perché una settimana credo che sia un tempo brevissimo -, si assume
nei confronti della collettività una responsabilità...credo che
forse una dignità anche nostra, di Consiglieri regionali, sarebbe
quella di chiudere questa discussione, lasciando la possibilità a
chi ne ha interesse di chiarire la sua onorabilità ed i fatti che
oggi non sono noti.
Presidente
- La parola al Consigliere Salzone.
Salzone (SA-UdC-VdA)
- Grazie Presidente. Anche noi per
una breve dichiarazione, perché certo non vogliamo esimerci dal
dire la nostra posizione su questo argomento, che è peraltro molto
delicato.
Mi consentirà il collega Louvin di rompere un poco di tensione
e, riprendendo il sarcasmo della sua parte iniziale di discorso,
quando ha citato che questa Giunta regionale oggi ha dei numeri
(sette a uno, se non ho capito male), visto il particolare
momento...allora mi è venuto in mente che quando lei ha fatto il
Presidente della Giunta, anche se lo ha fatto solo per pochi mesi,
lo ha fatto con gli stessi numeri: sette a uno. Poi, sempre
rimanendo nel sarcasmo, per interrompere questo clima di tensione,
vale lo stesso discorso per quanto riguarda la legge
sull'università. Lei dov'era? Lei era Assessore alla pubblica
istruzione e quella legge il Consiglio l'ha approvata, e l'ha
approvata con i crismi che detta la legge, che conseguentemente
indica quale Presidente, il Presidente della Regione...ma potrei
andare avanti, perché c'è anche la costituzione del Forte di Bard,
anche se la legge è venuta dopo...questo solo per fare un minimo di
dialogo, giusto per interrompere questo clima.
Detto ciò, anche noi abbiamo preso atto della decisione
dell'Assessore Lavoyer di rimettere il proprio mandato da Assessore
al bilancio. Riteniamo questo atto, in questa fase, un atto di
grande responsabilità, in quanto consentirà al Governo regionale di
continuare a svolgere il proprio operato senza imbarazzi ed in
piena serenità. Questo vale anche per il Consiglio.
Riconosciamo che ad oggi non risulta alcun atto ufficiale che
condanni l'operato del collega Lavoyer, soprattutto se è legato al
fatto che lui svolgeva funzioni amministrative particolarmente
importanti. Riconosciamo che oggi, in questo particolare momento in
cui la politica è sotto tiro, come sottolineava anche il collega
Donzel, è difficile scindere il ruolo del politico da quello
privato, ed è proprio per questo che abbiamo apprezzato il gesto,
perché in questo caso l'ex Assessore Lavoyer è stato in grado di
distinguere il ruolo privato da quello politico.
Abbiamo concordato, come Capigruppo di maggioranza, di
accogliere le dimissioni che aveva consegnato al Presidente della
Regione, per dargli modo di chiarire le proprie posizioni
personali, bensì anche di difendersi dalle accuse mediatiche molto
pesanti, tanto che questo gli consentirà di tutelare la sua
onorabilità, ma soprattutto quella della sua famiglia.
Presidente
- La parola al Consigliere Lattanzi.
Lattanzi (PdL)
- Grazie Presidente.
Il nostro gruppo ed anche il nostro partito ha preso atto delle
dimissioni dell'Assessore Lavoyer; lo ha fatto anche in conseguenza
del fatto che - possiamo anche dircelo - erano dimissioni
formalmente non dovute, politicamente ritenute necessarie
dall'Assessore, e noi lo ringraziamo per questo gesto e gli abbiamo
riconosciuto, nel nostro comunicato, il senso di
responsabilità.
Ai colleghi che invocano la trasparenza ci uniamo con un minimo
di ragionevolezza, la ragionevolezza di chi, non volendo manipolare
la comunicazione, deve prendere atto dei fatti reali ad oggi in
nostro possesso. Una comunicazione mediatica molto potente, una
necessità di trasparenza ed un atto formale di dimissioni che è
l'unico atto di trasparenza che oggi si poteva avere, e che è stato
dato. Agli altri che oggi esigono di vedere le carte, di avere
delle risposte, chiediamo di avere la pazienza che avremo noi, di
attendere che gli organi competenti per le indagini, collega Donzel
- perché noi non lo siamo -, ci diano degli atti compiuti sui quali
potremo ulteriormente commentare, se ci saranno delle evidenze,
oppure alla luce del "non pervenuti" eventualmente - ecco il senso
dei 90 giorni - reintegrare Lavoyer al suo incarico. In questo
momento non possiamo che limitarci a questo, alla trasparenza del
suo gesto che era l'unico atto dovuto al popolo, alle istituzioni,
a questo Consiglio ed alla maggioranza che sostiene il Governo e
gli va riconosciuto questo atto. Per quanto riguarda il resto, mi
limiterei ad attendere i riscontri formali ed ufficiali.
Per altri ragionamenti che ho sentito, vorrei che il collega
Donzel si riascoltasse, lo invito ad utilizzare le registrazioni di
questo Consiglio, di rileggere con l'archivio le sue dichiarazioni,
perché se applicassimo quello che lui dice, e spero che lui non
pensi, entreremmo in uno stato di polizia pregiudiziale che
inchioderebbe qualunque attività democratica. Lo invito a
riflettere sulla pesantezza dei concetti di esigenza che lui
maschera dietro la parola di "trasparenza": del popolo, del diritto
di dare delle risposte della politica, in realtà nascondendo dei
pregiudizi che sono fortemente lesivi dell'equilibrio democratico
di questa Regione. L'unico atto di trasparenza dovuto, in sei
giorni, lo ha fatto Claudio Lavoyer; a lui l'onore...a noi compete
di andare a lavorare per questa comunità in attesa che altri organi
ci diano le risposte che credo anche Lavoyer aspetti.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ho ascoltato con attenzione gli interventi dei colleghi e
l'aspetto che mi sembra un po' anomalo è quello di far
passare...quasi come se ci fosse l'esigenza da parte mia di
occupare posti, di avere l'esigenza di lavorare di più, l'incipit:
ma come, si scopre adesso che il Presidente della Giunta è anche
Presidente del Forte di Bard, Prefetto? Ma parlo a gente di un
altro mondo o parlo ai valdostani che ascoltano e che sanno tutto
questo? L'interim...non è che lo abbiamo inventato in questo
momento...vogliamo fare un
excursus
di quanti interim ci
sono stati in tutti i colori ed in tutte le situazioni? lunghi,
corti, un anno, sei mesi, eccetera? Allora, se vogliamo enfatizzare
argomenti come questo, che sono di assoluta chiarezza da un punto
di vista politico...come maggioranza abbiamo espresso fin
dall'inizio un certo tipo di riscontro, e cioè: da quello che
risultava a noi, non c'erano elementi per dire all'Assessore di
prendere posizioni diverse, e lo riconfermiamo.
Abbiamo preso atto della posizione dell'Assessore ed abbiamo
ritenuto che fosse logico, perché mai come in questo caso ci sono
elementi che sono stati divulgati a vari livelli, ma che non hanno
nulla di quantificato, di esplicitato per quanto riguarda le
istituzioni. E qui c'è l'altra confusione che si cerca di
mimetizzare o di fare esplodere: qui cosa succede? va in crisi
qualcosa? ci sono elementi tali per cui si pregiudica in un momento
così delicato...? Ma cosa si cerca di enfatizzare con questo? Noi
abbiamo detto semplicemente che non c'è nessuna porta girevole,
conosciamo il regolamento, sappiamo che c'è un Assessore che si è
dimesso, non perché gli è stato chiesto, ma perché lui ha voluto
dimettersi per le ragioni che ha esplicitato qui, e noi ne abbiamo
preso atto.
Riteniamo corretto avere degli elementi che ci permettano di
valutare quei fatti che lei ha voluto ricordare dicendo che da
parte di molti c'era imbarazzo per cercare di uscire dalle prove di
gravità, questo silenzio...veramente non si è mai parlato tanto di
questo fatto senza avere nulla in mano, se non degli elementi che
sono da valutare sotto un'altra veste, ma per quanto ci riguarda,
al di là delle dichiarazioni di cui abbiamo preso atto, non abbiamo
elementi tali da chiedere una posizione che sia di un certo tipo e
motivata, perché ci permettiamo di dire che è giusto che ci siano,
come ricordavano i colleghi, delle motivazioni.
Anche questa grande preoccupazione del collega Louvin dei pesi e
contrappesi...non so come governava lui, ma questo non è
l'atteggiamento di questa Giunta. Non si preoccupi...
(interruzione del Consigliere Louvin, fuori
microfono)
...allora perché si preoccupa? Lui non ha bisogno di essere in
preallarme, perché non ha da andare da nessuna parte, l'Europa è un
po' andata, ho paura che non risponde più e ci dispiace, perché
quella era un'occasione vantaggiosa per tutti, ci dispiace. Il
resto, guardi, l'unico momento vero è che sui bilanciamenti - lei
ha fatto parte di giunte - credo che il rapporto migliore sia
quello in cui ci sia una buona collaborazione sui singoli
argomenti, ci sia una discussione...questa credo sia una regola
d'oro che valga in tutti i momenti e sotto qualsiasi segno.
Riteniamo quindi sia corretto avere questo periodo che permetta
di approfondire questo tema; non so quali saranno gli
approfondimenti, perché noi di elementi non ne abbiamo, se non una
valutazione di quello che abbiamo letto come lei, che è l'oggetto
del contendere. Sul resto non credo che ci sia molto da dire. Per
quanto riguarda la situazione di oggi, si tratta di una presa
d'atto di una volontà dell'Assessore...di cui noi abbiamo
manifestato quello che intendevamo dire...da parte di tutti, e con
questo noi aspettiamo questo periodo per poter poi regolarci di
conseguenza.
Presidente
- Con questo intervento il Consiglio prende
atto delle dimissioni dell'Assessore Claudio Lavoyer.
Il Consiglio
Premesso che il Presidente della Regione, con lettera in data
3 febbraio 2012, prot. n. 981/GAB, ha trasmesso al Presidente del
Consiglio, ai sensi dell'articolo 7, comma 5, della legge regionale
7 agosto 2007, n. 21, nonché dell'articolo 9, comma 5, del
Regolamento interno per il funzionamento del Consiglio regionale,
la sottoriportata lettera con cui il Signor Claudio Lavoyer
rassegna le proprie dimissioni dalla carica di Assessore al
bilancio, finanze e patrimonio:
"Aosta, 3 febbraio 2012
Al Presidente della Regione Augusto Rollandin
Caro Presidente,
In questo difficile momento, che mi vede impegnato a
difendere l'onorabilità mia e della mia famiglia a fronte dello
stillicidio di notizie che ci stanno colpendo in modo indegno,
d'intesa anche con il mio movimento Fédération Autonomiste ti
confermo la mia decisione di rassegnare le dimissioni da Assessore
al Bilancio, Finanze e Patrimonio.
Nella convinzione che questa mia scelta consentirà al Governo
regionale di poter continuare a svolgere, con la serenità di cui ha
bisogno, il proprio operato, ti ringrazio per la fiducia
accordatami in questi anni.
In fede.
Claudio Lavoyer";
Rilevato che l'articolo 7, comma 5, della legge regionale 7
agosto 2007, n. 21, e l'articolo 9, comma 5, del Regolamento
interno per il funzionamento del Consiglio regionale prevedono che
le dimissioni degli Assessori, presentate al Presidente della
Regione, sono trasmesse al Presidente del Consiglio, che ne dà
comunicazione al Consiglio nella prima sessione o adunanza utile, e
diventano efficaci dalla data di presa d'atto da parte del
Consiglio regionale da effettuarsi nella medesima adunanza, e che
il Presidente della Regione assume ad interim le funzioni
assessorili fino all'elezione del nuovo Assessore;
In considerazione di quanto sopra esposto
Prende atto
delle dimissioni rassegnate dal Signor Claudio Lavoyer dalla
carica di Assessore al bilancio, finanze e patrimonio.
Presidente
- Si passa ora a discutere la risoluzione
proposta dai gruppi ALPE e PD.
La parola al Consigliere Louvin.
Louvin (ALPE)
- Grazie Presidente della sua cortesia, non
ne abuserò, ma è doverosa una parola sul contenuto della
risoluzione, anche in relazione all'andamento del dibattito, perché
la problematica dell'interinato è stata al centro di questa nostra
discussione ed è doveroso riprendere il senso della proposta che
abbiamo avanzato. Presidente, capisco, ci sta nella dialettica
politica un po' di ironia, e non ci sottraiamo; per la verità è
andato lontano a cercarla, fino a scomodare l'Europa, ma capisco
che, rientrando da Parigi, dove ha potuto portare testimonianza
della Valle d'Aosta ad una conferenza del nostro Direttore
dell'Archivio storico, Rivolin...fosse una platea molto ampia che
lei aveva davanti agli occhi.
Presidente, la situazione a noi pare sensibilmente diversa da
quella di altri tempi. Il collega Salzone parlava degli equilibri
in giunte precedenti, equilibri che erano politicamente degli
equilibri di 17 Consiglieri dell'Union Valdôtaine e 3 Consiglieri
dei Democratici di Sinistra, con un rapporto di 7 a 1 in Giunta,
mentre oggi mi risulta che siate 10 Consiglieri oltre a 17
dell'Union Valdôtaine, e 10 Consiglieri extra Union ad 1 Assessore
all'interno di questa Giunta, per cui c'è una leggera differenza.
Come c'è una leggera differenza nel volere o nel non volere
esercitare delle funzioni presidenziali di una università...vorrei
dirle "incidentalmente" che sono stato l'unico Presidente della
Regione che non ha presieduto il Consiglio di amministrazione
dell'Università, forse avendone comunque qualche "piccolo" titolo,
ma...
(interruzione del Consigliere Lattanzi, fuori
microfono)
...affatto, caro Lattanzi, credo che qualcuno possa testimoniare
di avere rappresentato la Giunta regionale, un Assessore
all'occorrenza, all'interno del Consiglio di amministrazione
dell'Università in quel periodo.
Chiusa la parentesi, Presidente Rollandin, c'è un assetto di
questa Giunta che è assolutamente platealmente evidente come
assetto autocratico; allora, fino a quando questo attiene solo il
profilo del decidere quanto spazio lei lascia agli altri suoi
alleati nella decisione, è un problema interno di questa
maggioranza, ma i meccanismi di controllo, di presidio
sull'Amministrazione, sono un'altra cosa. Ci sono stati anche in
altro tempo, e non sono stati momenti sempre positivi quelli
dell'interinato, perché sono momenti in cui l'Amministrazione segna
vistose assenze a capo di assessorati.
La nostra doglianza, quella che ci ha portato a scrivere qualche
riga di un impegno politico insieme ai colleghi del Partito
Democratico, è molto semplice: l'imminente ridefinizione dei
contenuti del bilancio regionale (fra pochi giorni saremo a
discutere di una risagomatura del bilancio regionale in relazione
alla "manovra Salva-Italia"), la necessità di monitorare con
continuità ed attenzione le ricadute delle manovre finanziarie
statali comportano un elevato impegno ai vertici dell'Assessorato
al bilancio, finanze e patrimonio.
Per lei, Presidente, è irrilevante la presenza di un Assessore,
è ininfluente in questa situazione? Noi diciamo di no, diciamo che
ne ha bisogno la Regione ed ha bisogno di uno sguardo che non sia
il suo, perché il suo è lo sguardo che domina su qualsiasi
situazione in questa Regione, sia sotto il profilo normativo che
sotto il profilo gestionale e occupazionale. Allora riteniamo che
ci debba essere una pluralità di sguardi, come giustamente lei
rivendica, all'interno della Giunta e che si possa formare un
esecutivo di assetto diverso.
Chiediamo che il Governo la impegni, tenendo conto della normale
consentita urgenza, di proporci il nominativo di un Assessore al
bilancio, finanze e patrimonio entro la prossima seduta (vuol dire
fra 15 giorni), prendendo largo il tempo per le consultazioni -
che, possiamo capire - anche animate fra le forze politiche, ma
doverosamente in grado di sfociare in una nomina assessorile entro
tempi brevi.
Il gioco della "caramellina" è un gioco che oggi danneggia
profondamente la Valle d'Aosta, danneggia il funzionamento di
questa Amministrazione e la solidità di questa Regione, e noi
crediamo che di questo non ci sia bisogno. Quindi invitiamo i
colleghi a dare sostegno a quello che non è un
camouflet,
uno schiaffo alla Giunta regionale, ma è un rivendicare a nome del
Consiglio la volontà che il
timing,
l'agenda di
funzionamento di questa istituzione, sia aggiornata secondo le
modalità più opportune.
Presidente
- Pongo in votazione la risoluzione che
recita:
Risoluzione
Il Consiglio regionale della Valle d'Aosta/Vallée
d'Aoste
Premesso che:
- la grave congiuntura economica e finanziaria che sta
attraversando la Regione richiede piena operatività all'esecutivo e
copertura completa del suo organigramma;
- l'imminente ridefinizione dei contenuti del bilancio
regionale e la necessità di monitorare con continuità e attenzione
le ricadute delle manovre finanziarie statali comportano un elevato
impegno ai vertici dell'Assessorato al bilancio, finanze e
patrimonio;
- le improvvise dimissioni dell'Assessore al bilancio,
finanze e patrimonio, Claudio Lavoyer, hanno avuto come conseguenza
l'immediata assunzione dell'interinato da parte del Presidente
della Regione Augusto Rollandin;
Nel prendere atto delle dimissioni rassegnate dall'Assessore
Claudio Lavoyer
Impegna
Il Presidente della Regione a proporre al Consiglio regionale
il nominativo del nuovo Assessore al bilancio, finanze e patrimonio
entro la prossima seduta dello stesso Consiglio.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Consiglieri presenti e votanti: 34
Favorevoli: 8
Contrari: 26
Il Consiglio non approva.
