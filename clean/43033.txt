Classificazione
FINANZA REGIONALE E LOCALE
Programmazione



Oggetto del Consiglio n. 483 del 8 aprile 2021 - Resoconto
OGGETTO N. 483/XVI - Esame del documento di economia e
finanza regionale (DEFR) per il triennio 2021-2023. (Reiezione di
dodici ordini del giorno. Approvazione di cinque ordini del giorno.
Ritiro di un ordine del giorno)
Bertin (Presidente) -
Detto questo, possiamo continuare
con l'analisi del documento di programmazione economica e
finanziaria, punto all'ordine del giorno 6.01, siamo ancora in
discussione generale. Chi volesse intervenire è pregato di
prenotarsi.
Aggiungo ancora soltanto una comunicazione: come già anticipato,
l'assessore Caveri, questo pomeriggio, dovrà assentarsi - anzi, è
già assente - per una conferenza on line con il Governo,
relativamente al Recovery Found.
Qualcuno vuole intervenire? Non vedo richieste d'intervento,
chiudo la discussione generale. La discussione generale è
chiusa.
Il Governo in fase di replica? L'assessore Marzi si è prenotato,
ne ha facoltà.
Marzi (AV-SA) -
Fondamentalmente nella giornata di ieri,
quando abbiamo iniziato la discussione sul DEFR, abbiamo tutti
quanti reso onore, anche in base, sia alla parte iniziale del
dibattito di ieri pomeriggio che a quello di questa mattina, a un
momento che ha una forte valenza politica e che è quindi
assolutamente corretto rappresentare prima di tutto per il
significato politico che questo documento ha e, in secondo luogo,
perché questo documento - come è stato richiamato da più parti
durante la discussione di oggi
-
in realtà, oltre a
connotarsi con una forte valenza politica, soprattutto in un
momento come questo deve prendere in considerazione tutto quanto
sta accadendo, sia a livello valdostano che nazionale che
internazionale.
Sostanzialmente sono stati richiamati da tantissimi colleghi tre
aspetti che io trovo assolutamente salienti: il primo, all'inizio
del dibattito di questa mattina, quando il collega Marguerettaz ha
giustamente richiamato il fatto che mai come in questo momento un
documento politico come il DEFR deve essere considerato come
totalmente privo di bandiere politiche di riferimento anche perché
- come avrete notato e come tra l'altro c'è stato fatto presente da
tutti quanti i soggetti che stanno seguendo il dibattito in questi
giorni soprattutto guardando questo DEFR, che gli atti legati al
bilancio successivi porteranno come risultati - ci sono
trentacinque Valdostani che sono stati votati in un periodo molto
particolare del 2020; come richiamato dal collega Chatrian, se
andiamo alla fine del mese di settembre quando abbiamo tutti quanti
vissuto le elezioni, magari non avremmo pensato di trovarci appena
dopo Pasqua, nel 2021, a dover arrivare all'inizio della primavera
con una stagione invernale completamente chiusa e con un Covid che
sta stringendo i nostri calcagni, i calcagni della Valle d'Aosta,
dell'Italia e del mondo intero in una maniera così violenta.
Ecco che quindi se veniamo visti come trentacinque che
rappresentano tutti la Valle d'Aosta è anche assolutamente corretto
uscire ancora più del solito dagli schemi politici di parte e
prendere in considerazione il fatto che è giusto ragionare, come
qualcuno ha fatto ieri, di libri dei sogni o di libri dei ricordi,
ma secondo me invece bisogna anche essere molto concreti.
A pagina 15 del documento che stiamo dibattendo, viene
chiaramente esplicitato - come tra l'altro ha richiamato anche il
collega Marquis, questa mattina - che nell'arco temporale che va
dal 2007 al 2018 gli investimenti in Valle d'Aosta sono stati in
calo del 72,9% con una media dell'Italia del 44,7%, per cui
evidentemente stiamo tutti quanti dibattendo di una situazione che
stava attanagliando la Valle d'Aosta, abbiamo già avuto modo di
dircelo: stavamo gestendo la fase finale della crisi economica del
2008, il Covid è arrivato in un momento delicatissimo della storia
della Valle d'Aosta. Il Covid ha colpito la Valle d'Aosta nel
momento in cui il 14 di febbraio del 2020 il Consiglio regionale
aveva anche deciso di "auto-mandarsi" a casa.
Per cui se tutti quanti - perché buona parte dei colleghi che ha
vissuto quell'esperienza era presente anche il 14 febbraio del 2020
ed è presente anche oggi in quest'aula - vogliamo toglierci
reciprocamente le magliette che indossiamo e vogliamo cercare di
portare avanti la Valle d'Aosta, essendoci assunti la
responsabilità prima di candidarci, poi di essere eletti e in
alcuni casi anche di assumere degli incarichi di Governo; se tutti
noi vogliamo lanciare il cuore oltre l'ostacolo in un momento così
difficile, dobbiamo partire dal presupposto che non dobbiamo per
forza di cose utilizzare le solite
formules figées
che in un
dibattito sul DEFR ci si lancia tra maggioranza e minoranza; è
assolutamente necessario, invece, partire dal presupposto che
abbiamo tutti cercato di fare del nostro meglio, abbiamo cercato di
fare del nostro meglio nel momento in cui abbiamo accettato di
assumerci le responsabilità, abbiamo cercato di fare del nostro
meglio nel momento in cui abbiamo portato in discussione, nei
termini, un bilancio di previsione che qualcuno ha voluto definire
tecnico, ma che di fatto sta dando continuità amministrativa dal
primo di gennaio del 2021 a questo Governo, ci sono state delle
iniziative e stanno già intervenendo a favore di chi sta subendo di
più la crisi, stiamo adesso dibattendo il DEFR ed è in corso di
definizione il rendiconto.
Come richiamato dal collega Bertschy, si sta in parallelo
lavorando al primo intervento Covid e si arriverà entro la fine del
mese di aprile ad approvare il rendiconto, e quindi un avanzo di
amministrazione, che a tutti gli effetti darà poi corso in parte
immediatamente agli interventi diciamo "diretti Covid", poi
sicuramente con tutta una serie di altri interventi più di natura
strutturale, sempre attingendo dall'avanzo.
Tutto questo lo stiamo facendo tutti e trentacinque in un
momento in cui la liturgia della politica, perché questa viene
chiamata ma non lo è... anche i Valdostani che ci hanno richiamato
alla fretta e alle loro assolute necessità ci hanno fatto presente
che fanno difficoltà a capire le cose che dobbiamo fare, i tempi
che dobbiamo rispettare, ma chi si assume responsabilità di
politica e governo sa benissimo - e lo sapeva a fine dicembre così
come lo sa ad aprile - che è soltanto lavorando tutti i giorni e
facendolo al di là dei propri ruoli che si riesce a fare il meglio
possibile.
Ho sentito tante cose giuste, qualcuna un poco meno: in questo
momento la cosa che auspico per me stesso, per questo DEFR, per
tutti gli atti - vedasi la legge di moratoria dei mutui che abbiamo
fatto ieri e tutti gli altri disegni di legge che stiamo portando
avanti - ma soprattutto per il futuro della Valle d'Aosta - e lo
ripeto, lo dissi già a ottobre, lo ripeto adesso, è
fondamentalmente un enorme bagno di umiltà fatto di serietà e di
lavoro dove ognuno fa il meglio che può in un momento delicato per
il bene di tutti quanti noi.
Questo DEFR è un tentativo per cercare di fare il meglio
possibile in questo momento e rimandare i miglioramenti ancora
possibili ai prossimi giorni, alle prossime settimane, ai prossimi
mesi.
Presidente -
Si è prenotato il presidente della Regione
Lavevaz a cui passo la parola.
Lavevaz (UV) -
Je ne vois pas le temps qui est encore à
ma disposition, mais je vais être très bref. Brièvement je vais
faire quelques petites réflexions en réponse au débat qui a été
ouvert, qui s'est déroulé dans ces deux journées.
Je vous remercie pour cette intéressante discussion, parce que
je crois que c'est vraiment le premier débat politique important de
la législature. On a approuvé un budget évidemment, on a approuvé
de différents projets de loi, mais je crois que le premier
véritable passage d'une envergure politique importante est le
document financier qui nous sommes en train de discuter aujourd'hui
et je suis content vraiment du niveau de la discussion qui en est
sorti. Evidemment chacun de nous, comme a déjà été dit, a son
propre rôle et sa propre fonction à l'intérieur de l'administration
: la majorité évidemment gère le gouvernement de la région,
l'opposition a un rôle différent, mais également important. Mais
nous sommes - comme on a dit et comme vient de dire le collègue
Marzi - dans un moment historique qui vraiment n'a pas -
heureusement, je dirais - de grands précédents dans l'histoire de
notre pays et même de notre petite région. J'espère aussi
évidemment qu'il n'y en aura pas d'autres. Nous ne devons pas nous
cacher, la tension sociale est à des niveaux qu'on ne voyait pas de
l'après-guerre. Dans une situation de telle criticité, je
m'attendais une attitude peut-être un peu plus de cohésion et de
participation à la difficulté du moment, qui est une difficulté de
tous les Valdôtains et de toute la Vallée d'Aoste, sans
distinction. C'est une attitude que hier la place, plutôt que
l'assemblée régionale, a très bien saisi. C'est la responsabilité
de nous tous, de tous les 35 qui est engagée et engagée de façon
très importante ; avec des rôles différents, comme je viens de
dire, mais avec une même grande responsabilité envers les
Valdôtains.
Je crois qu'il n'y a rien de plus triste que d'utiliser une
crise dramatique, telle que celle que nous vivons en ce moment,
pour faire la plus simple des propagandes. C'est inutile de dire
que nous sommes au milieu encore d'une crise qui est encore
sanitaire, parce que n'oublions pas qu'il y a encore des Valdôtains
qui luttent tous les jours pour la vie, outre que, comme on dit,
pour joindre les deux bouts.
Pour être plus clair, c'est depuis les premiers conseils de la
législature qu'on a donné une chronologie claire et très précise
pour arriver aux mesures de soutien. On n'a pas perdu un jour et la
chronologie n'a pas seulement été respectée, mais on a même
anticipé les temps, là où c'était possible de le faire. Nous avons
anticipé des mesures tampon, on a approuvé hier une mesure
importante, etc., mais, hélas, il y a des temps qui ne sont pas
compressibles : si on avait pu anticiper quoi que ce soit, dans un
moment si dramatique, pour quelle raison on ne l'aurait pas fait ?
Je suis sûr que tous les Conseillers ont très bien clair ce
point-là, autrement ça serait grave, symptomatique vraiment d'une
connaissance approximative de l'administration. Voilà pourquoi je
trouve peu respectueux des Valdôtains dire " sont eux qui doivent
donner des réponses, pas nous ; sont eux qui ne sont pas à même de
faire, nous avons demandé des réponses", etc...
Vedete, questo refrain delle risposte che non si danno, delle
risposte che non arrivano, potrebbe avere un contorno e un'aurea di
serietà diversa. La gente ha paura, l'abbiamo detto ancora
stamattina e ha bisogno di essere rassicurata, di capire veramente
che stiamo lavorando tutti insieme per dare degli aiuti che sono
giustamente attesi, e non stiamo dando quest'idea.
Abbiamo sempre incontrato i vari rappresentanti delle diverse
manifestazioni che si sono susseguiti in queste settimane e abbiamo
sempre dato la stessa risposta: "gli aiuti arriveranno, arriveranno
con la legge di assestamento, saranno in legge un minuto dopo che
saranno disponibili i fondi con l'approvazione del rendiconto". Una
risposta che sarà di più di 50 milioni, l'abbiamo già detto diverse
volte, probabilmente anche sensibilmente di più.
È una risposta che sicuramente, facendo le proporzioni, non avrà
uguali a livello nazionale nelle altre regioni, altre Regioni hanno
preferito, rispetto a noi, fare magari prima dei proclami prima di
avere le misure attuative, noi abbiamo preferito un approccio più
di sostanza, ma direi altrettanto pragmatico.
Parleremo di numeri precisi, di tipologie di aiuti eccetera nei
prossimi giorni quando le quadrature saranno chiuse. Quindi le
risposte ci sono e arriveranno esattamente quando e come abbiamo
sempre detto, appena tecnicamente fattibile.
Questo DEFR, come abbiamo detto stamattina, è sicuramente sui
generis, ha una natura particolare, naturalmente dà un indirizzo
politico - in particolare alla destinazione dei fondi del risultato
di amministrazione dell'anno scorso - quindi è naturale che
parliamo in particolare delle misure Covid, perché questo è quello
che nell'immediato il tessuto valdostano ci chiede e quindi a
quello dobbiamo tendere con tutti i nostri sforzi.
Da domani si lavora naturalmente al prossimo DEFR come abbiamo
detto e alle prospettive di sviluppo e di ripresa della nostra
regione, una ripresa di cui ovviamente la nostra regione ha
bisogno, è inutile dirlo.
Io spero che tutto questo possa avvenire in qualche modo con
un'azione di responsabilità condivisa non solo nell'azione politica
quotidiana, quindi in Consiglio, nelle Commissioni, dove la
riconosco totalmente da parte di tutti, questo va detto, ma questo
deve essere messo in campo anche negli atteggiamenti, perché credo
che per chi ha il nostro ruolo anche gli atteggiamenti siano
altrettanto importanti, quindi spero molto in questo.
Presidente -
Siamo sempre in fase di replica. Se non vi
sono altri interventi possiamo passare... consigliere Manfrin, per
mozione d'ordine?
Manfrin (LEGA VDA) -
Per secondo intervento.
Presidente -
Ma è chiusa la discussione generale.
Manfrin (LEGA VDA) -
Ci sono le repliche, c'è il secondo
intervento.
Presidente -
No, le repliche sono del Governo, ci sono le
dichiarazioni di voto.
Manfrin (LEGA VDA) -
Si è sempre fatto il secondo
intervento.
Presidente -
Consigliere Manfrin, il secondo intervento è
in discussione generale: mezz'ora più quindici minuti. Chiusa la
discussione generale c'è la replica del Governo, dichiarazione di
voto e voto.
Intanto passiamo agli ordini del giorno, che precedono il
DEFR.
Ordine del giorno n. 1 della Lega. Qualcuno si prenota per
illustrarlo? Possiamo anche leggere il titolo per facilitare le
cose: "Campagna straordinaria di promozione cicloturismo estate
2021". Per l'illustrazione, il consigliere Brunod, ne ha
facoltà.
Brunod (LEGA VDA) -
Questo ordine del giorno dal titolo
"Campagna straordinaria di promozione cicloturismo estate 2021" è
espresso nel seguente modo:
Preso atto che nel DEFR 2021-2023 si conferma la volontà di
approntare e attuare il piano regionale della mobilità ciclistica,
proseguendo, tra l'altro, la realizzazione della Ciclovia Baltea di
fondovalle da Courmayeur a Pont-Saint-Martin; tenuto conto che il
percorso di attuazione del piano verosimilmente non terminerà in
tempo utile per la prossima stagione turistica estiva , come anche
è stato riferito dall'assessore Minelli in Commissione, dove si
prevede di ultimare la definizione del piano regionale mobilità
ciclistica entro la fine del 2021; considerata la tipologia di
esperienza in piena natura e nel rispetto del distanziamento
sociale connesso alla prevenzione del contagio da Covid-19 offerta
dal cicloturismo, che ben si lega alle tipicità del nostro
territorio e soprattutto può essere praticata per sette-otto mesi
all'anno; considerato il fatto che sono già presenti tutta una
serie di percorsi e attrazioni relativi al cicloturismo nelle sue
diverse specialità: mountain-bike, bike, bici da strada, gravel; su
questo punto volevo fare un collegamento a quanto riferito
dall'Assessore allo sport e turismo Guichardaz nel suo intervento
precedente: io non intendevo che non c'è nessun percorso in Valle
d'Aosta, ci sono, ci sono come ha detto anche lei nel sito
"lovevda", però il sito è come un libro: se il libro è chiuso
nessuno lo apre e nessuno può vedere, quindi noi queste eccellenze
che possediamo dobbiamo trasmetterle in maniera emozionale al
possibile turista che vuole venire nella nostra regione a
beneficiare di queste ricchezze che costituiscono oggi un buon
livello di offerte e che possono essere oggetto di sponsorizzazione
straordinaria, al fine di recuperare il terreno perso nei confronti
della concorrenza di altre realtà turistiche più avanzate a livello
nazionale, per esempio in Valtellina, in Trentino, in Liguria e
negli Appennini in questi anni stanno portando avanti grande
attività di questo genere e ancor più in ambito internazionale.
Ecco, dopo questa premessa noi vogliamo impegnare il Governo
regionale, e in particolare l'Assessore con delega al turismo e
sport, ad attivare un piano straordinario di promozione attraverso
una forte campagna emozionale del cicloturismo e dei percorsi già
presenti nel territorio valdostano per la prossima e imminente
stagione turistica estiva 2021, in cooperazione con rappresentanti
di settore e con le associazioni di categoria degli operatori
turistici più direttamente coinvolti.
Su questo ordine del giorno volevo anche esprimere un concetto
che parecchi Consiglieri di maggioranza hanno ribadito nei loro
precedenti interventi: il turismo è un pilastro centrale per la
Valle d'Aosta e per la sua economia; con questo ordine del giorno,
con queste azioni, noi intendiamo dare immediatamente un segnale di
forte rilancio delle nostre ricchezze. Lo sappiamo tutti che
abbiamo delle grandi ricchezze, ma non possiamo solamente averle e
lasciarle nel cassetto. Questo è il momento di partire in maniera
decisa per dare un segnale concreto.
L'abbiamo visto ieri ed è presente a tutti quello che ci stanno
chiedendo, ci sono delle priorità, sicuramente, che sono quelle dei
sistemi dei ristori, nessuno lo mette in dubbio, ma di pari passo
deve andare avanti la programmazione perché dobbiamo rilanciare
fortemente la nostra regione.
Quindi questo ordine del giorno va in questo senso.
Presidente -
Per il Governo l'assessore Jean-Pierre
Guichardaz, ne ha facoltà.
Guichardaz J. (PCP) -
La questione che lei pone da un
punto di vista di principio è corretta, tant'è che noi abbiamo
riconosciuto anche nella mia replica gli effetti benefici e l'alto
valore aggiunto delle attività outdoor, del turismo di relax e di
tutte le attività che si espletano all'aperto, tanto più speriamo
nella prossima stagione estiva di essere in una sorta di
post-pandemia e quindi in una situazione in cui questo tipo di
attività, con le loro caratterizzazioni di attività non assembranti
o di altro genere, potranno essere probabilmente vissute anche con
un'ottica diversa e con un occhio di riguardo.
Quello che volevo dire è che nell'azione di promozione generale
da parte dell'Assessorato, non da oggi ma già da parecchio tempo,
le attività outdoor - compresi il cicloturismo e le altre attività
connesse alla bicicletta, al bike nella sua generalità - rientrano
all'interno di piani di promozione di programmazione che danno
dignità, in qualche modo, a tutta questa tipologia di attività,
quindi il trekking, il trail e le attività all'aperto in
genere.
Non riteniamo quindi di dover - tra l'altro in un momento come
questo - fare un piano straordinario di promozione proprio
specifico sul cicloturismo. Ciò che possiamo garantire è che, così
come è avvenuto negli anni passati, l'attenzione per questa
tipologia di turismo e di pratica sportiva o motoria sarà comunque
garantita all'interno del piano più diffuso e più ampio della
promozione di percorsi e di pratiche che nel prossimo futuro
saranno comunque anche incentivate e valorizzate in altre
connotazioni, per esempio, a breve probabilmente verrà presentata
la nuova app sulla Via Baltea, stiamo immaginando di valutare anche
delle iniziative sulle Alte vie perché, come lei sa, mancano al
momento sia delle guide che degli ausili moderni e aggiornati su
questa tipologia di frequentazione. Stiamo lavorando anche su delle
possibili guide sulle vie normali.
Le chiediamo di ritirare questo ordine del giorno, ma non perché
non lo vogliamo fare ma proprio perché riteniamo che sia più utile
farlo nell'ambito di una campagna più ampia e non solamente
fossilizzata sul cicloturismo.
Quindi le chiederei di ritirarlo, come opzione di richiesta,
altrimenti noi ci asterremo.
Presidente -
Consigliere Brunod, a lei la parola.
Brunod (LEGA VDA) -
Sono molto dispiaciuto nel senso che
questa, per lei e per voi, era una grande opportunità di dare
veramente un primo segnale come tanto si dice ma come non si fa,
soprattutto perché dire "Faremo in futuro, è previsto"... come
abbiamo già detto e ribadito non è il momento di continuare a
parlare sempre al futuro, l'estate è vicina, è alle porte, siamo a
metà aprile e quindi se vogliamo che parta in maniera decisa come a
livello turistico -tutti ce lo stanno chiedendo e ribadendo, ieri
abbiamo visto chiaramente questo esempio - per noi il minimo che si
possa fare è prevedere di rilanciare un turismo che è in grande
crescita a livello nazionale, che tutti gli operatori del settore
in Valle d'Aosta ce lo stanno chiedendo fortemente, perché c'è una
grande potenzialità su questo settore, però noi non dobbiamo
limitarci a pensare che tanto l'appassionato valdostano delle due
ruote conosce i meravigliosi sentieri e le strade presenti nella
nostra regione, perché, se vogliamo veramente rilanciare il turismo
valdostano, dobbiamo guardare ben oltre i nostri confini rendendo
sempre più attraente la nostra regione.
Quindi, come ho detto prima, siamo molto dispiaciuti perché
creare delle App - che sicuramente è necessario, lo condividiamo,
ci sarà un altro punto all'ordine del giorno su questo settore che
va in quella direzione - è da fare e da fare al più presto, ma
questa cosa si può fare immediatamente perché sono cose che
possediamo, ci sono, basta valorizzarle al meglio.
Quindi se c'è la volontà vengono fatte, se non c'è la volontà
continuano ad andare avanti come lei ha detto. Per noi non è
soddisfacente, non ritiriamo questo ordine del giorno e lo votiamo
lo stesso.
Presidente -
Possiamo mettere al voto questo ordine del
giorno? La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Abstenu.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 33
Votanti: 14
Favorevoli: 14
Astenuti: 19 (Bertin, Bertschy, Chatrian, Cretier, Grosjacques,
Guichardaz Erika, Guichardaz Jean-Pierre, Jordan, Malacrinò,
Marguerettaz, Marquis, Minelli, Padovani, Restano, Rosaire,
Sapinet, Testolin, Marzi e Lavevaz).
L'ordine del giorno non è approvato.
Ordine del giorno n. 2: "Strategia regionale per l'idrogeno".
Consigliere Perron, ne ha facoltà.
Perron (LEGA VDA) -
Il tema della transizione energetica
è un tema sulla bocca di tutti e, diciamo, per buone ragioni.
Enormi investimenti si muovono a livello mondiale ed europeo con
obiettivo fissato anche per la nostra Valle di giungere nel 2040 a
una politica energetica fossil-fuel free, cioè senza emissioni di
gas serra che alterano il clima del pianeta.
In questo contesto così dinamico, riteniamo che sia
indispensabile muoversi rapidamente e con lungimiranza. Uno dei
pilastri di questa transizione sarà l'utilizzo d'idrogeno, in
particolare quello più pulito in assoluto detto "verde", prodotto
grazie all'utilizzo di energie pulite come l'idroelettrico,
l'eolico e il fotovoltaico.
È chiaro quindi che la Valle d'Aosta può diventare un luogo
ideale per la produzione, grazie alla elettrolisi di questo vettore
energetico, ovviamente stiamo parlando dell'idrogeno come vettore.
Abbiamo acqua in abbondanza, abbiamo le centrali idroelettriche,
abbiamo aree ex industriali in attesa di riqualificazione che
possono ospitare siti produttivi, di sviluppo e di ricerca.
Il Gruppo CVA ha già definito accordi strategici - se ne era
parlato già mesi fa, anche in Consiglio - con operatori del settore
energetico nazionale e abbiamo un protocollo d'intesa siglato con
la Regione per la ricerca e l'innovazione in questo ambito.
Riteniamo lo sviluppo dell'idrogeno un campo fondamentale, non
solo a livello ambientale ma anche economico, perché legato a posti
di lavoro e alla filiera che ruota attorno alla sua produzione,
stoccaggio e commercializzazione.
Ecco perché servirà uno sforzo comune per sviluppare una filiera
locale e noi condividiamo la necessità espressa dalla Giunta nel
DEFR di sviluppare una zona franca della ricerca che può andare
anche in questa direzione.
Voglio dirlo chiaro, il tema dell'idrogeno non vuole e non deve
essere un tema politico, questo tema guarda al futuro della nostra
regione in coerenza con la visione ambientale, un valore
fondamentale, con un'ottica di sviluppo industriale per noi
altrettanto fondamentale - perché se non si coniugano non si va da
nessuna parte - e con la possibilità di attivare studi e ricerca
avanzati.
Riguardo ai possibili settori coinvolti sarò molto breve, ma ci
sono i trasporti pesanti: già stamattina anche l'Assessore
all'ambiente l'ha citato, tralasciamo il treno, non stiamo parlando
del treno in questo caso, ma possiamo parlare di autobus, c'è
l'esempio di Bolzano; oppure un'altra tecnologia che si sta
sviluppando all'avanguardia sono le autostrade a idrogeno, ne
abbiamo tra l'Austria, la Germania e l'Italia del Nord-Est perché
si pensa che in futuro per i camion - quindi un settore dove c'è
appunto il trasporto pesante - l'idrogeno potrà essere molto utile,
quindi si pensa ad autostrade dove ci siano rifornimenti di questo
tipo.
Oltre a questo settore c'è il settore siderurgico che ricorre
sempre più all'idrogeno per l'abbattimento delle emissioni, e noi
ovviamente di siderurgia ne sappiamo qualcosa.
In Europa si stanno sviluppando poi progetti di conversione
delle reti di teleriscaldamento da gas a idrogeno, c'è l'esempio
della città di Leeds nel Regno Unito, e si parla molto di
blending
, cioè la miscelazione con altri gas, ecco perché si
tende a sfruttare impianti già di trasporto metano per poterli
convertire all'idrogeno. Queste sono veramente le nuove frontiere
verso cui ci si sta muovendo.
Parliamo di numeri freddi: a livello nazionale si parla di 5
gigawatt di capacità del sistema e di circa 200 mila posti di
lavoro nel futuro. A livello europeo si parla di 40 gigawatt di
potenza data dall'idrogeno, sempre in proiezione ovviamente. È un
settore in cui l'Europa può diventare protagonista assoluta. Ad
esempio, le batterie elettriche le abbiamo già perse in favore
della Cina, ma in questo settore è l'Europa che può avere a livello
di indotto e di filiera un ruolo assoluto.
Ecco perché riteniamo sia importante guardare a questo settore
ora che le prospettive si stanno muovendo, non quando sarà tardi.
Ora. Tradotto quindi: denaro, ambiente e posti di lavoro.
Quindi, ripeto, questo non vuole e non deve essere un tema
politico o divisivo; questo tema guarda al futuro della nostra
regione ed ecco perché riteniamo che il Governo regionale possa
stabilire un suo piano regionale come già è avvenuto a livello
italiano, da pochi mesi è stata fatta la strategia nazionale di
idrogeno del Mise.
Dobbiamo quindi declinarla e condividere a livello regionale per
cogliere i massimi frutti.
È una grandissima opportunità che non possiamo perdere e che
vedrà vincenti, a nostro avviso, tutte le forze politiche in campo,
tutte, nessuna esclusa.
Quindi, detto questo, abbiamo già avuto le interlocuzioni tra
l'altro con l'Assessore che credo adesso prenderà parola per
rendere anche più conforme l'iniziativa, giustamente, alle
possibilità attuali delle strutture, ma questo è il panorama
generale e ritengo che sia estremamente importante per la Valle
d'Aosta del futuro, se non per i nostri figli addirittura per i
nostri nipoti. Un settore importante a cui tutti quanti, uniti,
possiamo guardare.
Presidente -
Assessore Bertschy, ne ha facoltà.
Bertschy (AV-SA) -
Come anticipato dal collega Perron che
ha in maniera molto chiara presentato questa iniziativa con una
visione di lunga prospettiva e soprattutto con un punto fermo che
condividiamo completamente, ci sono temi che non hanno colore
politico, sono obiettivi di grande importanza sui quali dobbiamo
mettere in campo le nostre idee, le nostre competenze ma
soprattutto una volontà comune di non arrivare per ultimi ma di
partire per primi.
La Valle d'Aosta ha una grande occasione rispetto al settore
idrogeno: partire da quello che per fortuna madre natura ci ha dato
e che stiamo continuando a valorizzare, attraverso l'importante
scelta del passato di CVA che oggi ci mette nella condizione di
evolvere ancora rispetto a progetti di questa portata.
Condividiamo l'iniziativa, facendo bene attenzione a costruire
un percorso che sia da un lato molto coinvolgente per le forze
politiche, per il territorio e trasparente nei suoi prossimi
mesi.
Dobbiamo evitare di semplificare, ma credo che questo il
proponente lo abbia ben spiegato. Ci sono delle possibilità
rispetto alle strategie a livello europeo in termini di finanze, ci
sono delle possibilità date dagli accordi che CVA ha stretto con
SNAM e va costruita la possibile applicazione sul nostro territorio
di questa tecnologia, ma soprattutto i campi di applicazione.
Allora, come è stato individuato, sicuramente vanno fatti gli
approfondimenti rispetto al trasporto su gomma e rispetto alla
conversione siderurgica futura del nostro grande impianto,
ovviamente tutto questo dipende non solo dalle nostre volontà ma
dalla disponibilità che ci sarà a lavorare su questi tavoli. Una
grande potenzialità viene anche dall'autoporto.
Noi abbiamo una zona che - come è stato correttamente fatto
osservare - è un punto nevralgico di passaggio sul nostro
territorio che, se possiamo convertire in utilizzo di energia che
sotto il profilo ambientale andrà a migliorare la qualità
complessiva della vivibilità della nostra regione, non potrà che
essere una grande occasione da cogliere.
Nel campo della ricerca abbiamo individuato nella strategia
intelligente, nell'ambito montagna green, la possibilità di
sviluppare progetti in questa direzione e credo che tutti noi
abbiamo l'orgoglio e l'ambizione di veder nascere qualche cosa che
ci dia finalmente anche la soddisfazione di non leggere sempre i
buoni progetti di ricerca degli altri territori.
Qualche tempo fa abbiamo visto il primo gatto delle nevi a
idrogeno che arrivava da regioni del Nord-Est, io spero che anche
da noi si possa cominciare a sviluppare progetti di ricerca e
ambiti di applicazione che vadano in questa direzione.
Quindi raccogliamo l'iniziativa, vi chiediamo di emendare
l'impegno in questo senso: "Impegna il Governo regionale a
prevedere all'interno della prossima revisione del piano energetico
ambientale regionale, in coerenza con la strategia regionale fossil
full-free 2040, una linea di azione dedicata volta a identificare
la possibilità di sviluppo di una filiera locale di produzione e di
utilizzo del vettore idrogeno", con l'impegno ovviamente di non
rivederci di qui a un anno, ma d'informare la Commissione, già a
partire dai prossimi mesi, sul risultato del primi lavori che,
attraverso il protocollo che abbiamo firmato con la CVA, ci ha
permesso di aprire un primo tavolo di lavoro con CVA e SNAM, tavolo
di lavoro che appunto ci permetterà di approfondire la possibilità
di lavorare su questi progetti.
Presidente -
Consigliere Perron, ne ha facoltà.
Perron (LEGA VDA) -
Accogliamo la sua proposta di
rettifica, quello che era appunto importante per noi è che si
potesse identificare un'area precisa nella pianificazione per cui
si possa parlare di questo vettore.
Riporto in chiusura - e tra l'altro invito i colleghi a
ricercarlo - l'articolo di giornale che era apparso su La Stampa,
mi pare fosse inizio febbraio, del professor Massimo Santarelli
ordinario al Politecnico di Torino, il cui titolo era: "Per il
nostro territorio sarebbe come il petrolio per l'Arabia".
Al di là che poi ovviamente si parli di tecnologia, di futuro e
anche un po' di un certo grado d'ignoto, perché, come ho detto già
prima, è una tecnologia sulla quale si sta investendo. Riguardo al
futuro, c'è certamente un grado di aleatorietà come per qualsiasi
cosa di nuovo, ma che sia importantissimo determinare un momento
preciso di azione su questo...
Quindi accettiamo di buon grado la sua proposta.
Presidente -
Aspettiamo soltanto la sottoscrizione della
modifica all'ordine del giorno. Possiamo comunque passare, visto
che vi è un accordo, alla votazione del testo come modificato con
emendamento adesso firmato.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
Presenti, votanti e favorevoli: 35
L'ordine del giorno n. 2 è approvato all'unanimità.
Passiamo all'ordine del giorno n. 3: "Addizionale IRPEF".
Consigliere Aggravi, per l'illustrazione.
Aggravi (LEGA VDA) -
Già nell'intervento della giornata
di ieri ricordavo come nel documento di DEFR sia stato prevista e
sia indicata nella parte relativa alle finanze l'intenzione a
sostegno dell'economia di azzerare, almeno per l'anno 2021,
l'importo dell'addizionale IRPEF per il primo scaglione di
reddito.
Questa è una annosa questione che già ha interessato in
particolare la scorsa consiliatura e con piacere abbiamo appreso
appunto di questa previsione che sicuramente non mette in campo
notevolissime risorse, soprattutto per chi ne beneficia, ma
comunque corrisponde a una minore imposizione e quindi a delle
risorse che rimangono nelle tasche dei contribuenti.
Anche nell'analisi relativa al DEFR è in parte sottolineato,
oggi la classe, la parte più colpita della società - come, possiamo
dire, nella maggior parte delle situazioni di crisi sociale ed
economica - è in particolare la classe media.
Ricordiamo che, oltre al primo scaglione, vi è un secondo
livello di reddito e vorremmo proporre con questa impegnativa,
compatibilmente ovviamente con le risorse che costituiranno
l'avanzo di bilancio, di valutare la possibilità di estendere
l'azzeramento - siamo sempre legati all'anno 2021 -
dell'addizionale, anche con riferimento al secondo scaglione di
reddito o comunque quello che ci auguriamo - lo abbiamo già detto -
è che nessuno preveda un aumento dell'aliquota sugli altri
scaglioni.
Non so come verrà preso appunto dalla parte governativa, perché
già è stato occasione di discussioni in passato con i vari
Assessori alle finanze, sicuramente questo è - e lo vorrei
sottolineare come già capitato con altre proposte - un
atteggiamento propositivo e mi spiace che in alcune situazioni si
senta dire che da parte dell'opposizione non c'è stato un
atteggiamento propositivo o comunque collaborativo, lo stiamo
dimostrando fin dalla discussione del famoso bilancio tecnico e mi
sembra che noi continuiamo comunque imperterriti a fornire proposte
in campo, non sempre del tutto apprezzate o accettate, e a fare la
nostra parte per quello che riguarda le soluzioni che possono
essere messe in campo per combattere gli effetti negativi
dell'applicazione delle misure di contenimento del contagio, che ci
devono ovviamente salvare la vita ma che allo stesso tempo
rischiano sempre di più di mettere in crisi il nostro sistema
economico e direi sociale.
Presidente -
Per il Governo, l'assessore Marzi si è
prenotato, ne ha facoltà.
Marzi (AV-SA) -
Proprio in linea con quanto ho
esplicitato al collega Aggravi, chiedo di ritirare questo ordine
del giorno, comunque noi proporremo l'astensione come feci già
all'inizio con il primo ordine del giorno, in occasione del
bilancio di previsione. Io non solo sono d'accordo con lo spirito
di questo ordine del giorno ma, allo stesso tempo, come da lei
richiamato, è un impegno preso all'interno del documento che stiamo
discutendo quello dell'eliminazione dell'addizionale regionale
IRPEF, che in Valle d'Aosta è una aliquota sola dell'1,23%
indipendentemente dagli scaglioni; cogliamo lo spirito in maniera
assolutamente propositiva, e tra l'altro siamo comprovati nel non
utilizzare le tasse nel svolgere il ruolo di amministratore
pubblico come uno strumento, ma normalmente ho sempre cercato,
facendo l'Assessore alle finanze in tutti i luoghi in cui mi è
capitato di farlo, di non utilizzare la leva fiscale e quindi anche
in questo momento siamo in linea con quanto ci proponiamo e
manteniamo l'iniziativa dell'eliminazione dell'addizionale IRPEF,
legata ai primi scaglioni di reddito, però dobbiamo anche cercare
di fare un lavoro, collega Aggravi, che lei tra l'altro ieri nel
suo intervento sul DEFR ha richiamato proprio l'ordine del giorno
21, che è stato di fatto uno degli strumenti di avvio per definire
il disegno di legge sulla moratoria dei mutui che, all'unanimità,
il Consiglio ieri ha approvato.
Quando io approvai quell'ordine del giorno le dissi che lo
approvavo perché era non soltanto corretto nello spirito ma anche
nelle finalità che si proponeva e che avremmo cercato di
collaborare tutti assieme per arrivare a un risultato che andasse
bene per tutta quanta la Valle d'Aosta. Abbiamo fatto il meglio
possibile come richiamato poc'anzi.
Nel caso specifico il motivo per il quale dobbiamo dire di no e
astenerci su questo ordine del giorno non è perché non siamo
d'accordo sulla filosofia - tant'è che sul primo scaglione di
reddito proseguiamo come da lei richiamato - ma dobbiamo cercare di
fare anche molta attenzione al contesto storico che in questo
momento ci troviamo ad affrontare.
Abbiamo approvato un bilancio di previsione a dicembre con 72
milioni di euro di entrate in meno e con il prossimo avanzo
sicuramente dovremo accantonare almeno altri 15 milioni di euro per
delle minori entrate che nel 2021 la Valle d'Aosta comunque sta
subendo e che quindi di conseguenza richiedono molta
attenzione.
Per cui se è giusto non alzare le tasse, e anzi, è giusto
intervenire sulle fasce di reddito più deboli, risulta anche essere
poco contestuale in questo momento intervenire in tal senso su
altri scaglioni in maniera massiva, nonostante, come da lei
richiamato, molto probabilmente saranno proprio le fasce medie
della società a subire la crisi più di tutti quanti gli altri,
anche coloro i quali hanno redditi fissi.
Per cui nello sposare assolutamente, e lo dimostriamo nei fatti,
la filosofia dell'ordine del giorno, nei fatti però dobbiamo anche
essere molto prudenti e pratici in un momento dove stanno soffrendo
tutti e ahimè anche le casse del bilancio regionale.
Presidente -
Consigliere Aggravi, ne ha facoltà.
Aggravi (LEGA VDA) -
Mi consenta una battuta, Assessore:
i cittadini di Aosta quindi la rimpiangono perché lei non è più
Assessore della città di Aosta e qualcuno ha toccato la leva
fiscale.
Io - come già le dissi, non con astio ma con fattiva
collaborazione e pungolo, come lei disse nella nostra passata
diatriba di bilancio - non ritirerò l'ordine del giorno, ma non
perché vuole essere avverso a quello che lei mi dice - perché, come
ho già detto, aver trovato l'indicazione di azzeramento sullo
scaglione più basso è sicuramente una cosa positiva che ci trova
concordi - ma per il semplice fatto che già nel momento in cui
stavo scrivendo questo ordine del giorno, aspettandomi le parole
che poi sostanzialmente lei adesso in sintesi ha detto, ho inserito
volutamente questa volta il verbo "Valutare" compatibilmente con le
risorse costituenti l'avanzo di bilancio. Quindi in realtà è
un'impegnativa che dava una sorta di delega al Governo regionale
per fare una valutazione e, se c'erano le risorse, per poter
estendere l'azzeramento.
Non voleva essere un'impegnativa forte, però d'altra parte
vedremo poi quali saranno anche le soluzioni che saranno messe in
campo per poter poi vagliare al meglio quello che lei ci ha
detto.
Non ritiro l'ordine del giorno ma non in senso ovviamente di
astio rispetto a quello che lei ha detto, ma perché crediamo che
non togliere dalle tasche dei cittadini delle risorse sia la via
maestra per rilanciare la nostra regione.
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 33
Votanti           
: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Minelli, Padovani, Rosaire,
Sapinet, Testolin, Lavevaz e Marzi).
Ordine del giorno n. 4: "Lotta alle dipendenze". Su questo
ordine del giorno è stata inviata a tutti i Consiglieri una mail
con un emendamento, credo concordato tra i proponenti e
l'Assessore. Consigliere Manfrin ne ha facoltà.
Manfrin (LEGA VDA) -
Come ho avuto modo di osservare
ieri, nel documento del DEFR viene nominato un passaggio dove si
parla di abusi, di pericoli on-line, di pericoli digitali e di
azioni di sostegno che debbono essere condotte di concerto con le
forze dell'ordine per un utilizzo consapevole da parte dei minori
degli strumenti informatici e dei social network.
Ebbene, quello che però abbiamo evidenziato - ho evidenziato
ieri e torniamo a evidenziare oggi - è che purtroppo il DEFR non
nomina nel passaggio delle politiche sociali né per quanto riguarda
le politiche giovanili il lavoro che deve essere necessariamente
fatto relativamente alla prevenzione delle dipendenze.
Abbiamo evidenziato le dipendenze e vorrei citare qualche dato a
mio supporto per aver avuto la volontà di mettere un punto fermo su
queste dipendenze.
Cominciamo parlando dell'alcool - e ringrazio anche il collega
Perron che ieri ha giustamente riassunto benissimo il punto di
vista di una persona che lavora con i giovani e che ha un punto
privilegiato di osservazione sul mondo della scuola - il consumo di
alcool rappresenta un importante problema di salute pubblica, in
quanto responsabile in Europa di circa il 4% di tutte le morti e
circa il 5% degli anni di vita persi per disabilità.
I consumatori a rischio sono i minori e gli over 65 che sono
coloro che vengono definiti i più inconsapevoli. La prevalenza di
consumatori a rischio elaborata attraverso indicatori di sintesi
dell'Istituto Superiore di Sanità mostra che il 23,4% degli uomini
e l'8,9% delle donne di età superiore a 11 anni, per un totale di
quasi 8 milioni e 700 mila individui, non si sono attenuti alle
indicazioni di salute pubblica sul consumo di bevande
alcoliche.
La fascia di popolazione più a rischio per entrambi i generi è
quella dei 16-17enni seguita dagli anziani ultra-65enni, come
dicevo prima, verosimilmente a causa di una carenza di conoscenza e
di consapevolezza di rischi che l'alcool causa alla salute, circa
800 mila minorenni e 2 milioni e 700 mila ultra-65enni sono
individui da considerare a rischio per patologie e problematiche
alcool-correlate, esattamente quel target di popolazione sensibile
per i quali l'OMS e la Commissione Europea hanno raccomandato
azioni d'intervento volte a sensibilizzare le persone sulla non
conformità dei loro consumi alle raccomandazioni di sanità
pubblica, e qui si scrive ovviamente una prima necessità che
abbiamo voluto rappresentare all'interno del nostro ordine del
giorno.
In conseguenza a questo abbiamo voluto parlare anche di droga: è
in costante aumento l'uso di droghe da parte degli adolescenti, il
mercato degli stupefacenti è cambiato, come sapete è diventato
purtroppo sempre più capillare sul territorio con i costi delle
droghe sempre più bassi e c'è da registrare che dall'inizio
dell'epidemia Covid c'è anche una nuova forma di approvvigionamento
che è quella dei siti web, sapete il deep web e il dark web che
viene utilizzato per questo utilizzo, per questo
approvvigionamento.
Tante nuove sostanze illegali purtroppo hanno affiancato le
tradizionali, ma i servizi territoriali di prevenzione sono rimasti
gli stessi, con pochi fondi per la prevenzione con una legge che
risale al '90, poi modificata tra l'altro nel '95, senza strumenti
adeguati per aiutare questi ragazzi, visto che il sistema è basato
ed è rimasto ingessato sulla figura dell'eroinomane, ma non si è
adattato alle droghe utilizzate recentemente.
L'allarme che è stato lanciato è emerso durante la Commissione
parlamentare per l'infanzia e adolescenza nell'ambito dell'indagine
conoscitiva sulle dipendenze patologiche diffuse tra i giovani e a
lanciarlo sono stati i Presidenti della Federazione Servizi
Dipendenze, della Federazione Italiana Comunità Terapeutiche e del
Coordinamento nazionale e Coordinamenti regionali che operano nel
campo dei trattamenti alle dipendenze.
Secondo i dati ufficiali, si parla di circa 880 mila ragazzi che
hanno dichiarato di aver fatto uso di sostanze illegali, pari a un
ragazzo su tre tra quelli che vanno a scuola tra i 15 e i 19 anni,
ma gli operatori sul campo spiegano che il fenomeno è in continuo
aumento e l'età si è abbassata sempre più, arrivando a coinvolgere
quelli che sono in realtà poco più che bambini, che hanno tra gli
11 e i 14 anni.
I servizi pubblici attualmente esistenti hanno carenze
importanti - questo viene evidenziato nella relazione - ed enormi
difficoltà, perché sono pochissimi i giovani che vanno nei centri
spontaneamente. Su 300 mila persone che si rivolgono ai servizi
pubblici per dipendenze legate al consumo di sostanze stupefacenti,
meno del 10% ha un'età inferiore ai 25 anni, dunque la fascia degli
adolescenti è rimasta schiacciata tra i piccoli adulti e soggiogata
anche dalle sostanze legali, alcool, analgesici, oppiacei,
benzodiazepine e altri psicofarmaci che vengono assunti in mix e
proprio il cosiddetto policonsumo è il comportamento maggiormente a
rischio per gli adolescenti.
L'unico modo, suggeriscono gli addetti ai lavori, è agire sul
territorio e costruire relazioni, soprattutto vanno ripensati i
classici servizi in base a queste nuove tendenze giovanili e vanno
anche attivati percorsi di prevenzione strutturati, specifici per
minori con dipendenze, visto che ne esistono pochi, anche in
relazione al Covid che ha creato ulteriori problemi nei servizi
residenziali per minori perché, come nella RSA per anziani, sono
stati ridotti gli incontri con le famiglie d'origine, perché i più
giovani faticano a capire di dover rispettare le regole imposte
dall'epidemia; sono così aumentati gli abbandoni volontari e
riaccettarli è diventato più complicato per via del rispetto della
quarantena.
Così abbiamo trattato anche il tema delle droghe e arriviamo a
quello dell'azzardopatia, perché qual è lo scenario attuale in
merito alla diffusione dell'azzardopatia fra i giovani?
Si tratta di un fenomeno di cui si parla purtroppo ancora poco
ma che in realtà coinvolge molti ragazzi che fin da giovanissimi
iniziano a giocare d'azzardo e scommettere anche on-line.
L'ultima indagine svolta dall'Osservatorio Nazionale
dell'Adolescenza su un campione di 11.500 adolescenti italiani
dagli 11 ai 19 anni ha rivelato come la dipendenza dal gioco
d'azzardo sia un fenomeno estremamente diffuso da non sottovalutare
e che riguarda soprattutto i maschi.
È emerso infatti che il 15% dei ragazzi dai 14 ai 19 anni ha
scommesso on-line in maniera sistematica, soprattutto sulle partite
di calcio, il 13% ha giocato ad azzardo in rete, in particolare a
poker, mentre il 25% si è recato direttamente nei centri di
scommessa, anche se vietato.
Circa tre adolescenti su dieci hanno giocato nelle sale slot e
oltre sei su dieci hanno tentato la fortuna con il "gratta e
vinci".
Le percentuali si abbassano nel campione dagli 11 ai 13 anni,
anche se i dati restano piuttosto allarmanti, considerando che il
7% ha giocato d'azzardo on-line, l'8% si è recato nei centri
scommesse, circa uno su dieci ha giocato nelle sale slot e il 54%
ha acquistato "gratta e vinci".
Con il trascorrere degli anni dunque la problematica tende ad
aumentare e a radicarsi sempre di più.
Il gioco rappresenta per i ragazzi un'evasione, un modo per non
pensare ai problemi quotidiani ma si trasforma facilmente in una
ricerca continua della rivincita quando si perde, una vera e
propria perdita di controllo del proprio comportamento.
I dati mettono in luce come la vulnerabilità di ragazzi così
giovani possa rappresentare un fattore di rischio per il gioco
compulsivo andando ad interferire con le normali attività
quotidiane come la scuola, lo studio, lo sport, le relazioni
sociali e nei casi più gravi fino a sviluppare un disturbo da gioco
d'azzardo patologico.
Gli adolescenti che tendono a giocare d'azzardo e a scommettere
sia on-line che off-line sono solitamente ragazzi che presentano
un'inclinazione verso il rischio e la ricerca di sensazioni forti,
per cui sono maggiormente predisposti a mettere in atto anche altri
comportamenti a rischio, legati ad esempio all'uso di alcool o al
fumo, e qui ci ricolleghiamo appunto ai punti precedenti, come se
li aiutassero a scaricare la tensione e l'adrenalina generata dal
gioco.
Si tratta quindi di una condizione di rischio molto grave che
può favorire in questi ragazzi lo sviluppo di dipendenze multiple.
Coloro che giocano d'azzardo e scommettono in modo sistematico
fanno anche spesso uso di bevande alcoliche, fumano sigarette,
canne e fanno uso di sostanze stupefacenti, come droghe sintetiche
e cocaina, e con più facilità mettono in atto comportamenti
aggressivi, come ad esempio il partecipare a risse.
Tutto questo inevitabilmente va a condizionare negativamente la
loro qualità della vita, il sonno, il tono dell'umore, l'attenzione
e la concentrazione, con conseguenze anche sul rendimento
scolastico ed evidentemente sulla loro salute.
Per tutte queste motivazioni riteniamo assolutamente
prioritario, fin dalle più giovani e dalle più tenere età, mettere
in campo delle azioni di sensibilizzazione all'interno delle
scuole.
Con questo ordine del giorno chiediamo quindi
all'Amministrazione regionale di realizzare, in collaborazione con
le istituzioni scolastiche e con le forze dell'ordine, delle azioni
di sostegno volte a prevenire l'abuso di alcool, di sostanze
stupefacenti e del gioco d'azzardo da parte, appunto, dei più
giovani.
Presidente -
Assessore Caveri, ne ha facoltà.
Caveri (VdA Unie) -
Consigliere Manfrin, rispondo
d'intesa con il collega Barmasse, siamo pienamente a conoscenza di
questi dati e delle difficoltà che una parte del mondo giovanile e
non solo affronta rispetto alla varietà purtroppo di dipendenze che
oggi colpiscono la società valdostana.
È la ragione per la quale, con quelle piccole modifiche su cui
abbiamo concordato, siamo lieti, come Governo regionale, di
accettare il suo ordine del giorno.
Presidente -
Possiamo passare alla votazione dell'ordine
del giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Passiamo all'ordine del giorno n. 5: "Sviluppo dello
scialpinismo". Per l'illustrazione, il Consigliere Brunod ne ha
facoltà.
Brunod (LEGA VDA) -
Questo ordine del giorno ha per tema
lo sviluppo dello scialpinismo, un'attività molto importante e
fondamentale per la nostra regione soprattutto in questi ultimi
periodi, legati alle restrizioni dovuti alla pandemia.
Considerata la fondamentale importanza che l'industria dello sci
riveste per la nostra offerta turistica nonché per l'intera
economia della regione, sia dal punto di vista delle società
d'impianti a fune che per la filiera dell'hôtellerie, della
ristorazione e del commercio; tenuto conto della crescente domanda
per lo scialpinismo anche a causa delle limitazioni poste alla
fruizione degli impianti da sci per via del Covid-19; ricordato che
a oggi ogni società d'impianto a fune ha operato in autonomia senza
uno specifico coordinamento a livello regionale, anche in ottica di
commercializzazione comune del prodotto scialpinismo; ricordato che
lo sviluppo di tracciati dedicati agli sci-alpinisti nelle singole
stazioni deve essere definito sulla base della conformazione
territoriale e dei tracciati dedicati alla fruizione in sicurezza
dello sci alpino, pertanto è necessario il diretto coinvolgimento
di ogni società d'impianti a fune, con questo ordine del giorno
s'impegna l'Assessore competente a definire un piano di sviluppo
della pratica dello scialpinismo nei comprensori sciistici
valdostani da svilupparsi nell'ambito del tavolo di coordinamento
con le società d'impianti a fune e a presentare il piano di cui al
punto precedente alla Commissione consiliare competente in tempo
utile per l'avvio della campagna promozionale della prossima
stagione invernale 2021-2022.
Inerenti a questo ordine del giorno, volevo citare due passaggi
su due iniziative: un'interpellanza nel mese di novembre 2020,
inerente alle attività outdoor invernali, alla quale l'assessore
Guichardaz nella sua risposta aveva detto queste parole: "A maggior
ragione oggi, considerato il difficile momento che stiamo
attraversando, legato all'emergenza sanitaria in corso, e la
conseguente necessità di sostenere la stagione turistica invernale,
seppur con le diverse incognite legate alle incertezze dovute ai
limiti imposti per gli spostamenti tra regioni e Stati e per il
distanziamento sociale, abbiamo ritenuto comunque di mettere in
campo azioni volte a promuovere la stagione invernale, proprio in
considerazione del fatto che la montagna continua a essere meta
privilegiata per gli ampi spazi incontaminati e per la pratica di
sport invernali individuali, come ad esempio lo scialpinismo, lo
sci di fondo e le racchette da neve saranno sempre più determinanti
attrattori turistici. Noi quindi stiamo andando avanti e
continuiamo a non arrenderci al Covid e all'idea che bisogna
bloccare tutto e che bisogna fermare anche l'attività di promozione
della nostra regione, delle nostre bellezze, dei nostri atouts,
anche sportivi, di attrazione. Pertanto sono state previste una
serie d'iniziative per promuovere questa tipologia di offerta
turistica oltre, evidentemente, al già ampio spazio dedicato a
loro, come sempre, sul sito web del turismo "lovevda" alla sezione
sport invernali, tramite il quale vengono comunicate, oltre allo
sci di fondo e di discesa, tutte le attività outdoor praticabili in
inverno, quindi racchette da neve, cascate di ghiaccio,
scialpinismo eccetera".
Fa molto piacere che in questo caso la promozione sia avvenuta,
non come nel precedente ordine del giorno sul cicloturismo per il
quale non avete ritenuto opportuno prendere iniziativa.
Un altro passaggio importante, in occasione della legge di
bilancio 2021-2023 a metà dicembre 2020, dove, in occasione di un
ordine del giorno volto sempre alla promozione dello scialpinismo,
l'assessore allo sviluppo economico Bertschy ha motivato
l'astensione della maggioranza: "Concordiamo sulla proposta di
costruire un progetto per la Skialp che in Valle d'Aosta
effettivamente manca, ma per procedere necessitiamo di disporre di
tutte le valutazioni legate alla gestione in sicurezza dei
comprensori sciistici in regione. Potremmo lavorare sulle nostre
piccole località che consideriamo essere punto di osservazione
privilegiato - anche per nuove pratiche legate allo sci - e di
potenziamento dell'offerta turistica. In questa prospettiva lo
scialpinismo troverà sicuramente, già da questa stagione, il suo
spazio ma nell'immediato, data la situazione emergenziale, abbiamo
bisogno di certezze da parte del Governo nazionale, in modo da
evitare confusione e non creare ulteriori difficoltà nella
preparazione dei comprensori".
Ho citato questi due passaggi perché sicuramente a noi ha fatto
molto piacere questa attenzione, anche questa mattina il collega
Restano ha manifestato grande interesse e attenzione per lo
scialpinismo, per lo sci di fondo dove i numeri sono in forte
espansione.
A distanza di quattro mesi, in un'ottica di una prossima
stagione invernale, noi ci auguriamo che da parte vostra ci sia
grande attenzione a questo ordine del giorno, perché un settore
così in forte crescita e così ben rappresentativo all'interno della
nostra regione, merita uno sguardo in più e quindi di pensare alla
prossima stagione invernale in tal senso.
Presidente -
Per il Governo, l'assessore Bertschy, ne ha
facoltà.
Bertschy (AV-SA) -
Grazie, collega Brunod, e grazie anche
per ricordarci sempre le nostre risposte così se abbiamo perso la
memoria speriamo di ritrovarla in fretta.
Detto questo, avevamo deciso di approvare la sua iniziativa,
perché è ben presentata e soprattutto ci dà tempo di lavorare. A
volte gli ordini del giorno e anche le risoluzioni che vengono
presentate, vengono presentati un po' come un "dentro o fuori".
Non è sufficiente scrivere una cosa per farla, anche perché poi
le strutture alle quali ci riferiamo, le strutture amministrative
in particolare, sono sempre le stesse e l'Amministrazione regionale
è un'azienda come tutte le aziende, quindi non è che si può
semplicemente dire: "carichiamo tutto, portiamo avanti e poi
spostiamo negli uffici" perché ci sono sempre le stesse
quattro-cinque persone che devono occuparsi di revisione degli
impianti, devono occuparsi di tutte le cose che poi è inutile stare
qui a elencare.
È un'iniziativa che ci dà tempo di fare un ragionamento in
prospettiva - se ne è parlato in maggioranza, in particolare il
collega Restano lo sottolinea nelle sue riunioni, pure il collega
Jordan nel suo precedente incarico di Sindaco ha molto lavorato sul
suo territorio per portare avanti questi progetti - e siamo
assolutamente d'accordo che si debba andare in questa direzione non
solo per un aspetto commerciale - l'aspetto commerciale è
importante, l'aspetto sportivo è importante - ma c'è anche una
visione futura della sicurezza sui nostri comprensori.
La legge 9/92 prevede la possibilità di classificare piste per
la risalita per l'attrezzatura e lo scialpinismo, però è sempre
stato un lavoro in contrasto con una visione dei comprensori per lo
sci da discesa, quindi cambiamenti di questi ultimi anni ci portano
a dire che c'è un prodotto che si può costruire, ma soprattutto che
c'è una strada da inseguire per rendere più sicura l'attività di
risalita delle piste, come quella di discesa.
Quindi con quest'ottica, con questa volontà, seguiremo
l'evoluzione di alcuni progetti che sono partiti nel tempo, quello
di Monte Rosa su tutti; sia Pila che Crévacol hanno già investito
in questa direzione e cercheremo di presentarvi un'idea - su cui io
credo che concordiamo tutti - che dovrà tenere in considerazione
anche la volontà delle società, perché dovremo lavorare insieme per
costruire questa proposta.
L'idea di arrivare con uno stagionale Skialp Valle d'Aosta
sarebbe vincente, innovativa e probabilmente arriveremmo a offrire
un prodotto che da altre parti non c'è ancora però tenendo insieme
tutte queste considerazioni.
Grazie per l'iniziativa, da parte nostra c'è l'impegno a
lavorare in questa direzione.
Presidente -
Consigliere Brunod, ne ha facoltà.
Brunod (LEGA VDA) -
Grazie, Assessore, per la
disponibilità e per l'interesse a questo tema che condividiamo,
quindi ci fa molto piacere perché, come diciamo sempre, siamo qui
per collaborare, quindi ben venga che ci siano anche ogni tanto dei
punti sui quali ci ritroviamo pienamente.
La nostra iniziativa partiva soprattutto dal fatto che questo
numero è talmente cresciuto ultimamente per via, purtroppo, delle
restrizioni legate alla pandemia. Tutti ben sapete che gli
itinerari classici, che anche lei ha citato, sono quelli del vero
scialpinismo fuoripista - per il quale anche il collega Jordan ha
fatto un grande lavoro - però noi ci riferivamo a questi itinerari
all'interno dei comprensori, sia per dare modo e sicurezza a quel
grande bacino che si sta avvicinando per le prime volte a questa
disciplina - quindi chi magari è capace a salire, perché con le
pelli di foca basta camminare, ma ha dei grossi problemi a scendere
- sia per potenziare il settore giovanile, dove credo che tutti
vogliamo aumentare la pratica dello sport in questa direzione.
Questo ordine del giorno va proprio in quella direzione.
Siamo molto soddisfatti, volevo anche citarle un passaggio al
riguardo della sicurezza che credo lei - ma soprattutto gli uffici
- sia consapevole che il decreto legislativo del 28 febbraio 2021,
che riguarda la misura in materia di sicurezza nelle discipline
degli sport invernali, l'articolo 26, dove si parla di sci
fuoripista, scialpinismo, attività escursionistiche, al comma 4
recita: "Il gestore dell'area sciabile attrezzata, qualora le
condizioni generali d'innevamento e ambientali lo consentano, può
destinare degli specifici percorsi per la fase di risalita nella
pratica dello scialpinismo". Sono dei piccoli passi dove tutti i
tasselli si stanno incastrando per arrivare a quel famoso progetto
che ha indicato anche lei.
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Ordine del giorno n. 6: "Politiche per l'integrazione". Per
l'illustrazione, la parola al consigliere Manfrin.
Manfrin (LEGA VDA)
- Anche qui avevo fatto un piccolo
accenno durante l'intervento sulla discussione generale sul DEFR,
sono rimasto particolarmente basito da un paragrafetto che è stato
riportato, che immagino benissimo non essere frutto di un lavoro di
Giunta ma essere un proditorio lavoro d'inserimento da parte del
nostro gruppo dirimpettaio, oppure di qualche zelante funzionario
amante di questo settore ma mi spiego meglio così che tutti i
Valdostani possano comprendere di cosa parliamo.
Nel DEFR viene scritto: "Con riferimento alle politiche per
l'integrazione, l'Amministrazione intende proseguire nella
programmazione di azioni finalizzate al raggiungimento di un buon
livello d'inclusione sociale delle persone migranti nel contesto
regionale (scuola, formazione, lavoro, sociale, salute, casa)" - a
 parte il fatto che ci sono alcune parole che non è che filino
molto nel discorso, ma va bene - "attraverso la rimozione di
ostacoli di ordine linguistico, culturale e organizzativo e la
promozione di forme di cittadinanza attiva e di dialogo
interculturale".
Ora. a fronte di questa affermazione, ho guardato un poco il
panorama regionale e, soprattutto riguardo al Covid, ho preso atto
di alcuni dati.
Dal punto di vista del lavoro credo sia più che mai evidente,
anche a seguito della manifestazione di ieri, che l'opportunità di
garantirlo a chi già lavorava prima sia difficile in questo periodo
e quindi - viste le chiusure che stiamo patendo in questo periodo e
la mancanza di volontà di resistenza alle chiusure dimostrata dal
Presidente, che ha avuto la capacità di fare le sue dichiarazioni
in maniera che nessuno poi potesse contestargliele - approfittiamo
anche di questo ordine del giorno, dicevo appunto che a fronte
della mancanza di volontà di resistere alle chiusure e della
mancanza d'interventi da parte del Governo regionale nel merito
degli aiuti alle aziende, testimoniato, come ho detto prima, dalle
manifestazioni, mi sono chiesto in quale maniera effettivamente
questa Amministrazione potrebbe garantire il lavoro a chi sbarca
domani e viene ospitato qui.
Non c'è lavoro per le persone che attualmente lavorano in Valle
d'Aosta ma si scrive nel DEFR che si vuole garantire del lavoro
alle persone migranti.
Ne prendiamo atto.
Dal punto di vista della formazione, sono mesi che lavoriamo su
un settore tanto delicato quanto specifico, faccio un esempio su
tutti: il settore dell'operatore socio-sanitario. Abbiamo visto
quanto anche soltanto per questo settore sia difficilissimo
riuscire a districarsi nei vari corsi di formazione.
Ne approfitto anche qui per aprire un capitolo: il corso di
formazione - come abbiamo avuto modo di evidenziare in aula, anche
con un'interpellanza del collega Perron - ha un problema di base,
nel senso che a frequentare un corso che prevede tantissime ore per
chi è disoccupato sono previste delle indennità risibili, ma chi
invece lavora non può accedere a queste indennità, inoltre chi
lavora e deve partecipare a un corso OSS per sostenere delle prove
pratiche deve sostanzialmente lasciare il lavoro perché è come se
dovesse lavorare in prima persona.
Insomma già è difficile garantire a coloro che vogliono oggi
partecipare e diventare OSS la possibilità di farlo, mi sono
chiesto esattamente in quale maniera nel vostro DEFR si possa
garantire la formazione alle persone migranti, magari anche a
discapito di chi cerca lavoro da più tempo.
Sono persone in cerca di una riqualificazione o di una prima
qualificazione, per avere la possibilità di spenderla nel mondo del
lavoro e, a fronte di questa volontà di garantire la formazione, mi
chiedo effettivamente: sulla base di che cosa gliela si vuole
garantire?
Infine, perché viene specificato, in tutto il DEFR non si parla
del settore dell'edilizia residenziale pubblica, ma viene
specificato "Casa", c'è proprio la parola "Casa", quindi si vuole
garantire una casa alle persone migranti in Valle d'Aosta.
Ora io ho dato un'occhiata alle graduatorie di edilizia
residenziale pubblica e constano di circa 500 famiglie, 500
famiglie che da anni sono in attesa di un alloggio, sono spesso
famiglie con Isee 0, famiglie numerose, con numerose problematiche,
senza lavoro con numerosi problemi, ci sono disabili, ci sono
persone che hanno grosse difficoltà. Ebbene, a fronte di queste, mi
sono chiesto effettivamente in quale maniera questo DEFR e questa
volontà di questa Amministrazione potesse garantire alle persone
migranti una casa, magari a discapito di quei 500 che da anni
aspettano di avere un'abitazione, una casa, a fronte delle loro
difficoltà familiari.
Da qui quindi si origina questo ordine del giorno che chiede in
maniera specifica, ovviamente per mettere di fronte ai Valdostani
le scelte che fa questo Governo e quindi dire: "Guardate, c'è chi
si occupa dei Valdostani e c'è chi invece si occupa un poco dei
Valdostani ma non si dimentica di occuparsi di chi sbarca domani",
abbiamo fatto questo ordine del giorno per chiedere di evidenziare
in aula, se è possibile, e in Commissione che cosa s'intenda per
"Inclusione nei settori di lavoro, formazione della casa" perché
magari ci siamo sbagliati e questo capitoletto voleva indicare
semplicemente che boh, è bello metterlo, è come un soprammobile, ci
piace metterlo lì, poi non si guarda, prende un po' di polvere ma
l'abbiamo messo, oppure se effettivamente si ha intenzione
d'intervenire in questo senso e se si ha intenzione d'intervenire
abbiamo necessità di capire e di avere quindi ogni spiegazione
utile per comprendere con quanti e con quali fondi s'intenda
intervenire per garantire questa inclusione: se effettivamente c'è
la volontà di investire in questo settore, si spieghi ai Valdostani
quali e quanti soldi si vogliano investire delle loro tasse per
garantire casa, formazione e lavoro a chi sbarca domani.
Presidente -
Per il Governo regionale, l'assessore
Barmasse.
Barmasse (UV) -
La rimozione degli ostacoli di ordine
linguistico culturale e organizzativo e la promozione di forme di
cittadinanza e di dialogo interculturale facilitano l'accesso dei
soggetti migranti al mondo del lavoro, a percorsi formativi,
finalizzati all'acquisizione di competenze, eventualmente al
reperimento, anche sul mercato privato, di alloggi adeguati alle
rispettive esigenze.
Favorire l'inclusione del mondo del lavoro tramite quanto sopra
declinato è un obiettivo che mira a favorire l'autonomia economica
delle persone migranti e l'integrazione sociale nella comunità.
Le risorse specificatamente destinate sono relative a fondi
statali o dell'Unione Europea.
Allo stato attuale, i progetti in essere sono i seguenti: il
progetto "VDA Valle d'Accoglienza 5", Progetto 2487 giunto alla
quinta edizione, cofinanziato dal fondo asilo, migrazione e
integrazione FAMI 2018-2021 e facente capo all'Assessorato alla
sanità, salute e politiche sociali con partenariato pubblico e
privato, finanziamento concesso per la realizzazione del progetto:
euro 251.024,25 di cui il 50% assegnati dall'Unione Europea e 50%
assegnati dallo Stato.
Il progetto ha lo scopo di migliorare i processi d'inserimento
attivo dei migranti, nonché facilitare l'integrazione degli
immigrati da Paesi terzi che vivono in Valle d'Aosta attraverso il
rafforzamento delle loro competenze linguistiche.
Le attività si concretizzano nella realizzazione di corsi di
lingua specifici, dall'alfabetizzazione fino a livelli più avanzati
destinati a target diversificati in funzione delle competenze
linguistiche già possedute.
L'autorità delegata dal Ministero dell'Interno ha autorizzato,
in ragione della sospensione dell'attività dovuta all'emergenza
Covid-19, una proroga di nove mesi, quindi fino al 30 settembre
2022, rispetto al termine inizialmente previsto per il 31 dicembre
2021.
Il Progetto FAMI Impact è il seguente: Integrazione dei migranti
con politiche e azioni coprogettate sul territorio "Vivere in Valle
D'Aosta", Progetto 2351, cofinanziato dal fondo asilo, migrazione e
integrazione, facente capo all'Assessorato alla sanità, salute e
politiche sociali, anche in questo caso con partenariato pubblico e
privato. Per il finanziamento inizialmente concesso per la
realizzazione del progetto vi sono euro 370.000 di cui 50%
assegnati dall'Unione Europea e 50% assegnati dallo Stato.
È stata concessa una proroga onerosa del termine di chiusura
delle attività progettuali e attribuzione di risorse aggiuntive ai
sensi del decreto n. 101 del 14 dicembre 2020.
La nuova scadenza è fissata il 30 giugno 2022 e gli ulteriori
fondi assegnati ammontano a euro 321 mila.
Il progetto promuove azioni di contrasto alla dispersione
scolastica, all'accesso ai servizi per l'integrazione e assicura
servizi d'informazione qualificata attraverso canali regionali e
territoriali di comunicazione.
Tra le finalità vi è la promozione della partecipazione attiva
dei migranti alla vita economica, sociale e culturale, anche
attraverso la valorizzazione delle associazioni.
Nello specifico si sta operando per il potenziamento
dell'offerta didattica interculturale e l'implementazione delle
competenze delle scuole, la messa in rete dei servizi territoriali,
la diffusione di un'informazione qualificata e l'aumento di ambiti
di condivisione con e per i cittadini migranti.
Nelle scuole, ad esempio, grazie all'applicazione del protocollo
di accoglienza, a percorsi di potenziamento dell'italiano e alla
disponibilità di materiale semplificato con il supporto di
mediatori interculturali, i giovani migranti hanno maggiori
opportunità di successo scolastico.
I punti di accesso presso gli sportelli sociali attivano i
servizi di presa in carico individualizzati e di piccoli gruppi. Le
persone più vulnerabili possono rivolgersi a uno sportello dedicato
e gli utenti che necessitano di orientamento lavorativo e
formazione professionale hanno l'opportunità di usufruire di un
servizio specifico.
Con i giovani di seconda generazione le comunità di stranieri e
le associazioni di migranti organizzano eventi e iniziative,
attualmente sospese a causa dell'emergenza Covid-19, volte a
rafforzare la cittadinanza attiva e la partecipazione di tutta la
comunità.
Per completezza d'informazione, segnalo che l'Assessorato
sanità, salute e politiche sociali è soggetto aderente, in qualità
di partner della Regione Piemonte, a un progetto contro la tratta e
il grave sfruttamento degli esseri umani denominato "L'anello
forte", a valere prima sul bando pubblicato il 3 luglio 2017 dal
Dipartimento Pari Opportunità della Presidenza del Consiglio dei
Ministri, prima edizione, e successivamente sul bando pubblicato il
21 dicembre 2018, seconda edizione tuttora in corso.
In collaborazione con la Regione Piemonte è stata definita la
rete di partenariato pubblico privata per assicurare la più ampia
collaborazione possibile in tutte le fasi del percorso
dell'attività.
Sono stati individuati partner privati del territorio con
esperienza nel settore per realizzare attività di mappatura delle
potenziali vittime di sfruttamento sessuale e di accattonaggio
forzato con la supervisione di un ente attuatore di Torino.
Il progetto "L'anello forte 2", per il quale era prevista la
conclusione al 31 maggio 2020, ha ottenuto una proroga onerosa
legata all'emergenza sanitaria di sette mesi con termine al 31
dicembre 2020 e, visto il protrarsi dello stato di emergenza, è
prevista un'ulteriore proroga dal primo gennaio al 30 giugno 2021.
I fondi sono gestiti direttamente dalla Regione Piemonte.
Segnalo infine che soggetti migranti in situazione di
particolare fragilità, così come la popolazione valdostana,
verranno sostenuti in base al bisogno specifico tramite interventi
e servizi attivi nel sistema di welfare regionale, quali per
esempio tirocini lavorativi, tirocini formativi, percorsi di
riqualificazione professionale.
In tale logica - tramite fondi statali e regionali stanziati
anche per fronteggiare l'impatto della pandemia da Covid-19 sul
tessuto sociale - verranno avviate delle progettualità e degli
interventi per contrastare il processo di impoverimento in atto e
rischio di esclusione sociale.
A mero titolo esemplificativo, si segnala che con la DGR
1172/2020 è stato approvato l'avvio di un'istruttoria pubblica per
l'individuazione di soggetti del terzo settore in qualità di
partner in ambito della procedura di co-progettazione per la
gestione d'interventi e servizi di reinserimento sociale,
occupazionale e lavorativo in favore di soggetti a rischio in
condizione di povertà e di esclusione sociale e/o beneficiari del
reddito di cittadinanza.
I fondi previsti per il progetto in questione ammontano a euro
950 mila.
Queste sono alcune spiegazioni che spero di aver dato,
consigliere Manfrin.
Ritengo - visto che comunque lei ha fatto riferimento a quanto
abbiamo scritto nel DEFR - che dal mio punto di vista non ci sia
nessun problema in Commissione a riferire.
Chiedo solamente, se lei accetta, una modifica al posto di
"Evidenziato in aula e in Commissione", le chiedo di togliere "In
aula" e di lasciare solamente "In Commissione".
Presidente -
Consigliere Manfrin, ne ha facoltà.
Manfrin (LEGA VDA) -
Innanzitutto per accettare
ovviamente la riformulazione proposta dal Governo, in secondo luogo
per ringraziare l'Assessore che ha già fornito una serie di
spiegazioni sicuramente interessanti e sulle quali potremo lavorare
molto. Spero di aver capito bene, ma se si è enormemente
ingigantito quello che si voleva intendere sul DEFR, quindi si è
fatto richiamo a dei progetti di fondi europei che constano di
quasi 600 mila euro rispetto a quello che lei ci ha detto per
insegnare la lingua o per contrastare la dispersione scolastica,
che ben si differenziano dal fornire lavoro e casa alle persone
migranti; non mi fa ovviamente ben sperare il fatto che vi siano
delle associazioni di migranti - vorrei capire se siano
associazioni autoctone che fanno del proprio core business
l'immigrazione, questo sarebbe più aderente alla verità, ma avremo
modo di parlarne - e che quindi conta su finanziamenti pubblici
statali ed europei, e questo era prevedibile.
La ringrazio anche per aver fornito, ma su questo stiamo
lavorando e lei lo sa, il riferimento alla delibera 1172/2020,
relativa all'eventuale co-progettazione e ritorniamo al discorso
che abbiamo fatto già ieri durante il DEFR: quando parliamo di
co-progettazione parliamo di cooperative, spesso di cooperative
rosse, quando parliamo di cooperative rosse arriviamo al settore
dell'immigrazione e tutto il discorso torna, quindi abbiamo fatto
il quadro della situazione.
Io la ringrazio per la sua disponibilità e mi auguro davvero di
poter arrivare al più presto in Commissione per definire
effettivamente quello che si voleva intendere con questo DEFR, per
vedere se effettivamente ci sono anche azioni che vengono condotte
che vanno nella direzione di fornire lavoro, casa e anche
formazione alle persone migranti, in parte è stato spiegato sul
progetto "Vivere", sarà interessante scoprirlo e sarà interessante
tenere informata la cittadinanza valdostana.
Presidente -
Con la precisazione di riferire in
Commissione, mettiamo in votazione l'ordine del giorno. La
votazione è aperta. Invito il collega Segretario a collegarsi con i
Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Ordine del giorno n. 7: "Assistenza domiciliare". Per
l'illustrazione, consigliera Spelgatti, ne ha facoltà.
Spelgatti (LEGA VDA) -
Esaminata la bozza del Recovery
Plan in cui è previsto lo stanziamento di 980 milioni per il
progetto "Casa" come primo luogo di cura, come si legge in un
articolo si mira a incrementare la diffusione e la qualità
dell'offerta sanitaria domiciliare garantendo un'adeguata socialità
e la prossimità della rete dell'assistenza primaria. Il progetto è
in stretta connessione con la definizione di una presa in carico
globale all'interno della casa della comunità, anche grazie
all'integrazione delle soluzioni tecnologiche.
Viene definita strategica per il futuro la sostenibilità del
Servizio Sanitario Nazionale, che necessita di soluzioni in cui la
casa possa essere una risposta alle esigenze di salute, soprattutto
per i pazienti cronici anziani.
L'obiettivo è di aumentare dal 4 al 10% la quota dei pazienti
over 65 curati a domicilio superando la media europea pari al 6%.
Entro il 2026 si passerebbe dagli attuali 850.764 a 1.394.695
pazienti. Le prese in carico dovranno aumentare del 40% entro il
2024, di un ulteriore 40% entro il 2025 e di un ultimo 20% entro il
2026.
Viste le richieste di modifiche d'integrazione per i progetti
sanitari su Recovery Plan adottati dalla Camera in una relazione
dove con riferimento al progetto "Casa" come primo luogo di cura,
assistenza domiciliare, ADI, si chiede di precisare come il
rafforzamento dell'ADI debba estrinsecarsi nei confronti dei
pazienti anche attraverso le prestazioni professionali del
personale sanitario e socio-sanitario, oltre che mediante il
potenziamento dei supporti tecnologici e digitali, si precisa
altresì che. nell'ottica del rafforzamento dell'assistenza
domiciliare, occorre promuovere il coordinamento e l'unificazione
delle prestazioni e delle erogazioni dei presidi. Inoltre si rileva
come l'ADI fornisca in prevalenza determinate prestazioni
medico-infermieristiche per rispondere a singole patologie senza
tuttavia prevedere un progetto per il futuro dell'assistenza alle
persone non autosufficienti, anziane e non.
Al riguardo si rileva la necessità di una riforma che assuma il
paradigma proprio della non autosufficienza quale del care
multidimensionale definito sulla base di criteri nazionali e
rispettoso dell'autonomia degli enti locali. Si tratta di
realizzare una presa in carico personalizzata e globale che si basi
sulla condizione complessiva dell'utente, sui molteplici fattori di
fragilità e che consenta conseguentemente di organizzare le
risposte adeguate, anche da parte delle strutture residenziali nei
percorsi di presa in carico domiciliare per le persone fragili,
tenuto conto dell'evoluzione delle loro esigenze che possono essere
mutevoli nel tempo in termini d'intensità assistenziale.
Occorre integrare gli interventi di natura sanitaria
assistenziale, riconoscendo l'esigenza delle reti informali di
supporto e prevedendo sia la presenza di operatori che siano un
punto di riferimento certo nel tempo per i soggetti coinvolti, sia
azioni di affiancamento e sostegno dedicate ai caregivers,
familiari e badanti.
Per raggiungere tali obiettivi in maniera omogenea sul
territorio nazionale, si rende necessario un intervento che
garantisca la disponibilità di personale, in special modo nelle
regioni sottoposte a piani di rientro. Inoltre occorre prevedere
progettualità specifiche dedicate al potenziamento dell'ADI per
persone con bisogni di salute complessi, quali quelli legati a
malattie rare, patologie croniche gravi che richiedono competenze
specialistiche specifiche e uno stretto coordinamento con la rete
dei centri specialistici che hanno in carico tali pazienti.
Vista altresì la relazione presentata al Senato in cui
leggiamo:
"Bisogna rafforzare le attuali previsioni di azioni per la
medicina territoriale e le cure domiciliari. È decisivo al riguardo
individuare i soggetti che dovrebbero essere i protagonisti della
trasformazione, a solo titolo di esempio: le guardie mediche e le
autoambulanze ma anche le RSA, la medicina di laboratorio, le
farmacie, sia per delineare le modalità di governance
dell'assistenza sia per progettare adeguatamente la
telemedicina.
È necessario mettere al centro di un nuovo sistema di governance
territoriale i medici di cure primarie, i loro compiti e la loro
organizzazione.
Occorre configurare il medico di medicina generale come un
primario territoriale con compiti di supporto, orientamento e
valutazione nell'ambito della rete dei medici e dei pediatri di
famiglia e in relazione agli altri presidi territoriali.
Occorre prevedere che tra i servizi erogati nella casa di
comunità siano garantiti percorsi di prevenzione, diagnosi e cura
per ogni persona, con un approccio che tenga conto delle differenze
di genere in tutte le fasi e gli ambienti della vita con la
presenza di psicologi delle cure primarie, di figure professionali,
di educatori, di pedagogisti, di infermieri di famiglia, comunità e
con l'ampliamento della rete dei consultori.
Occorre prevedere l'integrazione tra rete ospedaliera e
territorio per una domiciliarizzazione tecnologicamente assistita
delle cure sulla base di definiti protocolli, di linee guida
nazionali in risposta alle emergenze epidemiologiche, secondo
principi di appropriatezza e innovazione al fine di rimodulare il
servizio di assistenza domiciliare, non solo per ridurre gli
accessi al Pronto Soccorso, bensì come vero e proprio servizio di
gestione del paziente cronico e/o non autosufficiente, creando con
il medico di medicina generale e il pediatra di libera scelta un
servizio di continuità assistenziale di prossimità, anche
telefonico o telematico, efficace e con tracciabilità integrata
attraverso il fascicolo sanitario e socio sanitario elettronico e
ambulatori mobili per diagnosi e screening secondo le specificità
territoriali. Tale forma di assistenza deve essere inserita in un
sistema di riforma delle RSA e deve rappresentare un progetto
specifico di assistenza per gli anziani e, più in generale, per
tutti i pazienti cronici e i soggetti non autosufficienti. In tale
ambito è necessario introdurre nei LEA ausili e strumenti
innovativi necessari a prevenire e/o curare la formazione di
particolari patologie nei soggetti non autosufficienti o costretti
all'immobilità".
Sulla base di quello che ci sta chiedendo l'Europa, delle
osservazioni riportate dalla Camera dei Deputati e delle
osservazioni riportate dal Senato, noi chiediamo d'impegnare il
Governo regionale a lavorare immediatamente sulle indicazioni di
cui sopra, affinché nel nuovo piano regionale per la salute e il
benessere sociale vi sia un progetto completo ed efficiente
sull'assistenza domiciliare.
Presidente -
Per il Governo, l'assessore Barmasse.
Barmasse (UV) -
Come ho già avuto modo di rappresentare
in altre precedenti sedute del Consiglio regionale, in parallelo
all'organizzazione di un'efficace risposta per i pazienti Covid
positivi a domicilio, con la deliberazione della Giunta regionale
n. 76 in data 01 febbraio 2021 recante "Approvazione indicazioni
per l'organizzazione ed erogazione delle cure domiciliari integrate
e delle cure domiciliari palliative, disposizioni attuative degli
articoli 22 e 23 del Dpcm 17 gennaio 2017", è stato avviato un
percorso di riorganizzazione e potenziamento dell'assistenza
domiciliare integrata, in attuazione delle ultime disposizioni
nazionali in materia: valutazione dei bisogni di assistiti mediante
coefficiente di intensità assistenziale, rivalutazione degli
effettivi fabbisogni di personale sanitario, ausiliario,
amministrativo per l'erogazione delle cure, omogeneità nei
trattamenti sul territorio regionale eccetera.
Evidenzio che l'intervento - che è una più efficace risposta
relativa alle cure domiciliari integrate - andrà a inserirsi in un
più ampio disegno riorganizzativo dell'assistenza territoriale, il
quale non solo è oggetto delle tante prescrizioni contenute nei
decreti emergenziali ma rappresenta, anche oggi più che mai, una
priorità non più rinviabile del sistema sanitario regionale.
Alla luce di quanto premesso - tenuto conto dei finanziamenti
vari a cui si potrà attingere, sul punto preciso l'Assessorato sta
lavorando anche per un finanziamento in materia in ambito FESR
2021-2027, l'argomento delle cure domiciliari integrate nonché
delle cure domiciliari palliative nonché della riorganizzazione
territoriale -rappresenterà senza dubbio un asse importante del
piano sanitario della salute e del benessere sociale in fase di
elaborazione anche se, come ripeto, le linee d'indirizzo operative
sono già state fornite con apposita delibera recentemente
approvata.
Alla luce del fatto che gran parte di questi intendimenti a cui
lei fa riferimento sono stati già recepiti e sono già in fase di
elaborazione all'interno del piano socio-sanitario, io le chiedo,
Consigliera, di ritirare questo ordine del giorno o eventualmente
propongo l'astensione.
Presidente -
Consigliera Spelgatti, ne ha facoltà.
Spelgatti (LEGA VDA) -
No, Assessore, non penso nemmeno
lontanamente di ritirarlo.
Io le ho riportato solo ed esclusivamente tre punti,
sostanzialmente: 1) la bozza del Recovery Plan con le indicazioni
che arrivano dall'Europa. 2) La relazione che è stata fatta alla
Camera dei Deputati con delle richieste di ulteriori precisazioni.
3) La relazione fatta al Senato.
In queste relazioni ci sono vari spunti ma tanti, tanti spunti,
e di conseguenza non è solo il fatto di dire genericamente
"puntiamo sull'assistenza domiciliare".
Sì, "puntiamo sull'assistenza domiciliare" lo dicono tutti,
"puntiamo sulla telemedicina" lo dicono tutti, ma concretamente
come si esplicita e come si esplica questa assistenza
domiciliare?
Qui ci sono una marea d'indicazioni rispetto a come deve essere
fatto, non solo, ci sono tutta una serie di ordini del giorno che
poi le porto in sequenza ma oggi più di tanti... ne avevo già
preparati sette e la maggior parte sono appunto sulla parte
sanitaria, poi ci siamo fermati perché sennò non finiremmo più, ma
ne discuteremo poi di altre cose nei prossimi Consigli. Il disegno
che arriva dall'Europa e che ci arriva dalla Camera, che ci arriva
dal Senato, rispetto a tutto quello che è accaduto con questa
emergenza pandemica e soprattutto visto come dobbiamo andare a
spendere i nostri soldi, è un quadro generale complessivo; quindi
l'assistenza domiciliare ti si dice come la devi fare e come la
devi esplicitare, e qua noi diciamo semplicemente con questo ordine
del giorno di affermare "Rispettate i dettami che arrivano
dall'Europa e da Roma e mettete nel piano regionale", non mi basta
sentire dire "Sì sì, ci stiamo lavorando" perché tanto la risposta
è sempre "Ci stiamo già lavorando". Io voglio che ci si lavori
così, io non sono niente e nessuno ma così vuole l'Europa, così
vuole Roma, ed è così che noi chiediamo che venga fatto.
Però sostanzialmente il tutto è un quadro complessivo, quindi
c'è l'assistenza domiciliare e poi si parla delle case della
salute, poi si parla degli Ospedali di comunità e, in ultimo,
dell'Ospedale vero e proprio per le emergenze.
Quindi c'è un quadro complessivo, è un disegno complessivo, sono
tutti tasselli di un puzzle unico con un quadro generale
nell'ambito sanitario, che è completamente stravolto rispetto alla
sanità che abbiamo visto fino a oggi.
Come è stata organizzata fino a oggi? Fino a oggi abbiamo avuto
una sanità ospedalocentrica, lo sappiamo benissimo, è da una vita
che si dice che bisogna modificare questa visione, bisogna andare
verso la medicina territoriale, bisogna andare verso la
prevenzione, bisogna fare un sacco di cose, però si legge questa
frase in una quantità infinita di programmi, la si sente dire da
una quantità infinita di tempo, risultato: non è mai cambiato
assolutamente nulla.
Peccato che adesso ci sono i progetti, ci sono i soldi da
prendere in Europa per fare queste cose, ma ci viene detto anche
come bisogna farlo, quindi come si prendono i soldi per gli
Ospedali per acuti, gli Ospedali di comunità, le case della salute,
l'assistenza domiciliare e la telemedicina. Quindi bisogna guardare
il tutto, bisogna fare un bel quadro complessivo.
Mi dispiace, assessore Barmasse, non condivido minimamente il
fatto di dire che ci stiate già lavorando, benissimo, sono contenta
ma che ci si stia lavorando lo sento dire da una quantità infinita
di anni, non addosso a lei delle responsabilità, perché lei è
arrivato da pochissimo tempo. Di fatto il suo Assessorato ci sta
lavorando da anni, e con quali risultati?
La colpa di chi è? Non ha importanza, non è questo il punto, il
punto è: che cosa si fa per il futuro?
Ripeto, ci sono delle linee concrete, a noi la linea che viene
tracciata in questo caso sulla parte sanitaria come indicazioni che
arrivano dall'Europa piace, ci sembra molto intelligente, ci sembra
che vada esattamente nella direzione che a parole auspicano tutti
da un sacco di tempo e di fatto non sono mai state applicate con
dei risultati sconvolgenti, perché se noi non avessimo avuto una
Valle d'Aosta ospedalocentrica con un unico Ospedale, non avremmo
avuto le conseguenze che abbiamo avuto, e a catena non solo per la
salute, per i reparti chiusi e tutto quanto, ma anche dal punto di
vista economico perché, al di là di quello che sta succedendo
adesso nella terza ondata, non saremmo stati in zona rossa un sacco
di altre volte, perché il problema grosso era, al di là del numero
dei contagi, il problema dei posti letto, dove mettevamo dei
ricoveri in terapia intensiva e quant'altro, non avremmo avuto un
unico polo, un unico Ospedale poi tra l'altro con tutto il disastro
che noi sappiamo benissimo che spendiamo i soldi per Saint-Pierre,
poi abbiamo il Beauregard dall'altra parte e quindi è tutta una
situazione che non va bene.
Abbiamo un bel progetto che ci arriva dall'Europa ma soprattutto
se non facciamo le cose come l'Europa ci dice, non andiamo a
prendere i soldi?! Quindi abbiamo anche quello come ulteriore
problema e qui rientra, come sappiamo, anche tutto il discorso
sull'ampliamento dell'Ospedale, perché è tutto un quadro e un
pacchetto completo.
Quindi bocciatecela e vi assumete chiaramente le responsabilità
di quello che fate.
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 34
Votanti           
: 14
Favorevoli: 14
Astenuti: 20 (Barmasse, Bertin, Bertschy, Chatrian, Cretier,
Grosjacques, Guichardaz Erika, Guichardaz Jean-Pierre, Jordan,
Malacrinò, Marguerettaz, Marquis, Minelli, Padovani, Restano,
Rosaire, Sapinet, Testolin, Lavevaz e Marzi).
Il Consiglio regionale non approva.
Ordine del giorno n. 8: "Portale lavoro". Per l'illustrazione,
il consigliere Manfrin.
Manfrin (LEGA VDA) -
. Come avete avuto modo di vedere,
abbiamo fatto diligentemente un'analisi del documento di economia e
finanza regionale, questa è riferibile a una nostra incursione nel
mondo del lavoro, avevamo presentato già tempo addietro in quello
che gli storici di questo Consiglio della scorsa legislatura
potranno ricordare come "Rivogliamo l'isola felice" e, all'interno
di quel documento che venne chiamato appunto "Contro DEFR",
formulammo tutta una serie di proposte tra cui quella che adesso
vado a illustrarvi.
Questa proposta è, come è stato riassunto, intitolata - come si
può definire? - quella del "Portale lavoro", ovvero quella di
avviare uno strumento che possa favorire l'incontro fra i diversi
attori, pubblici e privati, che gravitano intorno al lavoro.
Abbiamo, per quanto riguarda la parte pubblica, l'agenzia per il
lavoro, abbiamo invece per quanto riguarda la parte privata da una
parte i soggetti in cerca di un'occupazione, e dall'altra abbiamo,
infine, le aziende che cercano dei dipendenti, dei lavoratori che
abbiano determinate caratteristiche.
L'idea è quella di formulare un portale che sia compilato in
agenzia del lavoro, che sia compilato per via telematica da coloro
che si candidano a trovarlo, che sia frutto di un accordo, invece,
di profilazione con le agenzie per il lavoro ma che permetta,
facendo tutta una serie di caratteristiche, di flag, chiamiamole
così in gergo tecnico, con l'inserimento di tutta una serie di flag
permetta di evidenziare le caratteristiche del lavoratore, i suoi
titoli di studio, le sue inclinazioni, le sue capacità, magari la
sua disponibilità di orari e di zona lavorativa e incrociando
questo con l'azienda che va a ricercare il lavoro o con le offerte
proposte dalle varie agenzie per il lavoro, di andare a "matchare"
con un termine adattato dall'inglese, si chiama così, di far
incontrare la domanda con l'offerta di lavoro.
Questo è un sistema sicuramente immediato, che può favorire
l'incontro che permette di sfruttare alcune piattaforme offerte da
numerosi attori pubblici e privati a livello nazionale, quindi
andiamo a concretizzare con questa nostra proposta, visto che non
era contenuta all'interno del DEFR, la formazione di questo portale
lavoro che trasforma quello che noi tutti ci ricordiamo, ovvero
l'ufficio di collocamento, da soggetto passivo, che riceve le
richieste di lavoro, che riceve i lavoratori e che si limita magari
a volte a mettere dei timbri o a prendere atto delle condizioni di
chi si presenta, da soggetto passivo a soggetto attivo, tanto con
le imprese quanto con i lavoratori.
Presidente -
Per il Governo, l'assessore Bertschy ne ha
facoltà.
Bertschy (AV-SA) -
Grazie, collega Manfrin, per la
presentazione e l'iniziativa.
Domani pomeriggio in Consiglio Politiche del Lavoro ci sarà la
discussione della presentazione del piano delle politiche del
lavoro. All'interno di questo piano, che poi arriverà in
Commissione e in aula, ci saranno molte indicazioni e strategie che
ci permetteranno di confrontarci su tutte le iniziative relative
alla riorganizzazione dei servizi per il lavoro.
In questo momento è in atto un potenziamento dei centri
dell'impiego: attraverso la misura del reddito di cittadinanza,
sono state messe in campo iniziative per il potenziamento dei
centri per l'impiego, sono arrivate, tra l'altro, ventidue nuove
unità a lavorare nei centri finanziati attraverso i finanziamenti
messi a disposizione delle Regioni da parte della misura sul
reddito di cittadinanza.
Noi oggi abbiamo uno strumento in riuso con altre Regioni
italiane, ma il lavoro, l'attenzione e il tempo che si sta
dedicando è per costruire - prima di pensare allo strumento che
appunto c'è e verrà implementato - tutto quello che sta intorno
allo strumento, quindi alla messa in rete e a tutte le azioni
preparatorie, perché la profilazione, l'inserimento e l'utilizzo di
uno strumento informatico siano utili a mettere insieme domanda e
offerta di lavoro.
Quindi è un'iniziativa che da un lato stimola a lavorare in
questa direzione, dall'altro sicuramente ci metterà in condizioni
di parlarne ancora attraverso la discussione delle strategie sul
piano delle politiche del lavoro.
Noi ci asterremo, ovviamente, perché ormai da parecchi mesi
portiamo avanti la progettazione che è in corso e anche il lavoro
che si sta facendo.
Presidente -
Consigliere Manfrin, ne ha facoltà.
Manfrin (LEGA VDA) -
Ovviamente non metto in dubbio il
lavoro che viene portato avanti, però mi permetto di continuare a
insistere su questa proposta che - al netto delle collaborazioni
elencate con le altre Regioni da parte dell'Assessore - diciamo che
esce un po' da questi schemi e prevede una collaborazione
trilaterale, se non quadrilaterale, e permette ai vari soggetti che
ho elencato prima di mettersi in rete in maniera autonoma e
d'incontrarsi qui, anche perché, giustamente, è importante fare
squadra con le altre Regioni, ma dobbiamo sempre ricordare che ci
riferiamo a un mercato del lavoro molto specifico, quello
valdostano, al netto del fatto che sicuramente ci saranno anche
persone con disponibilità a spostarsi, magari andare a lavorare, se
ci sono le offerte valide, in altre regioni, ma quello che dobbiamo
far crescere chiaramente è il lavoro sul nostro territorio e quindi
evidentemente l'obiettivo di questo portale lavoro - che sia un
punto di riferimento sia per i lavoratori sia per i centri per
l'impiego sia per le agenzie per il lavoro sia per le imprese
valdostane - rimane in piedi, quindi ovviamente chiederemo di
votare a favore.
Presidente -
Grazie, Consigliere. Possiamo passare alla
votazione. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 30
Votanti           
: 12
Favorevoli: 12
Astenuti: 18 (Barmasse, Bertin, Bertschy, Chatrian, Cretier,
Grosjacques, Guichardaz Erika, Guichardaz Jean-Pierre, Jordan,
Malacrinò, Marguerettaz, Marquis, Padovani, Restano, Sapinet,
Testolin, Lavevaz e Marzi).
L'ordine del giorno non è approvato.
Ordine del giorno n. 9: "Efficientamento edifici regionali". Per
l'illustrazione, il collega Segretario Distort.
Distort (LEGA VDA) -
Per contenere i tempi e per
garantire la discussione di tutti gli ordini del giorno depositati,
evito divagazioni e mi attengo a quanto riportato sul
documento.
Preso atto di quanto in più punti è riportato dal documento di
economia e finanza regionale per il triennio 2021-2023 nei capitoli
riguardanti i temi di energia, di ambiente, di opere pubbliche e
qualunque altro settore che abbia un proprio patrimonio edilizio di
competenza, in merito ai diffusi intendimenti indirizzati alla
volontà di procedere ad attività di efficientamento energetico dei
vari edifici pubblici.
Questo è quanto emerge come volontà diffusa in tutto il DEFR,
per cui mi sembra che l'ordine del giorno veramente voglia entrare
nel solco di questa linea già tracciata.
Si evidenzia che il patrimonio edilizio esistente, sia di
proprietà pubblica che privata, consuma, secondo rapporti
autorevoli, circa il 50% di energia e di conseguenza produce
approssimativamente il 40% delle emissioni di CO2 e che quindi la
riduzione di consumo energetico è la strada maestra per mitigare i
cambiamenti climatici in atto e per moderare i prezzi dell'energia,
rimodulando la dipendenza energetica da fonti fossili.
Considerato che l'Amministrazione pubblica ha tra i suoi compiti
il ruolo di tracciare le linee guida nelle buone pratiche, dando
altresì nello specifico l'esempio attraverso la corretta gestione
dell'impatto energetico del proprio patrimonio edilizio e tenuto
conto che ogni buon progetto deve essere preceduto da una buona
analisi e in tale senso per la pubblica Amministrazione si colloca
la necessità di uno studio dettagliato, sistematico che, partendo
dall'analisi dello status quo del sistema edilizio impianto
permetta l'individuazione degli interventi di miglioramento della
prestazione energetica dei fabbricati in ordine di priorità
decrescente rispetto al complesso del patrimonio edilizio
esistente, ovviamente dai più energivori ai meno energivori.
Tutto ciò premesso, l'impegnativa di questo ordine del giorno è
per il Governo regionale di avviare entro trenta giorni un piano
regionale in materia di efficientamento energetico degli edifici di
proprietà e in uso all'Amministrazione regionale, a partire da un
corretto censimento energetico degli edifici stessi con evidenza
dei rispettivi costi di esercizio e conseguente programmazione dei
rispettivi interventi di efficientamento energetico, secondo una
visione d'insieme e individuando il corretto ordine di
cronoprogramma, dopo aver approfondito ovviamente i canali
economici che consentono il reperimento delle risorse, anche in
applicazione dei meccanismi di partecipazione pubblica e
privata.
Voglio fare una precisazione: l'impegnativa è molto dettagliata,
questi dettagli non vogliono essere dei vincoli, ma vogliono
individuare il tenore del piano perché chiaramente io sono a
conoscenza del fatto che esista già un progetto strategico di
efficientamento degli edifici pubblici avviato con DGR 1255/2016,
ne sono perfettamente a conoscenza e anticipo quindi la risposta
del Governo sul fatto che sicuramente mi si richiamerà questa
deliberazione di Giunta e questo progetto strategico, ma,
volutamente, a chi risponderà io chiedo se abbia per onestà
intellettuale effettuato un confronto tra il tenore del piano
individuato, richiesto e suggerito rispetto a quanto già previsto
nel progetto strategico di efficientamento degli edifici pubblici
e, perché la risposta sia pertinente, è importante che il Governo
si chieda se questo strumento di pianificazione già in atto
permetta di avere un quadro quantitativo dettagliato dei risparmi
energetici per le casse della pubblica Amministrazione nei vari
anni di attività e di esercizio.
Se la risposta è sì, il mio ordine del giorno è pleonastico. Se
la risposta è no, il mio ordine del giorno è fondamentale.
Presidente -
Per il Governo, l'assessore Marzi.
Marzi (AV-SA)
- Le premesse sono basate sul richiamo di
norme e provvedimenti che in Valle d'Aosta sono attenzionate da
tempo, come ha appena richiamato tra l'altro il collega Distort,
più lungo rispetto alla DGR del 2016, di cui parleremo fra
poco.
Un primo controllo del sito regionale consente infatti di
verificare l'argomento che è stato considerato centrale e
strategico fin dal programma operativo competitività regionale
2007-2013, cofinanziato dal FESR e adottato dalla Commissione
europea con decisione C 2007 3867 del 7 agosto 2007, che aveva
previsto sull'asse 2 la promozione dello sviluppo sostenibile e
l'attività C: sfruttamento delle fonti di energia rinnovabile e
promozione dell'efficienza energetica, Tra diverse iniziative del
settore, anche il finanziamento di alcuni progetti pilota. Ne cito
alcuni: la concessione di un contributo in conto capitale per la
società TelCha S.r.l. a sostegno del progetto di realizzazione di
una centrale termica cogenerativa per il recupero del calore
industriale per l'alimentazione della futura rete di
teleriscaldamento della città di Aosta; la realizzazione di un
progetto pilota per la sperimentazione di diversi impianti
fotovoltaici con tecnologia a film sottile  e microeolico sul
tetto degli edifici "direzionale" e "Serpentone" in località
Autoporto; la realizzazione di un progetto pilota presso la sede
della fondazione Montagna Sicura, Villa Cameron, nel Comune di
Courmayeur per la sperimentazione delle tecnologie del solare
fotovoltaico e del solare termico in ambiente di montagna; la
realizzazione di un progetto pilota che prevede l'installazione di
un impianto d'illuminazione innovativo con corpi illuminanti a led
nell'area aeroportuale di Pollein a Brissogne; la realizzazione di
un progetto pilota di trasformazione della galleria delle botteghe
artigiane in un edificio a energia zero presso l'area aeroportuale
di Pollein Brissogne e, sempre nella medesima programmazione, è
stato poi dato il sostegno al centro di osservazione, attività
sull'energia quale centro di competenza per il trasferimento verso
gli attori della filiera costruttiva locale di conoscenze avanzate
sulla riqualificazione energetica degli edifici con la DGR del 5
dicembre 2014 n. 1766.
Per la programmazione PO FESR 2014-2020, è previsto nell'ambito
dell'asse 4:
sostenere la transizione verso un'economia a bassa emissione di
carbonio in tutti i settori, azione 4.1.1: la promozione dell'eco
efficienza e riduzione di consumi di energia primaria negli edifici
e strutture pubbliche; interventi di ristrutturazione di singoli
edifici o complessi di edifici; installazione di sistemi
intelligenti di telecontrollo, regolazione e gestione monitoraggio
e ottimizzazione dei consumi energetici e delle emissioni
inquinanti anche attraverso l'utilizzo di mix tecnologici.
Intervenire con una dotazione di 11.252.000 euro sulla
riqualificazione energetica di edifici pubblici, subordinando
l'individuazione degli stessi alla verifica dei benefici attesi,
sia in termini di risparmio energetico, potenzialmente
conseguibile, sia in termini di riduzione delle emissioni
climalteranti, oltre che fondati sulle risultanze di diagnosi
energetiche.
Saranno inoltre finanziati interventi che garantiscano livelli
di efficienza energetica migliorativi rispetto ai requisiti minimi
richiesti dalla normativa vigente, in recepimento delle direttive
europee sul rendimento energetico dell'edilizia, la 2010/ 31/CE, e
sull'energia rinnovabile, la 2009/ 28/CD.
A tal fine richiamiamo anche la DGR 1255, citata dal collega
Distort per il 2016, dove è stato approvato il progetto strategico
"Efficientamento energetico edifici pubblici" che è finalizzato a
ridurre i consumi di energia e le emissioni di gas climalteranti
negli edifici esistenti della pubblica Amministrazione, prevedendo
interventi di riqualificazione energetica.
Nei lavori che si stanno conducendo da almeno un anno di
preparazione alla prossima programmazione europea 2021-2027, la
questione dell'efficientamento energetico degli edifici pubblici
rappresenta un argomento prioritario per dare continuità a quanto
fatto negli anni precedenti.
Proprio l'analisi dell'esperienza pregressa ha permesso di
constatare come gli interventi di efficientamento energetico
impattino con le altre esigenze edilizie che riguardano oggi gli
edifici pubblici, cioè l'adeguamento sismico e la ristrutturazione
funzionale.
Non è opportuno, efficiente ed efficace pensare a un programma
d'interventi che punti sull'efficientamento energetico, ma bisogna
considerare le esigenze complessive dell'edificio, anche sotto i
profili sismico e funzionale, per poter realizzare interventi molto
efficaci e utili per la collettività.
Alla fine dello scorso anno pertanto il NUVOP è stato incaricato
di coordinare le attività delle diverse strutture
dell'Amministrazione regionale competenti in energia stabile
regionale e sismico per definire un programma d'interventi sugli
stabili regionali che consentisse di rendere sinergici
finanziamenti disponibili sui diversi programmi regionali, statali
ed europei, al fine di migliorare le prestazioni energetiche
strutturali e funzionali degli stabili stessi.
Questa attività di coordinamento sta quindi valutando le
esigenze e le possibilità d'intervento sotto tutti i punti di vista
prima evidenziati in modo da consentire il più razionale utilizzo
dei fondi disponibili su diversi programmi da concentrare le
risorse e le priorità in un numero ristretto ma significativo
d'interventi da realizzare in tempi certi.
Quanto richiesto dall'ODG non solo è già in corso ma è anche in
un buono stato di avanzamento in relazione ai tempi previsti non
solo dai programmi europei ma anche dal Recovery Plan, potendo così
fornire l'indispensabile supporto programmatico a questi strumenti
di finanziamento.
Anche il ricorso alla finanza di progetto non è assolutamente
escluso e costituisce oggetto di riflessione non solo per questo
settore, ma anche per altri settori edilizi, come tra l'altro
richiamato dal DEFR in discussione.
Queste valutazioni stanno procedendo quindi celermente e
costituiranno un indispensabile supporto alle decisioni che a breve
dovranno essere assunte sui diversi programmi di finanziamento
europei e nazionali.
Per questo motivo, apprezziamo lo spirito richiamato
dall'iniziativa e siamo certi che sia già in fase più
cooperativa.
Ciò detto il NUVOP coglierà il presente ordine del giorno, pur
astenendoci per rinnovare lo spirito e naturalmente le attenzioni
che l'ordine del giorno stesso richiama.
Presidente -
Consigliere Distort, ne ha facoltà.
Distort (LEGA VDA)
- Le faccio i complimenti per la
velocità con cui è riuscito a dire tutto quanto riportato sul testo
che le hanno preparato gli uffici però, visto che si sta già
facendo qualcosa, potrei tranquillamente dirle: "bene, sono
contento", però mancherei di rispetto per lei, mancherei di
rispetto per la materia e mancherei di rispetto per la Valle
d'Aosta, quindi, Assessore, le dico: "non ci siamo capiti, per
nulla!".
Io parlavo di un piano, lei mi ha parlato di un elenco
d'interventi e mi ha precisato esattamente quelli che erano i miei
timori: il cosiddetto piano di progetto di efficientamento,
programma strategico di efficientamento, è né più né meno che un
piano di lavori.
Poi mi riferisce che c'è da tener conto anche del contrasto alla
vulnerabilità sismica, benissimo, il piano serve per questo, è una
programmazione ma è una programmazione non intesa come elenco di
lavori da fare, quello è un'agenda, quello è un elenco, il piano ha
tutt'altro spirito e mi risulta che questo piano non esista.
Quindi il mio intento è un suggerimento ed è un suggerimento
volto nell'interesse del Governo della Regione, perché poi ogni
anno a bilancio vanno a finire dei soldi pubblici che vengono
utilizzati per spese ordinarie, tra cui ci sono le spese
energetiche.
Allora avere un piano corretto - nello spirito del buon padre di
famiglia - sul contenimento delle spese energetiche e sul corretto
investimento sugli immobili pubblici consente di spendere bene i
soldi pubblici, altrimenti non sono spesi bene, ma i soldi che non
sono spesi bene, lei mi insegna, in qualche modo vanno a finire nel
capitolo dei danni erariali.
Io non voglio creare questi spauracchi, però voglio richiamare
alla responsabilità, è esattamente questo lo spirito che anima
questo ordine del giorno.
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 33
Votanti: 13
Favorevoli: 13
Astenuti: 20 (Barmasse, Bertin, Bertschy, Chatrian, Cretier,
Grosjacques, Guichardaz Erika, Guichardaz Jean-Pierre, Jordan,
Malacrinò, Marguerettaz, Marquis, Minelli, Padovani, Restano,
Rosaire, Sapinet, Testolin, Lavevaz e Marzi).
L'ordine del giorno non è approvato.
Passiamo all'ordine del giorno n. 10 "Riordino delle RSA". Fatto
questo, interromperemo per arieggiare i locali. La consigliera
Spelgatti, per l'illustrazione.
Spelgatti (LEGA VDA) -
Visto il documento di economia e
finanza regionale DEFR per il triennio 2021-2023, letto a pagina 64
del DEFR per il triennio 2021-2023: "Le strutture residenziali
territoriali socio-sanitarie e socio-assistenziali che ospitano in
prevalenza anziani non autosufficienti e fragili sotto il profilo
clinico... dovranno necessariamente essere convertite in strutture
socio-sanitarie con una gestione diretta da parte dell'Azienda USL,
finalizzate a garantire un'appropriata risposta assistenziale
attraverso nuovi criteri di efficacia, efficienza, equità rispetto
allo standard assistenziale e sanitario previsto, ciò comporterà
sia la definizione dei carichi assistenziali del fabbisogno di
personale sia l'adozione di misure organizzative atte a prevenire
il diffondersi di epidemie.
Nel 2021, la riorganizzazione delle strutture residenziali per
anziani si avvierà con il passaggio della struttura di Variney a
unità socio-sanitaria dopo l'attività svolta in qualità di area
sanitaria temporanea, in funzione Covid dedicata, nel corso della
pandemia e con l'avvio di una nuova e ulteriore unità
socio-sanitaria presso la struttura residenziale di Morgex la
quale, aggiungendosi a quella già attivata nel Comune di Perloz,
potenzierà l'assistenza sanitaria territoriale lungo tutta la
dorsale centrale del territorio regionale.
Il percorso potrà essere completato con l'individuazione di
un'ulteriore struttura socio-sanitaria da realizzare nella media
Valle".
Preso atto di questo e considerato il periodo di particolare
criticità sanitaria dovuta alla pandemia Covid-19 che si protrae da
ormai più di dodici mesi; valutata la necessità sempre più
pressante di un riordino complessivo delle strutture residenziali
per anziani e letta soprattutto con attenzione e interesse la bozza
di disegno di legge del 2018 che prevedeva l'istituzione, a
decorrere dal primo gennaio 2019, di un ente strumentale della
Regione per la gestione associata in ambito territoriale regionale
dei servizi socio-assistenziali, semi-residenziali domiciliari,
alla popolazione non autosufficiente, segnatamente quella anziana
di competenza dei Comuni, nonché dei correlati servizi
socio-sanitari di competenza regionale, per questo noi chiediamo al
Consiglio regionale d'impegnare il Governo regionale a presentare
un disegno di legge di riordino complessivo dei servizi
socio-assistenziali, residenziali, semi-residenziali e domiciliari
alla popolazione non autosufficiente, segnatamente quella anziana,
nonché dei correlati servizi socio-sanitari, che riprenda i
principi generali inseriti nella bozza di cui in premessa, entro e
non oltre trenta giorni dalla data di approvazione del presente
ordine del giorno.
La bozza di cui si parla, questo disegno di legge che però poi
non è andato avanti - peccato - ha come principi - leggo
velocemente ed estrapolo - "L'azienda per i servizi alla persona è
proposta quale soluzione gestionale adeguata per il perseguimento
dei seguenti obiettivi: a) l'auspicata regia unica regionale nella
gestione dei servizi in questione; b) l'uniformità e l'equità di
accesso dei cittadini ai servizi su tutto il territorio regionale;
c) la razionalizzazione e l'ottimizzazione dei diversi aspetti
gestionali in una logica di economie di scala; d) il mantenimento
del contratto di lavoro pubblico del personale attualmente
impiegato nei servizi in parola.
L'Istituzione dell'Aspe VDA non preclude la futura assunzione di
scelte gestionali differenti ed evolutive", questo è importante,
"che prevedono formule anche innovative di integrazione tra l'ente
pubblico e il privato sociale su questo settore e una diversa
impostazione dell'offerta con il potenziamento di quella
domiciliare, anzi, l'unificazione della gestione pubblica sotto un
unico soggetto gestore può favorire tali processi, da avviarsi
nell'ambito di politiche di welfare regionale preventivamente
definite condivise, ed evitare scelte singole e contraddittorie tra
territori che lasciano spazio allo sviluppo d'iniziative private
non governate e regolamentate all'interno di una strategia
complessiva" e poi ci sono tutta una serie di altre
considerazioni.
Noi riteniamo che questi siano principi assolutamente importanti
e interessanti.
Presidente -
Per il Governo, l'assessore Barmasse.
Barmasse (UV) -
Con riferimento alla necessità di
riordino delle strutture socio-assistenziali e socio-sanitarie, il
DEFR dà una corretta rappresentazione della situazione sulla quale,
appunto, si sta lavorando. In particolare, informo che nelle
settimane passate, compatibilmente con i gravosi impegni legati
all'emergenza sanitaria ancora in corso, l'Assessorato ha avuto
modo di confrontarsi sul tema con i vari Presidenti delle Unités
des Communes e che la necessità di addivenire a una regia unitaria
di sistema rappresenta una priorità condivisa a livello dell'intera
regione.
La condivisione delle linee di azione con gli interlocutori del
territorio ritengo, infatti, che sia il punto di partenza per porre
in atto le azioni più efficaci ed efficienti volte a riorganizzare
il settore di cui trattasi.
L'Assessorato ha approfondito, anche mediante confronti con
realtà extraregionali, le soluzioni riorganizzative che meglio
possono rispondere alle necessità socio-sanitarie degli assistiti
valdostani e che possono produrre risultati concreti in termini di
efficacia ed efficienza nelle risposte che devono essere fornite e
sta giungendo all'elaborazione di un modello di gestione coordinata
da proporre per il nostro territorio.
Alla luce di quanto abbiamo scritto sul DEFR e alla luce di
quello che ho detto ritengo che l'ordine del giorno della
consigliera Spelgatti possa essere accettato a condizione di
togliere la frase "Entro e non oltre trenta giorni dalla data di
approvazione del presente ordine del giorno", perché non ritengo ci
siano dei termini e, vista la situazione, è fattibile.
Presidente -
Consigliera Spelgatti, ne ha facoltà.
Spelgatti (LEGA VDA) -
Sono molto contenta, accetto di
espungere "Entro e non oltre i trenta giorni". È chiaramente un
termine stretto, lo sapevo, però nel momento in cui c'è l'impegno
di andare in questa direzione lo tolgo, chiaramente con l'impegno
da parte sua di cercare di lavorarci il più solertemente possibile;
mi rendo conto che in questo momento ci sono tante situazioni sul
tavolo da risolvere, anche molto importanti. Quindi va benissimo
così, accetto la modifica.
Presidente -
Consigliere Restano.
Restano (VdA Unie) -
Solo per una suggestione da
aggiungere alla norma che si sta predisponendo. Tutti abbiamo
ricevuto una lettera datata 11 marzo 2021: "mobilità ex articolo 43
comma 1 e 4 bis della Legge 22/2010", dove un sindacato ci chiedeva
di inserire eventuali domande di mobilità verso la parte
amministrativa da parte delle OSS che non sono più idonee a
svolgere la propria professione.
Direi che nell'elaborazione di questa legge si potrebbe anche
tenere conto di questa categoria, dove parecchie persone hanno
sacrificato la propria salute alla professione in tempi in cui,
probabilmente, non c'erano tutti i presidi di protezione
individuale che abbiamo oggi. Sarebbe forse da valutare questa
opportunità, perché sono veramente tante e non sono più in grado di
svolgere la loro professione, hanno limitazioni per il sollevamento
di pesi e forse sono più delle nove segnalate da questa
lettera.
Presidente -
Consigliere Baccega, ne ha facoltà.
Baccega (PA) -
Semplicemente per dichiarazione di voto e
per dire che Pour l'Autonomie è molto lieta di votare questo ordine
del giorno, in quanto già in passato avevamo ragionato su questo
argomento e avevamo dato indicazioni che andavano in questa
direzione.
Sono lieto che l'Assessore ci abbia dato delle informazioni
nuove, ovvero che le Unités ora sono in sintonia con questo
percorso perché nel 2019, ahimè, non c'era l'unanimità per andare
nella direzione di una struttura unica che allora fu presentata,
ricordo, dall'attuale Assessore Bertschy, che incontrò delle
difficoltà per andare in avanti.
Quindi è uno sviluppo positivo per la nostra regione, è
sicuramente uno sviluppo positivo per la sanità valdostana e anche
per l'attenzione che noi presteremo alle strutture per anziani,
quindi il nostro voto è sicuramente favorevole.
Presidente -
Possiamo mettere in votazione l'ordine del
giorno. La votazione è aperta.
Invito il collega Segretario a collegarsi con i Consiglieri
presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Come anticipato in precedenza, sospendiamo per arieggiare i
locali. Il Consiglio è sospeso.
La seduta è sospesa dalle ore 17:28 alle ore 17:47.
Bertin (Presidente) -
Riprendiamo i lavori del Consiglio.
Siamo all'ordine del giorno n. 11: "Problemi dell'edilizia
scolastica in Aosta". Nel frattempo vi invito a prendere posto,
Consiglieri. Si è prenotato il consigliere Sammaritani, ne ha
facoltà.
Sammaritani (LEGA VDA) -
Preso atto delle linee di
programma riportate nel DEFR 2021-2023 al capitolo 1.4 "Istruzione
e Università", con particolare riferimento all'ultimo punto di
pagina 78 che nell'incipit recita: "Risolvere i numerosi problemi
ancora esistenti in tema di edilizia scolastica, compreso quello
delle palestre".
Rilevato che nel prosieguo del punto citato vengono elencati gli
indirizzi in materia di edilizia scolastica per le scuole superiori
e fra questi si comprende che ciò che è nato come provvisorio, solo
qualche mese fa, e quindi con una scelta fondata su presupposti
totalmente diversi, diventerà permanente - e ci riferiamo alla
localizzazione del liceo Bérard in Viale Federico Chabod - e che
ciò che sulla base di uno studio scientifico pareva non più
opportuno - e qui ci riferiamo invece alla costruzione di una
scuola polmone in Regione Tzamberlet - ritorna a essere possibile
con l'ennesima realizzazione di una scuola provvisoria, anche se
ridotta.
Rilevato altresì che dal complessivo esame di tale parte del
documento di programmazione si evince che ancora una volta l'azione
amministrativa in materia non è improntata a un reale studio basato
su criteri scientifici che tengano conto di parametri fondamentali
quali, a mero titolo esemplificativo, l'utilizzo del territorio e
la destinazione urbanistica delle aree interessate, l'esistenza
d'infrastrutture adeguate, le problematiche logistiche relative
all'esistenza dei poli scolastici, ivi comprese le strutture e i
servizi connessi, palestre, aule studio, zone di aggregazione
eccetera, la rispondenza delle varie strutture alle necessità
future della popolazione anche in base all'andamento demografico e
alla tipologia degli indirizzi di studio esistenti attualmente e di
quelli futuri, la durata e l'efficienza delle strutture
prefabbricate e i costi connessi, soprattutto nel medio-lungo
periodo e altri se ne potrebbero elencare.
Atteso che è compito imprescindibile del buon amministratore
fare scelte che tengano conto delle esigenze immediate ma anche e
soprattutto dell'impatto delle sue scelte nel medio-lungo periodo
per gestire i vari settori dell'Amministrazione del territorio e
della popolazione anche scolastica, nella costante ottica della
visione d'insieme, espresse le opportune riserve in merito a un
progetto di riassetto dell'edilizia scolastica all'interno del
territorio del Comune di Aosta che pare dettato dall'emergenza,
anziché fondato su criteri scientifici e di programmazione di medio
e lungo periodo, tanto che spesso il tempo verbale utilizzato è il
condizionale,
il Consiglio regionale impegna il Governo regionale a dare
corso, con la massima urgenza - e comunque non oltre trenta giorni
dall'approvazione del presente ordine del giorno - a uno studio
affidato a esperti del settore della pianificazione urbana - e
nello specifico dell'edilizia scolastica - e dei vari aspetti delle
funzioni didattiche, ivi comprese figure quali gli antropologi, i
sociologi e altre inerenti a discipline connesse, al fine di poter
disporre di un documento sistematico d'insieme per indirizzare
l'azione amministrativa futura in tema di edilizia scolastica.
Presidente -
Invito i Consiglieri ad abbassare il volume
perché vi è un brusio di fondo piuttosto fastidioso per chi
interviene. Per il Governo, l'assessore Caveri.
Caveri (VdA Unie) -
Io nella mia vita ne ho viste tante
ma l'idea che il sottoscritto possa accettare un ordine del giorno
in cui sostanzialmente gli si dà del cretino... vuol dire che ci
sono dei limiti di buon senso.
Io non credo che l'abbia scritto lei, non ci credo neanche
morto, perché lei conosce meglio di me la situazione dell'edilizia
scolastica ad Aosta e, se io devo risponderle, è vero che nel DEFR
noi affrontiamo in maniera emergenziale una situazione che si è
stratificata nel tempo e che è molto difficile da risolvere, invece
mi trovo il pistolotto: "atteso che il compito imprescindibile del
buon amministratore" e ho anche una lezioncina morale leopardiana
rispetto a che cosa deve fare un Assessore...
Che poi io debba fare una squadra di cui fa parte anche un
antropologo - perché così è scritto - per decidere dove mettere le
scuole di Aosta... ora, non essendo nella foresta amazzonica io per
carità, gli antropologi oramai si occupano anche di vicende urbane,
che però io debba cercare un antropologo per spiegargli dove
mettere le scuole di Aosta lo trovo abbastanza bizzarro, e sa
perché? Perché questa è una lotta quotidiana nella ricerca, con il
Comune di Aosta, di terreni dove si possa costruire le scuole e a
fronte di un'emergenza che lei conosce meglio di me, perché quando
lei era Assessore sono cominciate ad arrivare le raffiche
dell'antisismico, cioè del fatto che noi nel tempo dovremmo mettere
a posto tutte le scuole di Aosta perché non sono più legate
all'antisismico; allora già i Lavori pubblici, lo ricordava il
collega Baccega, avevano fatto un lavoro certosino, in parte
rivisto oggi sulla base anche di nuove esigenze.
Allora io faccio ammenda, mi copro la testa di cenere e mi
becco, volentieri, del cattivo amministratore. L'unica cosa che
voglio garantire è che questo studio approfondito - noi ci vediamo
quasi ogni settimana con il Comune di Aosta alla ricerca di
soluzioni, alcune veramente emergenziali: quella delle palestre e
quella delle aule dove situare le scuole che dovranno essere
rimesse a norma - è una battaglia quotidiana, assieme alla quale
abbiamo cominciato un lavoro con tutti i Comuni della Valle d'Aosta
per vedere quali saranno le necessità dell'edilizia scolastica.
Quindi mi prendo la rampogna, me la prendo volentieri,
soprattutto fatta da una persona garbata come lei, però chiederò
alla maggioranza di astenersi per una sorta di solidarietà umana
nei miei confronti.
Presidente -
Il consigliere Sammaritani, ne ha
facoltà.
Sammaritani (LEGA VDA) -
Mi spiace che lei l'abbia
interpretata in questo modo, ma le assicuro che l'ho scritta io,
perché non mi piace mai nascondermi dietro un dito.
L'antropologo, Assessore, è forse una figura anche un poco
sottovalutata sotto certi aspetti, perché effettivamente
l'antropologo in realtà abbraccia un po' tutte le discipline umane,
nel senso che appunto studia i comportamenti dell'uomo e le linee
evolutive anche dei comportamenti dell'uomo e quindi è fondamentale
per certi studi quando si va a pianificare un futuro perché, per
esempio, l'antropologo, sotto certi aspetti, ci potrebbe spiegare
uno dei suoi crucci per esempio, quello della denatalità, quindi
collegandoci a questo probabilmente ci potrebbe anche dire perché
forse nei prossimi anni le scuole come le abbiamo ideate qualche
anno fa..., è per questo che io dico in realtà mi sono dato dello
stupido da solo: perché probabilmente i progetti che state portando
avanti adesso sono quelli che sono già iniziati qualche anno fa e
lì in mezzo ci sono stato anch'io, anche se per pochi mesi, ma lì
sono appunto delle linee di programmazione che molto spesso partono
dall'edilizia piuttosto che invece proprio dall'antropologia, nel
senso dello sviluppo delle persone e della popolazione, perché io -
adesso non voglio essere autoreferenziale perché c'è già chi lo è
abbastanza qui - quando ero Assessore e ho appunto affrontato la
questione "Tzamberlet", mi ero posto fra le prime cose da
analizzare proprio il tema della denatalità, del decremento
demografico, e avevo fatto fare dagli uffici un piccolo schema, che
tra l'altro ho rispolverato, adesso dovrebbe anche vedersi la
polvere, e avevo visto che nessuno aveva pensato al fatto che per
esempio dal 2012-2013, quegli anni lì, al 2017-2018, che erano gli
anni che io potevo prendere in esame, c'era stato un decremento
delle iscrizioni alle scuole materne del 20% circa.
Beh, un decremento del 20% deve indurre necessariamente un
amministratore che sa programmare a pensare che quando saranno
finite le scuole che ha iniziato quando lui era lì, cioè in quel
momento, probabilmente ci sarà una necessità di un meno 20%, perché
io avevo fatto anche il calcolo dicendo: ma quando saranno alle
superiori queste classi di nascita di questi bambini che adesso non
ci sono?
Quindi questo è un tema fondamentale, non si possono dimenticare
questi aspetti e andare dietro a lavori già programmati, già
studiati - che magari poi sappiamo in Italia come succede, mica
solo in Valle d'Aosta, ci mancherebbe - ma che facciamo un progetto
adesso, ora che parte probabilmente è già vecchio, e questo è uno
dei problemi.
È per questo che io lo dico. Ho visto che grossomodo quello che
è contenuto nel DEFR non è altro che la continuazione di quello che
era nato, grossomodo, con le varianti del caso, comprese quelle del
Covid purtroppo. È chiaro che bisogna avere un approccio più
scientifico, cioè dobbiamo creare uno staff che possa realizzare
quei famosi algoritmi che ci servono adesso anche per sapere chi
vaccinare, quando vaccinarli, con quali modalità eccetera; stessa
cosa per la programmazione scolastica che tra l'altro è un settore
di quelli in cui è più difficile programmare, e qui gliene do atto
perché ci sono passato, ma con un minimo di buon senso tutti lo
capiamo: come si fa a programmare queste cose? Tant'è che il
problema del precariato nasce anche da una situazione - e ce l'ha
detto anche lei in passato - ma è intuitivo, si capisce che non si
può programmare un qualcosa che di anno in anno varia: quante
classi di quelle, quante dell'altra? Per esempio nel DEFR abbiamo
trovato - lo ha affrontato anche il collega Perron - il tema degli
istituti tecnici; se noi facciamo scuola anche di tipo diverso,
probabilmente ci troveremo quando questi ragazzi avranno maturato
l'età per andare alle superiori - e oggi non stanno nascendo,
quindi con numeri inferiori - ci troveremo ad avere magari un liceo
sovradimensionato e un istituto tecnico che non c'è.
Quindi programmare significa questo, in questo bisogna avere
visione e quindi magari arrestarsi un attimo e fare il punto e
dire: ma rivolgiamoci alle professionalità adeguate che non sono
solo architetti e ingegneri o chi fa fondamenta e mette a posto
scuole che poi magari, come stiamo vedendo anche recentemente,
rifacciamo fondamenta di scuole che non cadranno mai - ne sono
certo, perché io al Liceo Berard ci sono stato, quello vicino alla
stazione - e poi ci cadono i soffitti.
Allora facciamo, secondo me, uno studio un poco più approfondito
e scientifico,- e in questo ripeto ci diamo dei cretini tutti, ma
in senso buono, non volevo scatenare... non credo che lei sia così
permaloso, ma mi è parso un pochino, ma comunque va bene, ne
prendiamo atto, staremo più attenti e saremo più delicati in futuro
- ma comunque forse un approccio più scientifico è fondamentale in
un tema come questo in cui le variabili sono talmente tante che
mettere insieme delle professionalità anche diverse e anche un po'
diverse dal solito probabilmente ci potrebbe dare degli indirizzi
di programmazione molto importanti.
Credo che questo sia un tema decisamente importante e mi auguro
che ci vogliate ripensare.
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti           
: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Ordine del giorno n. 12: "Iniziative in ambito turistico". Per
l'illustrazione, la consigliera Spelgatti.
Spelgatti (LEGA VDA) -
Letto il DEFR 2021-2023, pagina 74
sezione 1.7 turismo e commercio: "Al fine di ottimizzare gli sforzi
ed evitare gli sprechi, occorre infatti porre rimedio alla
criticità del modello attuale caratterizzato da insufficiente
coordinamento dei diversi attori, la previsione di un ente unico
cui affidare in modo esclusivo l'attività di promozione,
promo-commercializzazione e comunicazione dell'offerta turistica
regionale" e prosegue.
Considerato l'oggetto n. 43.16, l'interpellanza "Individuazione
di un piano strategico di azioni a sostegno del settore turistico
ricettivo e definizione di un piano di emergenza a favore delle
attività turistiche", discusso in aula il 4 novembre 2020, dove
l'assessore Guichardaz in merito al dossier del turismo rispondeva:
"Rispetto alla questione strategica e alla strategia che noi
abbiamo rappresentato per esempio nel nostro programma, anche lì
devo dire in tutta sincerità che anche i tempi di questo
cronoprogramma sono viziati e sono ovviamente determinati dalla
situazione Covid, perché nel momento in cui io mi sono insediato,
per esempio, ho cercato di prendere atto dello stato di avanzamento
di alcuni dossier, per esempio il tema dell'ente unico di
promozione turistica, l'approvazione del nuovo sistema di
classificazione delle strutture alberghiere, l'ammodernamento della
disciplina delle attività turistico-ricettive extralberghiere,
quella dei complessi ricettivi all'aperto, la riforma dell'imposta
di soggiorno, che è un tema che è già stato trattato anche nella
precedente legislatura, la disciplina delle locazioni a uso
turistico, per esempio è un altro di quei temi che in più di
un'occasione ricordo di aver sentito trattare all'interno di
quest'aula, l'introduzione di forme d'incentivazione di natura
urbanistica per la riqualificazione delle strutture
turistico-ricettive, il tema per esempio della riforma della legge
1/2006 e del suo regolamento, il n. 2/2007, relativamente alla
classificazione e all'ampliamento per esempio delle tipologie
proprio specifiche nell'ambito della somministrazione alimentare.
Tutti temi che richiedono un grosso lavoro di elaborazione, di
ripensamento e di riscrittura ma che oggi sono... come anche il
marchio "Ombrello", per esempio, è un altro di quei temi che è nel
nostro programma ed è sulla mia scrivania in termini di dossier che
richiedono però una compensazione rispetto alla situazione
attuale".
Quindi rilevato che, in sostanza, l'Assessore non rispondeva ai
quesiti posti, diceva tutto quello che ci sarà da fare però ai
quesiti posti non veniva data risposta, valutato che il comparto
del turismo è tra quelli maggiormente penalizzati dalla pandemia
Covid e che - data l'importanza strategica cruciale che esso
riveste per l'economia nella nostra regione - dovrebbe essere
oggetto di maggiori misure e attenzione, con questo noi chiediamo
d'impegnare la Giunta regionale a indicare con precisione, per ogni
singolo tema, ai vari Presidenti di Commissione, affinché questi ne
facciano poi comunicazione ai Commissari alla prima riunione utile,
le tempistiche di presentazione nelle Commissioni competenti degli
atti amministrativi tutti, relativi ai seguenti argomenti: l'ente
unico di promozione turistica, il nuovo sistema di classificazione
delle strutture alberghiere, l'ammodernamento della disciplina
delle attività turistico-ricettive extralberghiere e quella dei
complessi ricettivi all'aperto, la riforma dell'imposta di
soggiorno, la disciplina delle locazioni a uso turistico,
l'introduzione di forme d'incentivazione di natura urbanistica per
la riqualificazione delle strutture turistico-ricettive, la riforma
della legge 1/2006 - e del suo regolamento, il n. 2/2007 - relativa
alla classificazione e all'ampliamento delle tipologie specifiche
nell'ambito della somministrazione alimentare e la disciplina del
marchio "Ombrello".
Presidente -
Per il Governo, l'assessore Jean-Pierre
Guichardaz.
Guichardaz J. (PCP) -
Grazie, collega, con lei
solitamente troviamo dei punti d'incontro su svariati temi e credo
di avere il record di voto favorevole ai suoi ordini del giorno,
mozioni e risposte positive.
Su questo francamente non posso dare una risposta positiva, nel
senso che se avessimo voluto fissare dei tempi precisi riguardo ai
temi inseriti nel DEFR - che è un atto programmatorio e che si
sviluppa in un tempo piuttosto lungo - li avremmo inseriti.
Non voglio sfuggire alle responsabilità e non voglio non darle
una risposta, ma tutti questi temi che lei ha elencato sono temi
che richiedono - come lei sa, avendo governato - dei percorsi
politici, dei percorsi sia all'interno delle Commissioni che con i
rappresentanti delle istanze che ciascuno di questi argomenti
presuppone.
Stamattina abbiamo parlato anche, per esempio, della questione
del marchio "Ombrello", lei sa bene che è un tema che va avanti da
anni, ab illo tempore, così come altri temi quali, per esempio,
l'ente unico di promozione turistica.
A conforto, posso dirle che il DDLR concernente la riforma
dell'ente unico è già scritto ed è pronto, ma è ovvio che deve
essere sottoposto a un confronto interno e deve essere valutato
anche da un punto di vista di riacquisizione, per esempio, dei
pareri finanziari. È un argomento che avevate evidentemente
discusso in termini anche di articolato nella scorsa legislatura e
credo nella legislatura ancora precedente, perché io me lo ricordo
come tema, quindi la garanzia è che questo venga in tempi
ragionevolmente rapidi portato al tavolo della discussione ma non
so dirle in questo momento se nel prossimo mese, entro l'autunno o
quando.
Rispetto alle altre questioni, per il nuovo sistema di
classificazione delle strutture alberghiere esiste un testo che
abbiamo formulato, è già stato avviato con l'ADAVA un primo
confronto per ammodernare per esempio l'atto; per l'ammodernamento
delle strutture turistiche e ricettive extralberghiere, abbiamo già
avuto un incontro con le categorie, con le associazioni
rappresentative e a breve sottoporremo l'esame agli organi
competenti, compreso il tema degli ostelli che stiamo cercando
anche quello di rivedere.
Anche la legge 8/2002 ha una bozza e alcune proposte di
modificazione che stiamo discutendo, sempre con le associazioni,
abbiamo una bozza in fase di definizione ma è una norma
estremamente complessa, perché, come lei sa, è una norma che ha
venti anni, che quindi deve essere completamente ammodernata ma,
per esempio, una modifica è stata fatta: quella delle case mobili
nell'ultima Legge Omnibus, proprio per cercare di precedere la
riforma complessiva; e, così come quella, anche la disciplina
dell'imposta di soggiorno, dove il testo della DDLR era già stato
depositato e predisposto; l'introduzione di forme d'incentivo di
natura urbanistica, anche lì esiste un testo; il nuovo regolamento
di cui abbiamo parlato variamente con il collega Baccega verrà
depositato a breve, entro i 60 giorni, che richiediamo, verrà
depositato in Commissione, senza peraltro impegnare il Consiglio
all'approvazione.
Il DDLR sulle agenzie di viaggio e tour operator: è stato
redatto un testo e il 9 aprile avremo un incontro con la neo-nata
associazione regionale degli agenti di viaggio, e via andando.
I temi sono all'ordine del giorno, sono in discussione e io
posso garantire che, così come li abbiamo scritti, verranno, nei
tempi ragionevolmente più rapidi possibili, discussi, ma discussi
secondo ovviamente i tutti i processi politici e amministrativi che
questi presuppongono.
Questo per dire che ci asterremo, ma non per disimpegnarci o per
prendere tempo.
Presidente -
Consigliera Spelgatti.
Spelgatti (LEGA VDA) -
È vero, come al solito noi andiamo
d'accordo e mi sta bene anche il tenore della sua risposta, perché
è ovvio che questo ordine del giorno era un ordine del giorno un
po' provocatorio, perché sono perfettamente consapevole che i temi
sul piatto sono temi fondamentali ma che comunque richiedono dei
tempi. L'importante è che però ci si lavori e ci si lavori con la
massima urgenza, con la massima celerità e con la massima voglia di
arrivare a delle soluzioni concrete, perché non si possono avere
semplicemente sul tavolo tremila argomenti e poi, però, non
sfornarli. Uno per volta, però uno per volta bisogna portarli
avanti.
Infatti, se vede, nel testo avevo riportato la sua risposta, non
gliel'ho anticipato prima perché volevo vedere che cosa mi avrebbe
risposto, però avevo riportato la sua risposta alla precedente
iniziativa dicendo sostanzialmente che lei non rispondeva ai
quesiti posti, perché diceva che sul tavolo c'erano tutti questi
argomenti, ma di fatto in realtà le stavo facendo un atout, perché
di fatto per lo meno lei ha detto che su tutti questi temi ci vuole
lavorare, a differenza del Presidente della nostra Regione,
stamattina.
Lei oggi ha detto: "Bene, ci vogliamo lavorare e continuiamo a
lavorare" e io dico: "Bene, per favore, lavorateci", a differenza
del Presidente della Regione che stamattina ha detto
sostanzialmente che è colpa dell'opposizione, l'opposizione fa
tutte iniziative che servono a poco, bisogna occuparsi
dell'emergenza.
Se questi sono i risultati io mi preoccupo seriamente, perché
l'emergenza sanitaria vediamo come sta andando, all'emergenza
economica non ci sono risposte, visione per il futuro non ce n'è,
per tutti gli altri Assessorati non si vede una risposta su niente,
di conseguenza la domanda è: che cosa state facendo?
Bene, mi dite - lei per la sua parte - "Stiamo lavorando su
questi temi".
Perfetto, benissimo, sono contenta che ci stiate lavorando,
cercate di dare delle risposte. Meno male che almeno lei non ha
risposto "C'è l'emergenza Covid e di conseguenza su tutto il resto
non si deve andare avanti".
Se noi portiamo tante tematiche, lavoriamo tanto elaborando
proposte per la sanità, per l'economia, per tanti altri temi, è
perché appena l'emergenza finirà - o comunque darà un attimo di
respiro - la vita nel frattempo sarà andata avanti, ci sono altri
mille problemi sul piatto che devono essere risolti comunque!
Quindi al di là degli Assessori che sono impegnati in prima
linea, e mi dispiace sempre che si portino tante iniziative
all'assessore Barmasse ma non è un "contro l'Assessore Barmasse";
lui lo potrebbe vivere in questi termini, ma viene apprezzato il
lavoro che viene fatto. È chiaro che se l'emergenza sanitaria è il
problema principale che c'è sul piatto, si cerca di portare il più
iniziative possibili sul discorso sanità, anche perché si cerca,
come opposizione, di dare contributi, idee, quindi questo è un
altro discorso.
Per lo meno si vedono le cose andare avanti, in qualche
maniera.
Tanti altri Assessori non sappiamo assolutamente che cosa stiano
facendo, quindi per fortuna che lei mi sta dicendo che per lo meno
su questo ci sta lavorando e che non ci viene data questa risposta
perché - ripeto - ci sono mille altri problemi che devono essere
portati avanti contemporaneamente e quello che ha detto Lavevaz
stamattina non è preoccupante, di più!
Presidente -
Possiamo mettere in votazione l'ordine del
giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Possiamo passare all'ordine del giorno successivo, il n. 13:
"Sanità territoriale".
Si è prenotato il Consigliere Distort, ne ha facoltà.
Distort (LEGA VDA)
- Un altro ordine del giorno per
l'assessore Barmasse, la teniamo in attività. Io le ricordo quello
che diceva Nietzsche: "Quello che non uccide rende più forte".
Quindi con questo augurio iniziale, con questa citazione, espongo
l'ordine del giorno.
Non ho avuto modo di confrontarmi preventivamente con lei,
assessore Barmasse, ma alla luce di quanto lei ha già espresso in
occasione di precedenti iniziative di pari oggetto, ritengo che
comunque si proceda sulla stessa direzione, almeno così spero.
Evidenziato che la gestione delle ondate epidemiche da
Sars-Covid ha rilevato la fragilità di alcuni aspetti dell'attuale
impostazione della Sanità della nostra Regione permettendo
d'individuare l'importanza di un rafforzamento nell'ambito della
sanità territoriale, al fine di evitare così sovraccarico e rischio
di collasso delle strutture ospedaliere, aprendo l'ottica della
determinazione dei livelli di operatività impostati su modelli
delle case della salute nelle fasi pre-acute e delle strutture a
bassa intensità di cura nelle fasi post-acute.
Atteso che le strutture di poliambulatorio presenti sul
territorio regionale - come già avevo evidenziato in
un'interpellanza su cui ci siamo già confrontati - opportunamente
adeguate, sia dal punto di vista edilizio che impiantistico e
strumentale oltre che operativo, potrebbero costituire una valida
base strutturale per la diffusione di modelli di case della salute,
eventualmente da potenziarsi con strutture di nuova costruzione se
necessario, così come alcuni beni immobiliari di proprietà pubblica
o privata, tipo gli alberghi, possono costituire il patrimonio
edilizio su cui avviare progetti per la realizzazione di strutture
a bassa intensità di cura.
Tutto questo era già presente in quell'argomento che abbiamo già
trattato per cui ho già avuto la sua attenzione, Assessore, lo
riconosco, e non è un caso di mancanza di memoria, assolutamente, e
neanche di ostinazione, però alla luce della redazione del
documento di economia e finanza ho percepito, come si è già detto,
la presa in carico del tema della sanità territoriale,
l'individuazione di questi modelli, e quindi, sulla linea di questa
porta già aperta, io proseguo e ritengo di portare all'attenzione
del Consiglio questo ordine del giorno di tipo rafforzativo di
un'iniziativa che mi sembra sia già stata presa, in nuce, e che con
questo ordine del giorno io vorrei che si rafforzasse. Vorrei, non
come volontà mia, ma metterei proprio la dimensione volitiva, la
dimensione della volontà a servizio dell'attività di Giunta, ma
fondamentalmente per un servizio unico, quello verso la comunità
valdostana.
Quindi tenendo conto della redazione in corso del piano
regionale per la salute e il benessere sociale che dovrà recepire
le indicazioni e le opportunità poste dal Recovery Fund, immagino,
in merito al miglioramento del patrimonio edilizio attraverso la
costruzione o riqualificazione di strutture dedicate alla sanità,
anche attraverso l'adeguamento sismico antincendio, nonché mediante
la realizzazione d'interventi coerenti con i protocolli di
sostenibilità ambientale e di efficienza energetica,
il Consiglio regionale impegna il Governo regionale ad avviare,
entro sessanta giorni, uno studio specifico, propedeutico o di
approfondimento al piano regionale per la salute e il benessere
sociale che analizzi e definisca le attività necessarie alla
riorganizzazione e all'investimento sulle strutture di sanità
territoriale sul profilo delle case della salute e delle strutture
di degenza a bassa intensità di cura, a partire
dall'efficientamento funzionale, organizzativo,
impiantistico-edilizio, parlo eventualmente anche di ampliamenti,
se necessario.
Ovviamente, io la vedo sotto il profilo della mia deformazione
professionale, comunque interventi di questo tipo che vadano a
rivedere organizzativamente, per come serve, assolutamente senza
voler eseguire quegli interventi modesti, interventi poco
coraggiosi, interventi limitati che rischiano di essere né carne né
pesce, ma fondamentalmente andare fino in fondo nello svisceramento
di tutti gli adempimenti necessari per far sì che queste strutture
possano diventare veramente efficienti per il ruolo che svolgono e
che possono svolgere, andando anche a definire e aprire il tema
della pianificazione di conversione di strutture esistenti - io ho
riferito, in primis, di tipo alberghiero - in strutture di degenza
a bassa intensità di cura.
È un'impegnativa di forte tenore nei contenuti ma, come penso
lei possa notare, è elastica nelle modalità di attuazione, si
tratta proprio di avviare entro sessanta giorni uno studio che vada
ad affiancare, ad approfondire, a preparare la miglior redazione
possibile del piano regionale per la salute e il benessere
sociale.
Grazie per l'attenzione, aspetto la risposta.
Presidente -
Per il Governo, l'assessore Barmasse ne ha
facoltà.
Barmasse (UV) -
Potrei leggere la risposta scritta, che è
degli uffici, ma preferisco risponderle così, nel senso che la mia
problematica è questa: come ho già avuto modo di dire prima,
condivido perfettamente i contenuti di quanto scritto nell'ordine
del giorno. È già stata avviata da parte dell'Assessorato una
ricognizione su alcune strutture, quello che non è ancora in grado
di fare l'Assessorato, dopo questa ricognizione - che è una
ricognizione ancora superficiale - è una valutazione di quante e
quali strutture poter utilizzare.
Questa è una valutazione difficile perché, così come è stato per
Variney per esempio, o per Perloz, l'emergenza Covid ci ha dato
un'indicazione immediata di quali strutture abbiamo bisogno e
quindi è stata seguita questa strada, così come potrebbe essere per
la struttura socio-sanitaria di Morgex.
È molto più difficile perché gli attori sono tanti ma è una cosa
da fare, ovviamente, ed è la riorganizzazione dell'area
territoriale: dobbiamo valutare di quante strutture in realtà
abbiamo bisogno per creare queste case della salute; quali
poliambulatori rivisitare e utilizzare e su quali poliambulatori
contare in maniera più precisa, anche perché questo piano di
utilizzo delle case della salute, degli Ospedali periferici per
cronici deve contare sull'aiuto soprattutto della medicina
territoriale, quindi dei medici di Medicina Generale.
Pur approvando e condividendo completamente quello che lei ha
scritto nell'ordine del giorno, non posso in questo momento e non
mi sento, anche alla luce e alla complessità dell'argomento, di
garantire che entro sessanta giorni avremo uno studio di questo
tipo, anche perché la terza ondata della pandemia ha creato,
ovviamente, un sovraccarico ulteriore dell'Assessorato e non
sappiamo, anche per il problema delle vaccinazioni, che conoscete
tutti, quando questo finirà.
Il termine dei sessanta giorni non mi sento di accettarlo perché
non credo di poterlo rispettare; se la pandemia, l'andamento delle
vaccinazioni ce lo permetteranno, quest'analisi verrà condotta
anche prima, perché è propedeutica -come lei ha scritto e detto -
al piano socio-sanitario, ma in questo momento, dal mio punto di
vista, diventa molto difficile poter garantire e valutare i
tempi.
Condivido pienamente i contenuti dell'ordine del giorno, ma non
posso accettarlo con questi termini temporali, perché potrei
rispettarli, ma anche no, vista la situazione attuale. Ribadisco di
non poter accettare questo ordine del giorno, limitatamente al
problema temporale. Questa è la risposta dell'Assessore.
Presidente -
Consigliere Distort.
Distort (LEGA VDA) -
Grazie, Assessore, anche per la
schiettezza e soprattutto grazie perché la risposta è stata la sua
e non quella che hanno preparato gli uffici.
Io adesso non voglio costringerla a rimangiarsi la dichiarazione
di voto che lei ha già espresso, però ho comunque da farle notare
che io, volutamente, ho parlato di avvio entro sessanta giorni, non
ho parlato di completamento dello studio entro sessanta giorni -
rendendomi conto della situazione contingente di particolare
impegno di tutto il settore della sanità in questo periodo di crisi
sanitaria - pur essendo estremamente urgente, pur essendo
estremamente importante - come lei stesso ha riconosciuto - il tema
contenuto, io non ho indicato nell'impegnativa di redigere entro
sessanta giorni, ma di avviare.
Non ho messo limiti temporali perché i limiti temporali stanno
nella sua libertà, nella sua coscienza, nell'etica, che lei
svolgerà sicuramente, metterà in atto come medico e come Assessore,
però ribadisco e tengo a precisare che il mio era un avvio, tra
l'altro un avvio rimandato a sessanta giorni mi sembra anche molto
in là nel tempo.
Se alla luce di questa precisazione lei pensa che il Governo, la
maggioranza, possa rivedere la posizione, io penso che questo è né
più né meno che il suggerimento e opportunità che l'opposizione
svolge in questi momenti nei confronti del Governo. Ci pensi
ancora.
Presidente -
Possiamo passare alla votazione dell'ordine
del giorno. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti           
: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Possiamo passare all'ordine del giorno n. 14: "Indennizzo sui
costi fissi sostenuti dalle attività commerciali". Per
l'illustrazione, il consigliere Ganis ne ha facoltà.
Ganis (LEGA VDA) -
Un ordine del giorno che fa parte
delle tante interpellanze, mozioni e interrogazioni alle quali
molti cittadini aspettano ancora una risposta relativamente ai
ristori.
Il rapido diffondersi dell'epidemia da Covid-19 ha portato a un
rapido crollo delle attività commerciali con inevitabile
ripercussione su tutta l'economia nazionale, oltre che su quella
locale. Attività commerciali chiuse, altre che lavorano a
singhiozzo aspettando che la propria regione si colori di giallo o
almeno di arancione per poter riaprire.
Una situazione ormai insostenibile, come dimostrano le quasi
quotidiane manifestazioni in piazza di questi giorni, ultima in
ordine di tempo quella degli ambulanti, ristoratori e parrucchieri
che ha coinvolto varie città e, ieri, quella in Piazza Deffeyes,
che ha compreso tutte le categorie unite, lo ha confermato.
Un'ennesima dimostrazione del malessere e della grande difficoltà
in cui versano tanti settori commerciali.
Il Governo regionale deve intervenire con misure anticrisi
rapide, anche allentando le maglie della burocrazia, perché oggi, a
oltre un anno dall'inizio dell'emergenza, ci troviamo a constatare
con amarezza che per l'anno 2021 nessuna forma di sostegno è stata
riconosciuta alle attività commerciali.
Non ci stanchiamo di ricordarlo: oltre al mancato incasso queste
categorie devono far fronte a costi fissi, quali stipendi, canoni
di locazione degli immobili e pagamento delle varie utenze.
Evidenziata un'effettiva incapacità nel far fronte a queste
spese per chi gestisce un'attività commerciale, come Gruppo
impegniamo l'Assessore competente nell'ambito della prossima legge
di assestamento al bilancio a predisporre una misura di sostegno
per attività commerciali, quali bonus una tantum per sostenere il
canone di locazione dei locali a uso commerciale e i costi fissi,
quali le utenze per l'anno 2021, iniziato in piena crisi
pandemica.
Presidente -
Per la risposta, l'assessore Jean-Pierre
Guichardaz.
Guichardaz J. (PCP) -
Intanto, davvero la ringrazio,
anche per le premesse, perché sono premesse che condivido, e non
solo a parole, ma che sono assolutamente oggettive e quindi faccio
mie le sue considerazioni circa la difficoltà del momento e anche
la necessità di rispondere in maniera rapida alle categorie.
Noi stiamo facendo, come abbiamo già preannunciato, dei
ragionamenti tecnici e politici sulla materia delle misure di
sostegno all'occupazione, all'imprenditoria eccetera, che
intendiamo peraltro prestissimo condividere con voi, nel senso che
già nei prossimi giorni - non abbiamo nessun problema, anzi -
pensiamo di socializzare questo nostro lavoro con voi, perché
pensiamo che un tema come quello dei ristori, degli indennizzi e
dell'occupazione in questo periodo sia un tema che non dovrebbe
dividere ma, anzi, dovrebbe unire. Poi, ripeto, la schermaglia
politica, la divisione in opposizione e maggioranza quello ci sta,
ma su questo assolutamente intendiamo coinvolgervi. Sarà ed è un
lavoro molto organico che ricomprende diverse misure e diverse
ipotesi, quindi le chiederei, se lo desidera, con la garanzia di
coinvolgervi nei prossimi giorni in maniera assolutamente fattiva,
di ritirare questo ordine del giorno.
Aggiungo solo che nella valutazione, che spero faremo insieme, è
assolutamente necessario che le misure, proprio perché devono
essere rapide nelle risposte, non siano eccessivamente complesse in
termini di accesso e di gestione in fase istruttoria di controllo,
perché se ci inventiamo o se mettiamo in atto delle misure
estremamente complesse che richiedono delle verifiche e richiedono
anche interventi di più tipologie di professionisti, poi alla fine
quelle esigenze di semplicità e di rapidità nella concessione dei
benefici che intendiamo fare diciamo nostre e intendiamo mettere in
atto vengono meno. In ogni caso le valuteremo e valuteremo tutte le
misure e a quel punto potremmo confrontarci.
Presidente -
Consigliere Ganis, ne ha facoltà.
Ganis (LEGA VDA) -
Si parla sempre di tempistiche. In
questi mesi mi sono reso conto che il termine "A breve" viene
utilizzato a iosa, ci dite che la maggioranza sta lavorando per
trovare delle soluzioni ma a oggi i problemi rimangono e, ripeto, i
cittadini aspettano risposte e la manifestazione di ieri lo
conferma.
I cittadini sono al limite, i tempi di attesa sono finiti e ci
vogliono i fatti, fatti concreti.
Votare questo ordine del giorno avrebbe dato un po' di respiro a
chi fa attività d'impresa e a chi è in grande difficoltà.
Vista l'importanza dell'ordine del giorno come Gruppo non lo
ritiriamo e andrà al voto.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 34
Votanti           
: 14
Favorevoli: 14
Astenuti: 20 (Bertin, Bertschy, Caveri, Chatrian, Cretier,
Grosjacques, Guichardaz Erika, Guichardaz Jean-Pierre, Jordan,
Malacrinò, Marguerettaz, Marquis, Minelli, Padovani, Restano,
Rosaire, Sapinet, Testolin, Lavevaz e Marzi).
L'ordine del giorno non è approvato.
Ordine del giorno n. 15, sempre della Lega: "Riorganizzazione
per intensità di cure". Consigliera Spelgatti per
l'illustrazione.
Spelgatti (LEGA VDA) -
Come già sa l'assessore Barmasse,
con cui mi sono confrontata, questo ordine del giorno viene
ritirato.
Presidente -
Passiamo all'ordine del giorno n. 16:
"Strutture ricettive". Consigliere Distort, per
l'illustrazione.
Distort (LEGA VDA) -
È purtroppo noto che nei vari
settori produttivi spicca sempre un primo della classe tra le
Regioni: si tratta del Trentino - Alto Adige, in particolare la
Provincia autonoma di Bolzano, e in un sano spirito competitivo e
patriottico vorrei che per una volta i primi della classe fossimo
noi della Valle d'Aosta, fossimo noi a tracciare un percorso
innovativo.
Per cui questo ordine del giorno, senza enfasi ma con tutta
pacatezza, più che ordine del giorno si dovrebbe chiamare "Regalo
all'Assessorato al turismo", perché propone l'estensione della
deroga volumetrica per la realizzazione di strutture destinate a
centro benessere, estensione della deroga che già esiste per le
aziende alberghiere e per le strutture di affittacamere.
In questo ordine del giorno si chiede di imbastire un percorso
legislativo, di affrontare, di esaminare, comunque di affidare agli
uffici l'esame di un percorso che permetta anche per le case e per
gli appartamenti per vacanze, così come disciplinati come strutture
extra alberghiere, - quindi non qualunque appartamento che viene
utilizzato e affittato per locazione turistica, ma case,
appartamenti per vacanze, strutture extralberghiere - di dotarsi di
spazi destinati al centro benessere.
Questo perché? Perché il mercato del turismo è comunque in
continua evoluzione e già prima, soprattutto prima del Covid, si
era evidenziata la necessità di operare tutta una serie di
trasformazioni dell'assetto normativo che disciplina e che
autorizza lo svolgimento di lavori, di attività edilizia ma anche
di attività organizzativa all'interno delle strutture ricettive in
genere; tanto più con il Covid si è maturata una sorta
d'indicazione stranamente forte, tra l'altro un'indicazione che ha
portato a un'attenzione particolare dell'utenza nei confronti delle
strutture di case e appartamenti per vacanze, perché evidentemente
danno garanzie preventive nelle trasmissioni di patologie, sono più
rassicuranti rispetto ad altre strutture.
Non entro nel merito, sta di fatto che questa è una situazione
che è emersa e quindi il pensare che noi in Valle d'Aosta, usando
la nostra autonomia in ambito sia di urbanistica, di disciplina
urbanistica, sia in materia di industria alberghiera e di turismo,
e noi utilizziamo questa autonomia per poter fare un passo avanti
dal punto di vista qualitativo della nostra offerta e pensare che
anche le strutture di case e appartamenti per vacanze possano
beneficiare, così come le strutture alberghiere e le strutture di
affittacamere, di spazi e volumi destinati al centro benessere in
modo tale che l'offerta turistica aumenti di livello.
Chiaro è,
est modus in rebus
, io quello che chiedo
nell'impegnativa è di individuare entro il termine di trenta giorni
il percorso tecnico legislativo per una modifica dell'articolo
90ter comma 1 della legge 11/98, quindi individuare il percorso
tecnico legislativo per questa modifica.
Dico
est modus in rebus
perché è chiaro che questo non
vuole essere un'istigazione a realizzare estensioni incontrollate
dei volumi, assolutamente, benché mi sembra che sia anche il caso
d'interrogarci su che cosa intendiamo per edilizia, per
costruzione, perché se per noi è demonizzazione nel senso che tutto
ciò che opera la mano dell'uomo in campo edilizio va a stravolgere
una situazione naturale, allora abbiamo già individuato una certa
strada che è una strada a ritroso. Se invece noi intendiamo
l'attività edilizia come l'attività attraverso cui una società
esprime il suo livello di civiltà, ecco che è estremamente
importante prendere in considerazione questa opportunità.
Innanzitutto, noi sappiamo che per la disciplina turistica le
case e gli appartamenti per vacanze devono essere un minimo di due,
quindi non stiamo parlando del fatto che io ho un alloggio libero,
lo affitto a uso turistico e mi creo la struttura di centro
benessere. Ovviamente, tutto questo deve essere subordinato a un
business plan che valuta l'opportunità - così come succede
normalmente per le strutture di affittacamere dove ci sono al
massimo sei camere da letto, quindi non è un'industria gigantesca,
al massimo sei camere da letto - e la possibilità per i conduttori
di queste attività di realizzare un centro benessere. Per cosa? Per
migliorare, così come recita la legge, la funzionalità
dell'offerta.
Quindi, in questo spirito, io chiedo in questo ordine del
giorno, come ho già anticipato, e ribadisco per esteso:
"Individuare entro il termine di trenta giorni il percorso tecnico
legislativo per una modifica dell'articolo 90ter comma 1 della
legge 11/98 che preveda l'estensione alle case e appartamenti per
vacanze, così come definito dall'articolo 17 della l.r. 11/96" -
così almeno specifichiamo di cosa parliamo, finora non l'ho
accennato ma lo esplicito adesso - "e ai complessi ricettivi
all'aperto, i campeggi, di cui alla l.r. 24 giugno 2002 n. 8,
dell'attuale disciplina che consente alle aziende alberghiere e
agli esercizi di affittacamere la realizzazione di superfici e di
relativi volumi da destinare a centro benessere, nel fine di
soddisfare esigenze connesse al miglioramento e al potenziamento
dei servizi offerti, in deroga alla verifica degli indici
urbanistici".
Presidente -
Per il Governo, l'assessore Jean-Pierre
Guichardaz.
Guichardaz J. (PCP) -
È sicuramente un tema, come tanti
altri di quelli che lei pone, che l'opposizione pone, che richiede
degli approfondimenti che non possono essere "liquidati" in tempi
brevi o con un impegno che poi potrebbe non essere mantenuto nel
caso in cui gli approfondimenti possano poi portare a dei
ragionamenti di tipo diverso.
Solo due annotazioni: riguardo ai complessi ricettivi all'aperto
la l.r. 11/98 prevede la possibilità che questi possano beneficiare
della deroga prevista dall'articolo 90ter, quindi quantomeno per
quanto riguarda questo settore, se leggiamo bene la norma, vi è già
la possibilità di andare in deroga rispetto a questo argomento
dell'incremento volumetrico relativamente ai centri benessere.
Come le dicevo ieri, chiacchierando, perché ho preferito così
capire anche prima di rispondere quali fossero i suoi intendimenti,
riguardo invece alle case per vacanze, gli appartamenti per
vacanza, c'è qualche dubbio in più che richiede degli
approfondimenti, intanto perché le unità abitative di una casa
possono essere ubicate su un intero territorio, come lei sa molto
meglio di me, ed essere di proprietà di soggetti diversi - e quindi
l'ipotesi comporterebbe comunque delle problematiche difficili da
risolvere - e dall'altra parte perché lo spirito della legge e
delle successive integrazioni era proprio quello di distinguere la
parte più alberghiera rispetto a queste altre formule, quindi
smarcare la tipologia delle case di vacanza da quella alberghiera
di RTA.
Quindi anche su questo va aperto un ragionamento. Potrebbe
essere - e su quello io con gli uffici ho interloquito tra ieri e
oggi - una formulazione da aggiungere al comma 3bis che potrebbe
indicare che è consentito dotare lo stabile, ogni singola unità
abitativa, di spazi e attrezzature da destinare a centro benessere
a servizio esclusivo delle persone alloggiate, ma questo
consentirebbe di prevedere negli spazi esistenti attrezzature di
benessere, perché eviterebbe in questo modo un incremento
volumetrico senza limite in deroga al PRG per realizzare un centro
benessere, cosa che al momento rischia di non essere prevedibile in
termini di ricadute di effetti.
Per questo motivo le chiedo - proprio anche per l'esigenza di
approfondire il tema in maniera laica, quindi distaccata diciamo da
sentiments
che possano interagire - se può ritirare questo
ordine del giorno per aprire un dibattito sereno sulle varie
possibilità in modo tale da capire quali sono gli effetti e le
situazioni che intervengono rispetto a un'impegnativa di questo
genere.
Presidente -
Consigliere Distort.
Distort (LEGA VDA) -
In merito alla sua ultima richiesta
di ritiro dell'ordine del giorno io le dico: sa cos'è che mi frega?
San Giovanni Bosco che dice: "Quando credi che qualcosa sia giusto,
costi quel che costi lo fai".
Le dico con tutta sincerità che devo ammettere che giustamente
lei si è ritrovato sul suo tavolo questo ordine del giorno ieri ed
è un ordine del giorno il cui argomento è oggetto della mia
riflessione da tempo, quindi le do il beneficio del tempo di
maturazione.
Ciò nonostante, io comunque credo alla bontà di questo ordine
del giorno e tengo a fare soltanto una precisazione in modo da
cominciare a portarci avanti, è come se stessimo lavorando io dai
banchi dell'opposizione lei in posizione di Governo; però, in
questa sana collaborazione o comunque sana dinamica che può
collegare i due ruoli, io comincio già a dire che l'ampliamento
volumetrico è innanzitutto un ampliamento volumetrico in deroga,
che esiste non solo per gli alberghi ma anche per le strutture di
affittacamere.
Il taglio, la dimensione di strutture di affittacamere, la
dimensione aziendale anche in termini di volume e di superficie non
è molto diversa da quella delle case e appartamenti per vacanze,
parlo di rapporto di scala ovviamente, quindi questo ci fa già
capire che se si è ammesso a questi, come diceva Sant'Agostino "Si
isti et istae, cur non ego?", cioè se questi e queste (possono),
perché io no?
Allora se può l'affittacamere, perché no la casa appartamento
per vacanze?
Evidentemente perché nel momento in cui si è disciplinata questa
diversa attività extralberghiera, evidentemente a quell'epoca non
era necessaria, non si evidenziava la necessità di pensare che le
case e appartamenti per vacanze potessero disporre di un centro
benessere.
Tra l'altro, se questo è un timore, io ribadisco che un elemento
per evitare un proliferare di aumenti volumetrici potrebbe essere
il pensare a un'unica area di centro benessere collettiva per le
varie unità di case e appartamenti per vacanze, così come
all'interno di un chambre d'hôtes, di un affittacamere, perché
riguardo alla letteratura di quanto è stato eseguito sul nostro
territorio, se lei chiede ai suoi uffici di darle una relazione di
tutte le attività di affittacamere che hanno il centro benessere le
faranno presente che se non tutti almeno quasi tutti hanno il
centro benessere a uso collettivo.
In più, le dico che il gestore di un'azienda - che sia chambre
d'hôtes o che sia cave -comunque è un imprenditore non è un
costruttore che si mette a costruire degli abusi edilizi,
travestiti da estensioni delle proprietatività, questo non entra
nella mente sana di un conduttore sano, per cui si autoregolano
queste strutture e questo è estremamente importante.
Chiaro è che se c'è un caso di furbetto della situazione che
utilizza questa norma per bypassare una sorta di atteggiamento, di
attitudine speculativa in termini edilizi, è chiaro che nel momento
in cui si pone una norma, noi comunque sappiamo che la norma serve
a evitare certi estremi.
Nello stesso tempo, all'interno di quel perimetro c'è spazio per
tutta l'attività virtuosa e poi anche per l'attività di chi non è
virtuoso, però per l'eventualità o il rischio o il timore che ci
siano situazioni abnormi, pensare di penalizzare e di non
consentire a un'imprenditoria che più che mai oggi in questo
periodo ha bisogno di segnali per risollevarsi... è estremamente
importante che si abbia sensibilità in questa linea.
Io prendo atto della sua posizione, prendo atto della prudenza
espressa, non la condivido, mi riserverò di riproporre
ostinatamente perché credo in questo, credo in questa iniziativa,
in altre occasioni.
In ogni caso non ritiro e quindi chiedo al Presidente del
Consiglio di porre in votazione l'ordine del giorno.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Ordine del giorno n. 17: "Tutela prodotti enogastronomici
locali". Ha chiesto la parola il consigliere Planaz, ne ha
facoltà.
Planaz (LEGA VDA) -
Spero mi sentiate bene, perché mi
hanno detto che ieri non era molto chiaro il mio intervento.
Ho ritenuto opportuno presentare questo ordine del giorno, preso
atto del DEFR 2021/2023, che prevede un supporto alle aziende
agricole con specifici interventi relativi al sostegno del settore
agroalimentare colpito dall'emergenza epidemiologica, anche in
merito alla commercializzazione dei prodotti.
Analizzando il DEFR riguardo al settore dell'agricoltura, anche
se c'è poco di concreto io penso che l'Assessore competente abbia
molto a cuore la commercializzazione e la tutela del territorio e
la promozione dei nostri prodotti, fondamentali per il mantenimento
del territorio.
È già stato detto più volte oggi: a partire dall'agricoltura per
tutto il tessuto economico-sociale commerciale della nostra
regione, l'importante è creare una sinergia tra tutte queste
piccole aziende di montagna, in modo da valorizzare al meglio il
nostro prodotto, ma bisogna pure fare molta attenzione alle
contraffazioni che tutti i giorni si presentano, a livello
nazionale e internazionale: imitazioni che puntano sul richiamo
della montagna, sulla particolarità di un territorio o sulla
genuinità; il più delle volte si sfrutta il nome della nostra
regione per promuovere dei prodotti che con la Valle d'Aosta hanno
niente a che fare.
Ho letto sulla presentazione del DEFR: "Incentivare la
multifunzionalità dell'agricoltura di montagna verso obiettivi
trasversali di settori economici indispensabili tra agricoltura,
ambiente e turismo in modo da generare economia, occupazione e
reddito per molte aziende anche se soprattutto, in tempo di
Covid-19, è necessario sostenere le aziende agricole a gestione
familiare".
Io penso che si sia individuato in pieno le problematiche della
nostra regione e penso che in fase di assestamento di bilancio se
si può riproporre le iniziative dell'anno scorso sulla promozione
dei prodotti della nostra regione - si fa riferimento alla stessa
legge che fra l'altro va a riprendere lo stesso articolo anche a
livello nazionale sul fondo di sostegno alla filiera di
ristorazione praticamente con lo stesso obiettivo - noi la dovremmo
indirizzare, se si ritiene opportuno sia il caso di nuovo di
incentivare su questo tipo di voucher sui prodotti agricoli,
indirizzare e fare molta attenzione, perché si spenda bene i soldi
pubblici a favore delle aziende che lavorano e mantengono un
territorio, parlo in generale di tutte le attività, dalle aziende
zootecniche alla produzione di carne, le attività vinicole,
ortofrutticole e quant'altro, tutte le piccole attività commerciali
e turistiche della nostra regione: possiamo dare un aiuto e un
sostegno a tutte le aziende, sia quelle che si dedicano totalmente
a queste attività sia quelle per le quali tale attività non è la
principale.
Allora per questo chiediamo d'impegnare il Governo regionale a
disciplinare le modalità con cui i prodotti trasformati di alimenti
che trattano prodotti con i marchi, DOP, IGP, PAT e DOC e in tutta
questa lunga serie della presentazione si è anche parlato molto del
marchio "Ombrello", bisognerebbe fare molta attenzione a
disciplinare bene i prodotti che derivano direttamente dal nostro
territorio.
Per questo chiedo che sia presentato questo ordine del giorno
per tutelare al meglio tutte queste aziende e chiedo all'Assessore
competente di firmare questo ordine del giorno per assicurare alle
aziende che lavorano nel nostro territorio che si vuole premiare
chi ce la mette tutta per mantenere questa regione, per collaborare
con gli enti, con le varie strutture del territorio, sia
commerciali che alberghiere, per attirare un turismo che cerca il
prodotto locale.
È per questo che ho presentato questo ordine del giorno.
Presidente -
L'abbiamo sentita perfettamente. Per il
Governo, l'assessore Sapinet.
Sapinet (UV) -
La promozione e la valorizzazione dei
prodotti è sicuramente obiettivo comune che tutta l'assemblea
condivide, possiamo dire che il voucher è nato in questa emergenza,
quindi l'emergenza ha di fatto generato un'opportunità,
un'opportunità che andrà sicuramente mantenuta negli anni, al di là
del periodo di emergenza.
La sua proposta, ahimè, ha alcune difficoltà di attuazione,
difficoltà che le spiegherò citando alcune normative.
La tutela della qualità delle produzioni agroalimentari è in
sede europea un complemento della politica di sviluppo rurale e
delle politiche di sostegno dei mercati dei redditi nell'ambito
della politica agricola comune e rappresenta, in particolare per il
nostro Paese, uno dei principali obiettivi della politica
agroalimentare, considerato che l'Italia vanta in Europa il maggior
numero di prodotti a marchio di qualità registrato, oggetto di
numerosi e sofisticati tentativi di contraffazione.
La disciplina dell'etichettatura dei prodotti e delle
conseguenti informazioni ai consumatori costituisce anch'essa un
aspetto della tutela della qualità del prodotto; l'Italia ha
implementato a questo proposito la legislazione europea con norme
interne finalizzate alla difesa delle produzioni agroalimentari di
qualità.
L'etichettatura dei prodotti e l'origine dei prodotti sono
normati dal regolamento dell'Unione Europea n. 169 del 2011 e dalla
legge n. 4/2011, a cui fanno complemento direttive e regolamenti
comunitari sugli specifici prodotti.
Occorre ricordare che non ci sono solo le norme della tutela dei
prodotti dei consumatori, ma anche quelle sulla libera circolazione
delle merci, sulla tutela della concorrenza, per cui ogni
intervento normativo in materia deve essere ben bilanciato.
Solo per i prodotti a denominazione di origine protetta, i DOP,
e a indicazione di provenienza protetta, gli IGP, l'indicazione
della provenienza costituisce uno degli elementi qualificanti del
disciplinare di produzione e dunque della particolare qualità del
prodotto stesso come previsto dai disciplinari specifici.
In tale contesto i margini della normativa regionale sono
piuttosto ridotti e sicuramente la tutela dei prodotti deve essere
fatta, oltre che nel rispetto delle normative europee e nazionali,
in modo da valorizzare le caratteristiche e da incentivarne
l'acquisto e il consumo.
Come già ricordato, la partita si gioca in gran parte sul lato
del consumatore, che deve essere adeguatamente informato e reso
consapevole al momento dell'acquisto; in tal senso l'Assessorato -
e l'ha ben ricordato anche lei - s'impegna da anni nel promuovere
il consumo dei prodotti locali a filiera corta, come già
evidenziato questa mattina, e nell'incentivare l'ottenimento di
marchi di qualità da parte degli stessi, percorsi graduali che
devono essere eseguiti con la giusta attenzione, non solo nel
rispetto delle normative di riferimento ma anche dell'evoluzione
dei mercati; sono poi diverse le azioni che vanno in questa
direzione e le abbiamo ricordate questa mattina durante
l'illustrazione del DEFR.
Io capisco e condivido le buone intenzioni, ma stante al quadro
normativo vigente e all'attenzione che il Governo regionale, in
particolar modo in questo periodo, sta dedicando ai prodotti
agroalimentari del nostro territorio, la inviterei a ritirare
l'ordine del giorno, in alternativa propongo l'astensione.
Presidente -
Consigliere Planaz, ne ha facoltà.
Planaz (LEGA VDA) -
Assessore, guardi, sono molto deluso,
non per il risultato politico ma per la risposta che lei ha dato a
tutela dei prodotti locali della nostra regione.
Ha fatto cenno al mercato libero, magari prima non mi sono
spiegato bene. Io conosco perfettamente le regole, sia a livello
nazionale sia a livello europeo, sull'etichettatura dei prodotti e
ne siamo tutti bene a conoscenza, ma se noi come Regione autonoma
pensiamo d'intervenire e d'incentivare il consumo di prodotti
alimentari, e anche non alimentari ma prodotti al 100% della nostra
regione, potremmo anche decidere quali prodotti incentivare e
facendo una curata analisi sulla tracciabilità, che stanno già
osservando tutte le aziende produttrici della nostra regione, che
rispettano i disciplinari per certi prodotti, soprattutto per
quelli DOP, ma anche e non solo per fornire al consumatore
trasparenza sul prodotto, per dare una garanzia in più, perché
voglio ricordarle che se oggi i produttori agroalimentari della
nostra regione restano in piedi è perché si evidenzia
scupolosamente da dove derivino i prodotti, la loro genuinità, dove
vengano prodotti e tutta una serie di bellissime immagini da cui il
consumatore viene attratto e per cui è disposto a spendere qualcosa
in più per consumare un prodotto di una determinata qualità, come
lo sono tanti prodotti che vengono commercializzati nella nostra
regione.
Io lo so benissimo, infatti vorrei che facesse un'ulteriore
attenzione su questo ordine del giorno, avevo già presentato altre
iniziative... è inutile che parliamo di decremento demografico
delle popolazioni di montagna, che non ci sono più famiglie sul
territorio! Uno dei tanti modi d'incentivare le piccole aziende che
rappresentano il tessuto economico della nostra regione sta nel
prestare non una piccola ma una grande attenzione a chi produce,
commercializza e lavora in montagna, perché se lei mi risponde che
non vota questo documento, significa che tutto quello che c'è
scritto sul DEFR riguardante l'agricoltura... non solo c'è scritto
tutto e non c'è scritto niente - come ha ricordato stamattina il
collega Marguerettaz - ma c'è anche scritto il falso, perché se noi
scriviamo che vogliamo tutelare i prodotti di montagna, le aziende
di montagna, le famiglie di montagna e poi non li sosteniamo con i
nostri soldi, con le nostre leggi autonome...  tra l'altro
questa legge approvata l'anno scorso - articolo 58 della legge 8 -
è stata messa in piedi anche dal Ministero dell'Agricoltura, allora
è proprio una legge che non ha fondamenta?! Io non so se sia stata
copiata o se casualmente le due leggi siano andate avanti di pari
passo, però se anche il Ministero dell'Agricoltura va su una certa
ottica e ha premiato tutta la ristorazione che ha comprato prodotti
italiani, io penso che quello che le sto chiedendo oggi non sia
niente di anomalo e non vada contro le leggi, né nazionali né
europee, che sono ben citate sulla legge della ristorazione
sull'approvazione al Ministero dell'Agricoltura.
Io non ho nessuna intenzione di ritirare questo ordine del
giorno, però lei deve fare un'attenta analisi, io non so se l'abbia
scritto lei il programma DEFR o gliel'abbiano scritto ma io spero
che l'abbia letto, perché se lei e la sua maggioranza oggi vi
astenete e non votate questo ordine del giorno, vuol dire che tutto
quello che è stato scritto in questo programma è nullo.
Presidente -
Consigliere Rollandin, ne ha facoltà.
Rollandin (PA) -
Mi sembra corretto intervenire in questo
caso perché, come ricordate, io ho cercato, discutendo del DEFR, di
parlare nel modo più tranquillo possibile, ma con una certa
intensità sul discorso dell'agricoltura, sul discorso delle
problematiche a esso collegate.
Ora il tema che viene illustrato dal collega in modo molto
esaustivo penso che non vada a invadere campi che non conosciamo,
si chiede solo di essere attenti a quello che si può fare, non
capisco qual è la ragione per la quale non sia accettabile questo
tipo di soluzione, non va contro nessuna non dico legge ma nemmeno
prospettiva che lei ha sottolineato.
Il problema vero è che se noi non diamo l'idea di essere vicino
a chi lavora, vicino a chi produce, vicino al mantenimento delle
norme che sono a difesa di questi prodotti, difficilmente siamo
credibili.
Mi spiacerebbe che venisse frainteso, malinteso o addirittura
inteso come una nonchalance il fatto di non accettare questo
richiamo, che poi è molto semplice. Non è che chieda delle
particolari attenzioni, chiede solo di andare nella direzione che
auspicano tutti i lavoratori dell'agricoltura.
Non voglio dire altro, perché lei conosce la situazione molto
bene, non è uno che non sappia che cosa significhino
nell'agricoltura di montagna certe lavorazioni, quali siano gli
impedimenti in alcuni momenti e cosa invece serva per dare un po'
di fiato anche a chi lavora, a chi produce, a chi con qualità
lavora in questo settore.
Io credo che questo impegno, francamente, non lo vedo come un
possibile impedimento per cui non si possa immaginare le modalità
che sono così esplicitate, dove è che andiamo a cozzare se noi
approviamo questo ordine del giorno. È nel rispetto delle regole,
quindi io francamente inviterei, lei e chi la sostiene, a ragionare
su questo, sennò verrà veramente frainteso.
Le giuste osservazioni che sono state fatte portano a
interpretare in modo corretto quello che sarebbe il modo con cui
all'esterno viene inteso questo diniego, in modo che, a mio avviso,
non risponde a quello che lei vorrebbe fare, non risponde a questo,
lei conosce il settore, sono convinto che lei ha intenzione di
mantenere giustamente dei rapporti che possano permettere di
lavorare insieme. Questo è un invito.
Io le chiederei di ripensare un attimo, perché credevo che
questo fosse quasi un atto dovuto, è di una semplicità astrale, non
c'è bisogno di conoscere nemmeno molto dell'ambito agricolo per
accettare una situazione che va a vantaggio di tutti, va a
vantaggio del consumatore, va a vantaggio, prima di tutto, di chi
produce, quindi non ci sono controindicazioni.
Francamente, visto anche quello che ha già detto nel suo
intervento... non so dove riscontrare delle difficoltà
nell'accettare questo invito.
Quindi io le chiederei di pensare bene prima di invitare anche i
suoi colleghi a non votare, non ha controindicazioni.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Ordine del giorno n. 18, sempre della Lega: "Mappatura percorsi
ciclabili".
Per l'illustrazione la consigliera Spelgatti.
Spelgatti (LEGA VDA) -
Assessore, torno nuovamente sul
tema, e iniziamo a leggere.
Vista la delibera del 6 novembre 2019 di approvazione della
mozione di cui all'oggetto 1060/15 "Impegno per la realizzazione di
un sistema diffuso di percorsi ciclabili sul territorio regionale"
- di cui si riporta il testo emendato, perché era stata approvata
-, premesso che le forme di turismo legate all'uso della bicicletta
anche in tratti in pendenza, soprattutto a seguito dell'esplosione
del fenomeno dell'utilizzo delle bici con pedalata assistita, sono
sempre più in espansione in tutta Europa, ma la Valle D'Aosta
ancora nulla ha fatto per rendere in tal senso attrattiva la nostra
regione.
Attualmente in Valle d'Aosta non risultano censiti, mappati da
parte dell'Amministrazione regionale dei percorsi destinati all'uso
delle biciclette.
Rispetto a molte altre regioni, in Valle d'Aosta, data la nostra
caratteristica di territorio montuoso, siamo rimasti molto indietro
nello sviluppo di una rete diffusa di piste ciclabili, ma il nostro
territorio è ricco di strade poderali e strade asfaltate secondarie
- sottolineo: strade asfaltate secondarie - che danno vita a
percorsi ciclabili di particolare bellezza del tutto sconosciuti
anche alla popolazione residente.
Considerato che i profili di responsabilità giuridica a carico
dei proprietari dei terreni e dei presidenti di consorzio sui quali
insistono i tracciati su strade poderali eventualmente utilizzabili
dai ciclisti devono essere studiati e approfonditi anche
verificando come altre Regioni abbiano affrontato il problema e
quali soluzioni, anche giuridiche, abbiano adottato; considerato
altresì che gli investimenti necessari al fine di pubblicizzare
itinerari già potenzialmente usufruibili costituiti da strade
asfaltate secondarie e strade poderali già esistenti non
necessitano se non di idonee indicazioni, con apposite paline di
segnalazione e della realizzazione di un'applicazione scaricabile
sugli Smartphone con l'indicazione dei suddetti percorsi con i più
moderni sistemi di geolocalizzazione divisi per fasce di
difficoltà, e che eventuali altri costi per singoli tratti di
strade poderali da sistemare per la messa in sicurezza dipendono
dalla scelta d'inserire in questa mappa la strada poderale che
necessità d'investimenti e che tali decisioni verranno prese in un
secondo momento, facendo mano a mano un raffronto tra l'enorme
opportunità per il territorio interessato ad avere inserito in rete
tale percorso con le conseguenti ricadute in termini turistici, a
fronte della valutazione delle somme da spendere.
Udito il dibattito in aula e in particolare gli interventi degli
Assessori competenti e del Presidente della III Commissione
consiliare permanente, che hanno illustrato l'attività di analisi
della situazione e i pareri giuridici già acquisiti da parte
dell'Assessorato competente e risoluzioni adottate da altre Regioni
e Province autonome, tutto ciò premesso impegna la III Commissione
consiliare permanente a
1) proseguire il lavoro già avviato sugli approfondimenti
giuridici e amministrativi relativi alle questioni della
responsabilità civile per le strade poderali e inoltre a valutare
la possibilità di addivenire alla mappatura dei possibili percorsi
percorribili in bicicletta su tutto il territorio valdostano in
relazione a itinerari su strade asfaltate secondarie, apponendo la
dovuta segnaletica e specificando il grado di difficoltà;
2) Alla realizzazione di un'applicazione scaricabile sugli
Smartphone con indicazione dei suddetti percorsi con i più moderni
sistemi di geolocalizzazione divisi per fasce di difficoltà e a
produrre una relazione in merito e a trasmettere alla stessa Giunta
regionale, per le determinazioni del caso.
Richiamata l'interpellanza, perché sono ritornata sul tema,
protocollo n. 160/2020, riportata la mozione di cui sopra, si
chiedeva se fosse intenzione dell'attuale maggioranza dare seguito
agli impegni presi dal Consiglio Regionale con l'approvazione della
mozione suddetta, preso atto del fatto che nonostante la risposta
positiva dell'assessora Minelli sull'intenzione di portare avanti
gli impegni presi, nulla ancora è stato fatto e la Commissione
competente non è stata convocata. Noi chiediamo appunto di
convocare la III Commissione permanente, insomma la stessa
impegnativa della mozione approvata all'epoca.
Perché torno sul punto? Ormai è diventata una battaglia tra me e
lei, assessora Minelli, perché io le ricordo il contenuto della
mozione che avevo portato in Consiglio all'epoca e lei all'epoca
era seduta al posto del collega Marguerettaz. Evidentemente le
battaglie vanno sempre su quel posto lì, vede, adesso continuo con
Marguerettaz...
È quel posto che porta bene, o porta male, dipende un pochino
dai punti di vista. Comunque sia, il contenuto dell'impegnativa era
ben diverso ...poi potremmo fare degli studi su quello che accomuna
lei e la collega Minelli, possiamo fare dei bei ragionamenti...
comunque sia, l'impegnativa che io avevo scritto all'epoca era ben
diversa rispetto a quella passata ed era volta a "incaricare gli
uffici competenti a effettuare una ricerca presso le altre Regioni
al fine di valutare quali soluzioni abbiano adottato sul tema,
anche a livello normativo" - stavo parlando delle strade poderali -
perché sono due aspetti diversi: le strade poderali comportano dei
problemi normativi di responsabilità e quindi chiedevo di
"incaricare l'ufficio legale della Regione, effettuati i necessari
approfondimenti giuridici sulle normative e sulle soluzioni
adottate dalle altre Regioni a procedere con proposte di
regolamentazione dell'accesso alle strade poderali da parte dei
ciclisti" e poi "ad affidare il lavoro di mappatura dei possibili
itinerari percorribili in bicicletta su tutto il territorio
valdostano in relazione a itinerari su strade poderali e su strade
asfaltate secondarie, apponendo la dovuta segnaletica" - io dicevo
affidate il lavoro - "e ad affidare la realizzazione di
un'applicazione scaricabile sugli Smartphone con l'indicazione dei
suddetti percorsi con i più moderni sistemi di geolocalizzazione
divisi per fasce e difficoltà".
La mia impegnativa era: preso atto di questo, preso atto del
fatto che abbiamo due problemi: strade poderali da una parte - gli
uffici vadano a verificare tutto quello che è stato fatto nelle
altre Regioni e trovino una soluzione - dall'altra parte abbiamo
una quantità enorme, e non parlo di piste ciclabili perché le piste
ciclabili sono una cosa stupenda ma comportano un sacco di soldi,
delle tempistiche di realizzazione eterne, io sto parlando delle
strade asfaltate secondarie - in Valle d'Aosta ne abbiamo una
quantità, lo sappiamo benissimo, enorme - dove basta metterle in
rete sugli Smartphone su una applicazione e dopodiché sia per i
turisti sia per i locali ci sono tutti gli itinerari da poter
percorrere, anelli eccetera eccetera, con percorsi dove si sa anche
il grado di difficoltà e quant'altro e si offre, visto e
considerato che abbiamo un territorio diverso rispetto alle altre
Regioni, dove chiaramente sono molto più in piano; noi abbiamo
sicuramente difficoltà in più ma a oggi è esploso sicuramente anche
il discorso delle biciclette, proprio perché abbiamo la pedalata
assistita, quindi il fenomeno è esploso e quindi diventiamo molto
più appetibili anche noi come Valle d'Aosta sotto questo profilo
proprio per il turismo, quindi è una cosa che costa niente, è
velocissima da fare, basta chiamare i soggetti competenti per
poterlo fare a costo zero, due paline, una applicazione e noi
attiriamo turisti.
Se ci tengo così tanto, come ho già sottolineato, è perché io
faccio parte della categoria dei turisti che vanno in vacanza o a
piedi con gli zaini o in giro per l'Europa a fare percorsi a piedi
o in bicicletta. La mia regione invece non ha niente di tutto ciò.
C'è una quantità enorme di persone fanno viaggi di questo tipo e
che soprattutto in qualsiasi posto vadano vogliono fare sport e
questa è una delle forme di sport che ci sono e che sono
assolutamente fondamentali ma, ripeto, questo significa
economia.
Chiedo scusa al presidente Lavevaz, non si offenda, non si
agiti, non si innervosisca perché portiamo dei temi così poco
interessanti, perché per lui chiaramente ci sono solo due cose da
valutare: i ristori, sono passati sette mesi, siamo ancora al DEFR
e non ne ha portato uno quindi la domanda è: se sta lavorando solo
sull'emergenza che cosa diavolo sta facendo? Ah già, l'Ospedale da
campo che poi non è stato utilizzato, il Palaindoor come centro
vaccinale, quindi buttate fuori le squadre dal Palaindoor... Ci
dica lui su cosa bisogna lavorare, se bisogna pensare a come
rilanciare la Valle d'Aosta bisogna anche avere una visione della
Valle d'Aosta, bisogna pensare a quale tipo di turismo, come
incrementare il turismo, a che cosa fare, quali sono le scelte più
veloci per attirare persone. Già solo avessimo fatto queste piccole
cose a costo zero... non sono piccole cose perché siamo indietro
anni luce rispetto ad altre regioni e, ripeto, queste sono
soluzioni che costano poco.
Perché dico che è un'annosa questione tra me e lei? Perché se
all'epoca lei non si fosse impuntata perché tutto questo finisse in
Commissione per modificare l'impegnativa, e io le dicevo: "ma
perché dobbiamo complicare le cose semplici? È una roba
banalissima, che venga affidato questo lavoro punto e basta. No,
bisogna complicare le cose semplici!". E dicevo: "così facendo, da
una roba banalissima a costo zero che produce grandi risultati,
sotto tutti i punti di vista non ne verremo mai a capo".
Chi aveva ragione, assessora Minelli? Continua a passare il
tempo e in III Commissione non andiamo e anche quando andremo in
III Commissione non caveremo un ragno dal buco.
Questa cosa la si doveva fare e lo dovevano fare gli Assessori
in tre secondi, davano il lavoro e il problema veniva risolto.
E invece no. Sono passati due anni e io continuo e continuerò a
insistere fino a quando non arriveremo a una soluzione, con buona
pace del presidente Lavevaz.
Presidente -
Assessora Minelli, ne ha facoltà.
Minelli (PCP) -
Grazie alla collega Spelgatti, non sapevo
che ci fosse una questione tra me e lei, ma penso che questo sia un
tema che riguardi più persone non soltanto lei e me, appunto.
Ha riportato all'attenzione del Consiglio regionale un argomento
che chiaramente le sta a cuore, sta a cuore alla sua forza
politica, ma certamente sta a cuore anche a noi.
Ricordo la mozione, ricordo il contesto e anche il periodo in
cui quella mozione è stata votata, lo ha citato anche lei: era
novembre del 2019, quasi alla vigilia delle note vicende che hanno
portato al periodo dell'Amministrazione controllata e alla quasi
totale paralisi delle attività di Commissione, quindi anche della
III Commissione.
Vorrei fare alcune precisazioni in merito a vari punti presenti
nell'ordine del giorno, anche per sottolineare che - al contrario
di quanto da lei dichiarato in premessa e appurato il fatto, come
lei sa forse meglio di me, che per lavorare bene sono necessarie le
risorse umane in numero adeguato e con professionalità specifiche -
abbiamo in questo periodo continuato a operare in collaborazione
con gli uffici amministrativi del Dipartimento dei trasporti e
della mobilità sostenibile con numerosi incontri con le Unités e i
Comuni, con le associazioni, con il territorio, con l'ufficio
legislativo della Regione e con l'ufficio preposto del Dipartimento
delle opere pubbliche e al riguardo seguiranno delle determinazioni
della Giunta.
Per quanto riguarda gli approfondimenti giuridici e
amministrativi relativi alla questione della responsabilità civile
sull'utilizzo delle strade poderali, in assenza ancora di una
normativa, di una legge nazionale che determini la mobilità
ciclistica e che quindi intervenga anche su questo aspetto, che è
estremamente complesso e su cui nessuna Regione ha normato in modo
specifico, è quasi conclusa al momento la definizione delle linee
per l'affido di un incarico esterno per approfondire gli aspetti
legati alla sicurezza e alle responsabilità connesse sull'utilizzo
dei tracciati esistenti, considerata anche la grande preoccupazione
che hanno gli enti locali, i consorzi e chiunque sia interessato da
questo argomento.
Rispetto alla mappatura dei tragitti percorribili in bicicletta,
le strade poderali sono già mappate ma è necessario verificare se
siano percorribili in bicicletta e con quali gradi di difficoltà e
con quale livello di responsabilità.
Aggiungo inoltre che, quando le strade sono private, per apporre
la segnaletica bisogna prima avere tutti i permessi dei proprietari
delle strade stesse e si tratta di un percorso molto
articolato.
Rispetto all'applicazione geolocalizzata, una parte del lavoro è
già stato fatto dagli uffici: c'è una planimetria con i tratti di
ciclabile di fondovalle esistenti a cui sono stati aggiunti i
tratti mancanti su strada con delle colorazioni diverse.
Condividiamo l'importanza della creazione di una App con
geolocalizzazione non appena saranno stati raccolti tutti gli
elementi necessari da inserirvi.
Tengo a sottolineare nuovamente che la promozione di un percorso
cicloturistico implica delle responsabilità di tipo civile ma anche
penale. Se si vuole promuovere un determinato tracciato,
verosimilmente si parte dall'assunto che quest'ultimo sia
percorribile in sicurezza e che sia possibile accedervi da parte di
chiunque, anche su terreni privati.
Rilevo infine, ma lo ha detto anche lei, che l'impegnativa di
questo ordine del giorno ribadisce esattamente quanto già votato in
una precedente mozione e cioè chiede la prosecuzione di un lavoro
già avviato in Commissione che si condivide ma che, appunto, è già
stato approvato una volta e compete alla Commissione stessa che,
ovviamente, non è l'Assessore a convocare.
Fatte queste premesse, su questo specifico ordine del giorno ci
asterremo.
Presidente -
Assessore Sapinet, come Gruppo consiliare
immagino, ne ha facoltà.
Sapinet (UV) -
Alcune integrazioni: la tematica quando
parliamo appunto di strade poderali, di sentieristica, di
biciclette in generale: il prodotto bicicletta è relativo a più
Assessorati, tra i quali appunto per quel che riguarda le
viabilità, strade poderali e sentieristica, l'Assessorato
all'agricoltura e risorse naturali. Riguardo alla normativa in
merito, la 17/85, è chiaramente una nostra priorità normativa
mettere mano a questa legge: non è così banale e condivido il
ragionamento della collega Minelli sull'incarico; siamo al lavoro
già da un po' di tempo su questa tematica anche per un confronto
con altre Regioni che hanno affrontato e che stanno affrontando
questa problematica.
Fra l'altro questo va, e lo abbiamo detto più volte, anche nella
direzione di tutelare i Presidenti di Consorzio di miglioramento
fondiario e anche degli enti locali che ce lo sollecitano e ce lo
chiedono.
Altra problematica è il discorso della percorrenza dei sentieri,
in particolar modo di quelle attività che vengono svolte
esclusivamente in discesa, quindi non downhill che viene praticato
in specifiche località, ma un'altra attività che negli ultimi anni
sta prendendo piede, direi anche meno male, perché crea degli
indotti interessanti; sarà assolutamente importante intervenire ma,
ripeto, non è così banale.
Per quanto riguarda la sentieristica ricordo che è presente un
geo-navigatore che va a identificare la sentieristica dove si può
transitare a piedi e che è quella a cui fanno riferimento i vari
enti locali, andando a comunicare tutti i tracciati dei sentieri
presenti nei loro Comuni.
Presidente -
Consigliera Spelgatti, ne ha facoltà.
Spelgatti (LEGA VDA) -
Rimango basita, perché è la terza
volta che in Consiglio affrontiamo il tema e tutte le volte mi
vengono sempre date le stesse risposte.
Io ci provo in tutte le lingue, stavolta sono stata più veloce
nell'esposizione dell'ordine del giorno, partendo dal presupposto
che è la terza volta che affrontiamo il tema e quindi penso che
ormai il tema sia chiarito, invece no.
Io ho detto che ci sono due situazioni: una è quella delle
strade poderali che comportano delle problematiche a livello
giuridico da risolvere e quello è un tema, strade poderali,
sentieri, e lo sappiamo che ci sono queste problematiche, infatti
questo segue una strada a parte.
Il discorso di ciò che è veloce e che va affidato in tre
secondi, che comporta praticamente dei costi zero - non ci sono
problemi di responsabilità, non c'è problema di un accidente di
niente - è quello delle strade asfaltate secondarie. Già nella
scorsa trattazione dell'interpellanza lei poi era andata a parlarmi
del piano della mobilità ciclistica, di ciclabili e dico: "no, non
è neanche il tema delle ciclabili, perché le ciclabili costano,
sono stupende, sono da fare, ma costano e hanno dei tempi
lunghissimi". A me quello che interessa è che gli uffici facciano
il percorso per risolvere il problema giuridico e guardare sulle
poderali, ed è un altro discorso, i cartelli sulle poderali, il
problema con i proprietari, i problemi della responsabilità
giuridica, tutte cose vere che sappiamo, per le quali però bisogna
mettere dietro gli avvocati per capire come provare a risolverlo,
questo è un tema.
Poi c'è il tema delle nostre strade, dove passano le bici, le
macchine, dove passano tutti, ci sono già, non bisogna chiamare
nessuno. Lei mi ha fatto l'elenco di tremila tavoli e di persone ed
enti che ha contattato, ma per far cosa? E le Unités, i Comuni...
quanti me ne ha citati! Ho perso il conto di tutti quelli che sono
convocati per risolvere i problemi.
Quali problemi dobbiamo risolvere? Dobbiamo fare una App.
Tra l'altro le dico che tutti questi percorsi delle strade
secondarie sono già stati identificati come percorsi ciclabili,
perché io so che erano già stati dati all'assessore Viérin, quindi
qualcuno del Gruppo dell'assessore Viérin, parli con l'ex assessore
Viérin perché ce l'aveva sul tavolo, lui ce li aveva tutti questi
percorsi, sono stati fatti anche dei servizi alla RAI sui percorsi,
sulle strade secondarie che possono essere percorsi per fare
pubblicità.
Quindi ce li ha la RAI, ce li ha l'Assessorato, perché ci
avevano già lavorato anche per fare poi il discorso RAI eccetera
eccetera, non so bene come sia andata, quindi negli uffici ci sono,
non c'è nulla da studiare, è tutto pronto, ci vuole una App!
Non bisogna parlare con i Comuni, non bisogna parlare con
nessuno perché intanto li si incarica, poi saranno i Comuni a
venire a dire: "Aggiungiamo anche questo percorso perché ci passa
gente, comincia ad esserci transito" e nel momento in cui c'è
transito si crea economia, si crea poi il bar perché lì c'è
passaggio e quindi comincia a nascere l'attività. L'economia si
crea da soli, gli imprenditori fanno loro, grazie al cielo, perché
quando gli imprenditori e le persone capiscono che c'è movimento da
qualche parte, le attività vanno da sole, non dobbiamo pensare noi
a tutto, anche perché non siamo capaci a fare un accidente di
niente, basta col pubblico che cerca d'intervenire su tutto e di
risolvere tutti i problemi! Lasciamo fare ai privati che i privati
sono molto più furbi, più svegli e vanno avanti anni luce rispetto
a tutti i burocrati, quindi lanciamo l'economia!
Quindi non c'è un accidente di niente da fare, negli uffici ci
sono i percorsi già fatti, si va alla RAI e si va a vedere che bei
percorsi e che bei servizi sono stati fatti per i giri da fare, si
dà il contratto a una società che si occupi di questo e si dice:
"Comincia a mettermi giù tutti questi percorsi" e poi saranno i
Comuni a contattare... "Non avete messo anche questo giro, potrebbe
servire, attiriamo i turisti anche nella mia zona", è tanto
semplice, io non lo capisco, non ci arrivo, sarà un problema mio,
io non capisco dove stia la difficoltà e perché ogni volta o mi
rispondete sulle piste ciclabili che è un altro paio di maniche o
mi rispondete sulle poderali raccontandomi tutte le problematiche
che ci sono; ma le sappiamo! Infatti nell'impegnativa: "date agli
avvocati che intanto studino il problema" è un altro punto, ma le
strade asfaltate secondarie, le nostre strade... mettete in rete
questi percorsi, ci si mette niente!
Andiamo avanti così, è tutto molto difficile.
Presidente -
Consigliere Restano, ne ha facoltà.
Restano (VdA Unie) -
Non voglio essere poco delicato e
inserirmi in un discorso già avviato da tanti Consigli tra
l'assessora Minelli e la collega, però, stuzzicato un po' dalle mie
passioni personali e dai vari interventi, mi sono, insieme ad altri
colleghi, cimentato nel predisporre una norma e per questo mi sono
informato e ho visto - perché poi bisognerebbe passare dalle parole
ai fatti - quale sia la legge della Liguria, quale sia la legge del
Trentino, quali siano i vari regolamenti perché non è sufficiente
una legge, la legge del Veneto o la legge del Piemonte.
Ho fatto una raccolta della rivista Meridiani e Montagna che
oggi mi sono dimenticato di citare quando si parlava di marketing,
per gli sport outdoor è un gran veicolo di promozione che viene
utilizzato dalla Valle d'Aosta e ho visto un poco come è
l'organizzazione.
Almeno quattro livelli di tracciati, al di là di quelli che
vengono definiti dalla collega come secondari, e per i quali tanti
Comuni si sono già attivati, almeno da quello che risulta a me e
penso anche al collega che mi ha preceduto, per esempio la salita
San Carlo, che altri percorsi di mountain bike tracciati
direttamente da alcuni professionisti, c'è il progetto di
Saint-Christophe, di Roisan e di varie società private, che però
hanno un diverso livello di responsabilità rispetto al nostro.
La proposta da parte nostra è un po' difficile, noi possiamo
forse stuzzicare l'interesse della Giunta attraverso una legge
martire, però si potrebbe definire quattro livelli di strade, le
strade carreggiabili, le strade percorribili liberamente sul
sentiero, i Bike Park e i sentieri di montagna.
L'approfondimento giuridico che più volte viene richiamato da
degli amici è stato fatto anche per esperienze precedenti e ci
dicono che il codice civile regolamenta questa materia e
all'interno di questo noi non possiamo entrare.
Comunque, a ogni buon conto, insieme ai colleghi la bozza di
legge è predisposta per il réseau des itinéraires VTT de la Vallée
d'Aoste; noi ce l'abbiamo, potremmo depositarla domani mattina,
sarebbe un testo che dovrebbe per forza di cose passare attraverso
gli uffici degli Assessori, perché non abbiamo le competenze
professionali per sviluppare questi argomenti.
Questa è la conclusione a cui siamo arrivati insieme attraverso
gli approfondimenti fatti da noi.
Poi il discorso su quelli che vengono definiti percorsi
secondari, dovremmo decidere quali siano ed effettivamente è
un'altra cosa. Ogni Sindaco - perché poi bisogna passare attraverso
gli enti locali, come è già stato detto - già oggi può tracciare,
costa poco - perché anche questo accertamento attraverso una ditta
che si occupa di cronometraggio di sport è stato fatto - costa ben
poco e ognuno potrebbe già fin da oggi farlo, come è stato fatto al
San Carlo.
Ci tenevo a dirlo perché, sollecitati dalla minoranza e anche da
altri conoscenti, insieme ai colleghi del mio Gruppo e ad altri
colleghi di maggioranza ci siamo messi a lavorare e abbiamo
prodotto questo.
È un lavoro che ha dei grossi limiti, ma purtroppo ci dice che
ci vanno gli approfondimenti dell'Assessorato all'agricoltura e
foreste, dei lavori pubblici e forse dell'Avvocatura perché ci
siamo "infognati" all'interno di discorsi che non riusciamo a
risolvere.
Presidente -
Consigliera Spelgatti è già intervenuta due
volte, solo una battuta. Derogando al regolamento una battuta, ne
ha facoltà.
Spelgatti (LEGA VDA) -
La ringrazio, sarò
velocissima.
Bene, mi fa molto piacere, ricordiamo che sono due aspetti
differenti: le strade poderali è un altro discorso, quello su cui
invece c'è una soluzione subito immediata e basta farlo è quello
della App, che è tutto un altro paio di maniche.
Comunque mi fa piacere che si stia andando avanti e poi magari
se si arriva anche a delle proposte di modifica del Codice Civile
comunque starà anche a noi cercare di portarle a Roma, è chiaro che
da lì a ottenere una modifica del Codice Civile che riguarda tutto
ce ne passa, però questo non significa che non si possano fare
delle pressioni su Roma per cercare di ottenere delle modifiche
specifiche in relazione a qualche cosa.
È chiaro che gli uffici ci devono dare anche delle proposte
specifiche e devono arrivare a un dunque. Poi da lì ad ottenerle ce
ne passa, però si può tentare.
Presidente -
Consigliere Chatrian, ne ha facoltà.
Chatrian (AV-SA) -
Penso sicuramente che la discussione
che è avvenuta su questo tema sia utile e soprattutto il passaggio
finale che ha fatto il collega Restano, nel momento in cui c'è già
una traccia di una bozza di proposta di legge da scaricare nella
Commissione competente, che è quella che presiedo.
Mi prendo l'impegno, da subito, innanzitutto di scaricare
insieme ai colleghi quella che è già la prima traccia, e questo è
il primo percorso, il secondo indubbiamente è chiedere la
collaborazione dei dirigenti delle strutture dei vari Assessori
competenti, quindi partendo dall'agricoltura toccando i lavori
pubblici e poi, se la competenza rientra, anche all'ambiente, in
modo da poter fare dei passi avanti e poi dividendo magari le
priorità e soprattutto cercando anche di utilizzare le normative
vigenti nelle altre Regioni.
Poi, se c'è spazio per forzare ulteriormente eventualmente ad
altri livelli, per lanciare quello che potrebbe essere un progetto
pilota che parte da questo Consiglio regionale, io penso che sia il
nostro ruolo e ben venga se c'è spazio per raggiungere determinati
obiettivi.
Quindi, non solo a disposizione: adesso la Commissione lavora su
numerose iniziative, quindi cerchiamo nel giro di qualche settimana
di approvare e quindi di inviare in Consiglio le risultanze dei
diversi disegni di legge e proposte di legge che abbiamo in
cantiere come III Commissione, per poi mettere in cantiere anche
questa proposta che parte dal basso e quindi da una proposta di
legge, non la chiamerei martire, collega Restano, ma che sia utile
subito a partire e a trovare il giusto percorso e la giusta
soluzione.
Presidente -
L'Assessore Minelli, come nel caso della
Consigliera Spelgatti, per una battuta e niente più.
Minelli (PCP) -
Sarò rapidissima. Io credo che qualsiasi
contributo che venga in questo senso sia importante e mi pare che
l'iniziativa annunciata stia esattamente nel solco dell'impegnativa
della mozione votata nel 2019.
Quindi c'è chi, nonostante la non convocazione della
Commissione, ha lavorato ugualmente e mi pare che il contributo
possa essere positivo.
Credo che cambiare il Codice Civile sia un poco complicato,
anche per una Regione come la nostra, ma sicuramente sono tante le
realtà che insistono in questo senso e mi fa piacere che sia stato
sottolineato che non si tratta di un argomento così semplice e
banale, come la collega ha voluto presentarlo, non solo per le
strade poderali ma anche per le secondarie che dipendono dai Comuni
che in più occasioni ci hanno rappresentato le difficoltà che la
responsabilità comporta per loro su quei tragitti.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz e Marzi).
L'ordine del giorno non è approvato.
Vista l'ora, i lavori del Consiglio vengono sospesi. Il punto in
questione dell'ordine del giorno verrà concluso domani nella
mattinata come da accordi.
---
La seduta termina alle ore19:51.
