Classificazione
ASSISTENZA SANITARIA E OSPEDALIERA



Oggetto del Consiglio n. 898 del 6 ottobre 2021 - Resoconto
OGGETTO N. 898/XVI - P.L. n. 29: "Disposizioni per il
riconoscimento, la diagnosi e la cura della fibromialgia".
Bertin (Presidente) -
Punto n. 5.01. Relatore è il
consigliere Manfrin a cui passo la parola per l'illustrazione.
Manfrin (LEGA VDA) -
Mi permetta, Presidente,
innanzitutto di ringraziare tutti i colleghi per il lavoro che è
stato fatto in questi mesi sulla legge che oggi è in discussione,
un lavoro sicuramente importante, accurato, che ha coinvolto le
Commissioni e gli uffici in uno sforzo corale con un obiettivo
chiaro: alleviare le sofferenze di chi soffre a causa della
fibromialgia, disciplinare le modalità di diagnosi e cura,
coinvolgere le associazioni, sostenere i sanitari che si trovano ad
affrontare questa patologia.
Come sapete, la fibromialgia o sindrome fibromialgica è una
malattia reumatologica caratterizzata da dolore muscolo-scheletrico
cronico diffuso e un insieme di sintomi somatici che includono
principalmente disturbi del sonno, disfunzioni cognitive, rigidità,
affaticamento e alterazioni del tono dell'umore che compromettono
la qualità e la vita di chi ne è affetto. Le cause di questa
patologia sono purtroppo ad oggi sconosciute e il percorso di
diagnosi risulta difficile. Tuttavia questa malattia colpisce
approssimativamente tra un milione e mezzo e due milioni di
Italiani e insorge prevalentemente nelle persone di sesso femminile
in età adulta con un rapporto uomo-donna di 1 a 8. L'esordio è
compreso tra i 25 e 35 anni per gli uomini e tra i 45 e 55 anni per
le donne.
L'Organizzazione mondiale della sanità ha riconosciuto
l'esistenza della fibromialgia nel 1992 e il 24 gennaio 2007 una
revisione della ICD-10 (International Classification of diseases)
ha definitivamente classificato la fibromialgia con il codice M79.7
all'interno del capitolo "Malattie del sistema muscolare
connettivo". Tale nuova classificazione ICD-10 è entrata in vigore
negli Stati Uniti a partire dal 1° ottobre 2015. I due principali
criteri diagnostici relativi a tale sindrome fissati dall'American
College of Rheumatology nel 1990 sono il dolore diffuso perdurante
per almeno tre mesi e la concomitante presenza di almeno 11 dei 18
tender points
specifici. Nella Dichiarazione di Copenaghen
del 1992 sono stati ampliati i criteri diagnostici includendo
affaticamento perdurante, rigidità generalizzata, sonno non
ristoratore, mal di testa, vescica iperattiva, dismenorrea,
ipersensibilità al freddo, fenomeno di Raynaud, sindrome delle
gambe senza riposo, quadro tipico di intorpidimento e formicolio,
scarsa resistenza all'esercizio fisico e sensazione di
debolezza.
La Dichiarazione del Parlamento europeo del 13 gennaio 2009
invitava gli Stati membri dell'Unione a una serie di impegni, a
mettere a punto una strategia comunitaria per la fibromialgia in
modo da riconoscere questa sindrome come una malattia, a favorire
la consapevolezza della malattia e l'accesso degli operatori
sanitari e dei pazienti alle informazioni sostenendo campagne di
sensibilizzazione a livello nazionale, a incoraggiare e migliorare
l'accesso alla diagnosi e ai trattamenti e a promuovere lo sviluppo
di programmi per la raccolta dati sulla fibromialgia.
Sebbene siano passati parecchi anni dall'inserimento da parte
dell'Organizzazione mondiale della sanità della fibromialgia
appunto nel manuale di classificazione internazionale delle
malattie e benché altre organizzazioni mediche di carattere
internazionale la ritengano una malattia cronica, ancora oggi non
tutti i Paesi membri dell'Unione europea condividono tale posizione
e tra essi, purtroppo, c'è anche l'Italia.
Il Servizio sanitario nazionale ad oggi non riconosce la
fibromialgia tra le malattie croniche invalidanti per le quali è
prevista l'esenzione della compartecipazione alla spesa
sanitaria.
Come sappiamo - e ne parliamo fin da quando è stato depositato
il testo di legge - anche il Parlamento italiano purtroppo ha messo
in campo numerose iniziative per il riconoscimento della
fibromialgia fra quelle patologie, ma la proposta di legge è ancora
ferma in Commissione e non accenna a procedere; ricordo che già se
ne parlava nel 2016 per un disegno di legge a prima firma Boldrini
mi pare. Altre Regioni hanno quindi iniziato a dotarsi di una
normativa che possa incidere positivamente, una su tutte è la
Sardegna, ma nessuna ad oggi è arrivata a formulare una proposta
completa e puntuale come quella che oggi è in discussione. Il
percorso di questa proposta di legge parte da lontano, inizia nel
settembre 2018, quando partecipammo al convegno "Un sorriso per la
fibromialgia" organizzato dall'Associazione valdostana
fibromialgia. Rimasi ai tempi molto colpito dalle testimonianze
delle persone presenti in sala che raccontavano di una malattia a
me allora sconosciuta, dalle caratteristiche sconosciute di
difficile diagnosi e dalle conseguenze più disparate per chi ne
soffre. Era, secondo me, particolarmente evocativo vedere una sorta
di chiamiamolo "sceneggiato" che avevano appunto intavolato, questi
malati di fibromialgia dove sostanzialmente facevano vedere gli
effetti che questa malattia aveva sulla famiglia, su una madre che
appunto era inserita in questo nucleo familiare dove esternamente
si vedeva questa madre che non aveva nulla e la si chiamava
fannullona oppure le si diceva che aveva inventato questa patologia
e invece lei soffriva e non riusciva a comunicare la propria
sofferenza. Credo che proprio questo sia quella leva che ha fatto
scattare anche in tanti quella sera, erano intervenuti diversi
professionisti, anche sanitari e non soltanto Valdostani ma anche
di fuori, che appunto ha fatto capire qual è la condizione dei
malati di fibromialgia che esternamente sembrano identici a come
sono tutti i giorni ma poi hanno delle sofferenze notevoli che
evidentemente impediscono loro di condurre una vita normale.
Ricordo ai tempi che rilevammo positivamente che la nostra
Regione fosse tra quelle più all'avanguardia in questo settore. Con
la delibera di Giunta regionale n. 445 del 27 marzo 2015 la Regione
autonoma Valle d'Aosta aveva riconosciuto infatti la fibromialgia
come patologia degna di attenzione. La delibera conteneva le
relative direttive all'azienda USL della Valle d'Aosta e a questa
delibera aveva poi fatto seguito una delibera di pari tenore
dell'USL con la quale si dava corso all'impegno, impegno che
prevedeva, tra l'altro, la relazione entro il 31 dicembre di ogni
anno dei risultati dell'applicazione della delibera di Giunta anche
con riferimento ai tempi di attesa precedenti la diagnosi, ai
volumi delle prestazioni erogate, ai costi sostenuti, il tutto con
il fine di monitorare la diffusione e la gravità della patologia
nella popolazione e valutare un'eventuale introduzione di esenzioni
per le prestazioni correlate a tale patologia.
Anche qui c'è chiaramente da aprire tutto un capitolo che
sarebbe molto vasto, cioè quello relativo alle prestazioni che sono
correlate, perché sono molteplici le terapie che vengono erogate
alle persone che sono affette da fibromialgia e perché sono diverse
le modalità di rispondere da parte di questi pazienti. Per alcuni
pazienti è, per esempio, sufficiente fare sport ma non farne troppo
che è la cosa pazzesca, cioè questa malattia si può tenere a bada
con l'attività sportiva, ma non eccedere nell'attività sportiva
perché questa può produrre invece un'insorgenza di ulteriori
complicazioni, alcuni provano beneficio e sollievo dalla terapia
antalgica e quindi chiaramente da una terapia che fornisca loro un
qualcosa per controllare il dolore, altri si sottopongono... adesso
non mi viene in mente il nome tecnico di quella terapia dove si
mettono gli aghi... all'agopuntura, altri - e ne abbiamo parlato
anche recentemente - invece hanno altre terapie a cui si
sottopongono che sono sperimentali che hanno mostrato altri
risultati, insomma, ci sono tutta una serie di terapie che devono
tener conto della persona che hanno davanti e quindi non è facile
incasellare con una cura specifica. Nonostante appunto però i
percorsi che abbiamo detto, la patologia non era ancora tra quelle
che davano diritto all'esenzione della partecipazione al costo
delle prestazioni sanitarie, fu per quello che come gruppo
consiliare presentammo nell'aprile 2019 una proposta di legge per
il riconoscimento, la diagnosi e la cura della fibromialgia che
conteneva fra le altre disposizioni anche quella del codice di
esenzione.
La nostra proposta di legge però ai tempi ebbe un percorso
travagliato che non sto qui certo a ripercorrere, ricordo solo che
venne bocciata in aula il 15 ottobre dello stesso anno, non nel
merito quindi delle disposizioni, ma a causa della mancanza di
copertura finanziaria, anche qui si potrebbe aprire un capitolo, ma
direi che possiamo evitare di aprirlo, alla bocciatura però della
nostra proposta di legge fece seguito la deliberazione di Giunta
regionale n. 281/2020 con la quale la fibromialgia veniva inserita
nei LEA regionali con la seguente ed evidente caducità che tale
scelta comportava. In effetti, una delibera, come sappiamo, ha una
solidità differente rispetto a una legge ed è costantemente a
rischio di modifica o anche di cancellazione, ad esempio, in caso
di rimodulazione delle coperture finanziarie. Lo strumento della
legge invece garantisce una graniticità e una certezza che
rappresenta un punto fermo in questo caso per tutti i
fibromialgici. Per questo motivo, consci di questo problema,
abbiamo deciso di presentare, con i dovuti aggiornamenti e con una
notevole implementazione del testo, la proposta di legge che
discutiamo oggi. Attualmente in Valle d'Aosta sono circa 200 i
pazienti colpiti da sindrome fibromialgica, il mancato
riconoscimento del dolore causato dalla malattia e delle
conseguenze che questo causa nella persona è uno dei principali
motivi di isolamento e di ulteriore sofferenza per le persone
colpite da fibromialgia che vedono compromessa la propria
credibilità.
Con questa legge quindi ci prefiggiamo l'obiettivo non solo di
riconoscere sul territorio regionale la fibromialgia quale
patologia progressiva e invalidante, ma anche di favorire l'accesso
ai servizi e alle prestazioni erogate dal servizio sanitario
regionale, di promuovere la conoscenza della malattia tra i medici
e la popolazione, di favorire la prevenzione delle complicanze, la
diagnosi e la qualità delle cure e di adottare infine provvedimenti
finalizzati alla esenzione per i residenti nella Regione dalla
partecipazione al costo delle prestazioni fornite dal Servizio
sanitario regionale. Anche l'istituzione del tavolo
multidisciplinare rappresenta una novità positiva poiché introduce
e disciplina una modalità di lavoro e collaborazione importante
sulla presa in carico dei soggetti affetti da sindrome
fibromialgica, sui protocolli per i percorsi
diagnostico-terapeutici multidisciplinari, sulle campagne di
sensibilizzazione, sulla promozione di iniziative per la
prevenzione delle complicanze della fibromialgia e in particolare
nei luoghi di lavoro, sui progetti di inserimento lavorativo dei
fibromialgici, il relativo carico di lavoro e sull'analisi dei dati
del registro regionale.
Altre due menzioni poi meritano gli articoli che istituiscono la
rete regionale per la diagnosi e la cura della fibromialgia e
l'istituzione di progetti di inserimento lavorativo per pazienti
fibromialgici, due importanti pietre miliari sia nella cura che
nella attenzione verso l'aspetto sociale che la legge introduce.
Tutto questo importante articolato però, come ho già avuto modo di
ricordare all'inizio, è frutto dell'importante percorso di
Commissione avvenuto nella V Commissione consiliare permanente,
quella dedicata ai servizi sociali, che ha visto un confronto
franco e aperto sia con i Commissari e con le forze politiche, sia
con l'Assessorato della sanità, sia con i sanitari che si occupano
attualmente di curare i pazienti affetti dalla fibromialgia, sia
ovviamente a chi se n'è occupato nel passato.
Grazie infatti alle proposte che sono state formulate e grazie
all'esperienza acquisita sul campo dai soggetti auditi, è stato
possibile chiarire alcuni aspetti del testo in esame e approfondire
alcuni importanti passaggi utili per la piena applicazione della
legge e per realizzazione di benefici concreti dei pazienti. Non vi
sarà sfuggito che in Commissione abbiamo votato all'unanimità un
testo che è stato emendato con una serie di emendamenti da parte
dell'Assessorato e che, secondo noi, hanno assolutamente migliorato
il testo. In conclusione quindi lo scopo principale perseguito da
questa proposta di legge è dunque quello di permettere ai pazienti
di essere adeguatamente curati ottenendo assistenza e terapie di
cui hanno bisogno, restituendo loro al tempo stesso diritti e
dignità.
Presidente -
Con la relazione della proposta di legge
possiamo aprire la discussione generale. Ricordo che si esamina il
nuovo testo predisposto dalla V Commissione. La discussione
generale è aperta. Non vedo richieste di intervento... ha chiesto
la parola il consigliere Testolin, ne ha facoltà.
Testolin (UV) -
Solo per felicitarmi per il lavoro svolto
all'interno della V Commissione e per sottolineare come sia
essenziale questo passaggio, un passaggio che arriva da lontano,
sono state tracciate dal relatore della norma quelle che sono state
le iniziative che sono state stimolate all'interno di questa sala e
che hanno portato nel tempo ad avvicinarsi a una problematica che
chi ha avuto contezza del problema, ha potuto affrontare anche
nella vita fuori da questo Consiglio regionale.
L'avvicinarsi a delle tematiche complesse non riconosciute a
livello nazionale comporta sempre la necessità di esporsi in
qualche modo verso qualcosa di non conosciuto ma di avvicinarsi
nello stesso tempo alle esigenze della popolazione, di una
popolazione che si trova ad affrontare delle situazioni delicate e
che la portano anche ad avere delle criticità da un punto di vista
non soltanto sanitario ma anche sociale ed economico.
I primi approcci che la politica valdostana ha portato sono,
com'è stato giustamente ricordato, delle delibere di Giunta che
hanno messo un po' l'accento e l'attenzione su queste criticità,
criticità che però vanno affrontate giustamente con una norma di
questo tipo per avere una gestione più organica e organizzata delle
iniziative da mettere in campo.
Io credo che con particolare riferimento agli articoli 2 e 3,
che sono quelli che identificano tutta la serie di iniziative che
devono essere sviluppate: dalla promozione alla conoscenza,
all'interiorizzazione all'interno del percorso sanitario, allo
stabilire gli approcci più opportuni da un punto di vista clinico
per queste persone e la costituzione del tavolo di lavoro
multidisciplinare, penso che debbano dare contezza nel tempo delle
iniziative e delle migliori iniziative per dare delle risposte,
così com'è estremamente importante l'articolo 7 che diciamo va a
valutare i percorsi che possono essere sviluppati per un
reinserimento di chi soffre di questa malattia all'interno del
mondo del lavoro.
Evidentemente non è banale, non è di poco conto riuscire a
definire dei percorsi agevolati per chi ha delle criticità di
questo tipo che molte volte non sono riconosciute e non vengono
percepite neanche nel contesto lavorativo di riferimento. Ecco,
credo che a questo proposito valga la pena anche sottolineare come
recentemente si sia insediato il Comitato paritetico di controllo e
valutazione delle politiche regionali che generalmente nasce
appunto per definire poi i prosegui e le attività che vengono
svolte a valle dell'approvazione di una norma. Credo che il
confronto soprattutto in leggi di questo tipo possa essere proficuo
e opportuno per capire, anche attraverso quella che sarà l'attività
e i rendiconti del tavolo multifunzionale, ma anche dei rendiconti
che le associazioni di volontariato che si dedicano a questo tipo
di criticità possono mettere a disposizione della politica per
valutare se ci siano in futuro delle attenzioni diverse e ulteriori
da mettere in campo. Questo credo che sia il punto di partenza per
poter lavorare a favore e ritengo che l'unanimità all'interno della
Commissione di riferimento faccia onore a questo Consiglio e sia di
buon auspicio per il proseguo e l'applicazione di questa norma.
Presidente -
Ha chiesto la parola il consigliere
Restano.
Restano (VdA Unie) -
Innanzitutto mi complimento con il
relatore e con il gruppo della Lega per la determinazione, la
costanza e l'impegno che ci hanno messo nel proporre questa norma e
parimenti a quanto detto dal collega Testolin rilevo che grazie
alla loro attività ma anche le Giunte regionali che si sono
succedute si sono interessate dell'argomento come riconosciuto dal
relatore della norma e hanno posto le basi per poi arrivare forse
nei tempi dovuti o nei giusti tempi all'approvazione di questa
importantissima legge.
Com'è stato ricordato dal relatore, la fibromialgia è una
patologia articolare, reumatica riconosciuta dall'Organizzazione
mondiale della sanità fin dal 1992 ma, ahimè, non ha avuto il
giusto riconoscimento da parte dello Stato italiano e
conseguentemente anche dalle Regioni italiane, è stato detto che la
Sardegna è molto avanti, è avanti la Toscana, il Veneto, ma credo
che oggi noi diventeremo la Regione che cerca di fare qualcosa di
più delle altre rispetto a questa importante patologia, che voglio
ricordare non è neppure menzionata nel registro delle malattie rare
e a essa principalmente si attivano o si adoperano solo delle
associazioni specifiche e non appunto l'Azienda sanitaria.
Riconoscendo questa importanza a questa patologia, la norma che
è stata presentata e che è stata trattata dalla Commissione va a
toccare degli aspetti che riterrei essenziali. Alcuni di questi
sono stati ricordati dal collega Testolin, altri mi permetto di
sottolinearli adesso nel corso del mio intervento, vale a dire nel
corpo del testo, quando siamo all'articolo 3 e parliamo del tavolo
di lavoro, andiamo tra i vari punti a indicare al punto F:
"analizzare i dati del registro regionale previsti dall'articolo
5".
Qui parliamo, come negli articoli successivi, della prevenzione,
prevenzione che è balzata agli onori della cronaca con il Covid, ma
rimane uno dei pilastri essenziali dello studio epidemiologico
delle malattie e qua noi con questa norma lo andiamo a riconoscere.
Lo riconosciamo anche parlando del registro regionale della
fibromialgia all'articolo 5 quando poniamo in capo all'Azienda
sanitaria questo registro e successivamente andiamo a declinare i
compiti che vogliamo dare a chi detiene questo registro, quindi
rendere omogeneo e definito il percorso epidemiologico, determinare
una stima dell'incidenza della prevalenza della malattia,
inquadrare clinicamente le persone affette da questa patologia e
poi al punto successivo andiamo a parlare dei dati che vengono
riportati nel registro regionale della fibromialgia e quello a cui
serviranno questi dati.
È importante dire che la norma interessa anche la rete regionale
per la diagnosi, quindi pone in evidenza la collaborazione tra la
struttura ospedaliera, deputata alla cura della patologia e la
raccolta dei dati, la prevenzione e la promozione sul territorio.
Per me che mi adopero nella mia professione sanitaria, mi occupo di
prevenzione delle patologie, questo è un aspetto molto importante e
volevo sottolinearlo, raccomandare e chiedere all'Assessore,
ancorché non l'abbiamo scritto in maniera chiara in norma, nel
predisporre le delibere di Giunta previste dalla norma, di definire
esplicitamente chi dovrà tenere il registro di queste malattie e
come dovrà adoperarsi collaborando in futuro con la terapia
antalgica per dare piena operatività a questa norma.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Intervengo in discussione generale, avrei
voluto intervenire in dichiarazione di voto ma sarà un intervento
unico. Noi abbiamo seguito con attenzione il percorso e ringrazio
il collega Manfrin che con tanta abnegazione ha portato avanti
questo percorso fin dalla scorsa legislatura e quindi direi che si
conclude oggi un percorso virtuoso che partiva dal riconoscimento
del 2015 della malattia fino ad arrivare appunto alla delibera già
citata nel 2020 dove si era istituito, a partire dal 1° giugno
dell'anno scorso, il codice di esenzione regionale per le
prestazioni fornite dal servizio sanitario regionale, per l'accesso
ai servizi. Si era fatto un grande lavoro di approfondimento, la
Commissione aveva audito parecchi clinici e si era arrivati a
predisporre un finanziamento nei LEA aggiuntivi nella delibera n.
1241 del 13 settembre di 60 mila euro. Si è quindi attivato un
ulteriore protocollo operativo che era stato indicato appunto dagli
specialisti ed era un percorso concordato appunto con la Struttura
semplice dipartimentale della terapia del dolore diretta dal dottor
Pasquariello e dove si era valutata l'importanza di questo
ensemble
multidisciplinare citato dal collega Manfrin che
vedeva l'insieme di parecchie figure cliniche: lo psicologo,
l'agopuntore, il fisiatra e all'occorrenza tanti altri
professionisti della sanità. Per farla breve, data l'ora, nel
confronto di avvicinamento della legge anche in Commissione, che
ringrazio ovviamente per l'impegno profuso nel portare a compimento
una legge che sicuramente è stata arricchita nel suo percorso, è
venuta fuori una bellissima criticità: che i 60.000 euro non sono
sufficienti. Noi ci aspettiamo che nel prossimo bilancio ci sia una
rilevanza maggiore rispetto al finanziamento che si vuole
sottolineare per uno stanziamento adeguato a questa norma.
Presidente -
Altri? Ha chiesto la parola l'assessore
Barmasse, ne ha facoltà.
Barmasse (UV) -
Come Assessore alla sanità, non posso che
compiacermi di questa legge che, come già è stato sottolineato
molto bene dal consigliere Manfrin, che pone sicuramente la Regione
Valle d'Aosta all'avanguardia su questo tipo di patologia.
Mi fa molto piacere anche che sia stato riconosciuto quello che
era già stato fatto, l'interesse dei Governi anche precedenti per
quanto riguarda questa malattia, che è, com'è stato giustamente
sottolineato, estremamente particolare, in cui la diagnosi è legata
esclusivamente ai sintomi. Non c'è una diagnostica strumentale, per
esami ematochimici, laboratoristica, e per questi motivi è una
patologia che ha creato e crea dei grossi problemi a coloro che ne
soffrono veramente, perché molte volte è difficile capire se
effettivamente il paziente soffre di questa malattia o se invece
alcuni sintomi vengono simulati. Questo crea effettivamente una
situazione critica per questi pazienti che, da una parte, soffrono,
perché è patologia che crea effettivamente dei grossi disturbi in
particolare dal punto di vista antalgico e, dall'altra, c'è
ovviamente la beffa a volte di non essere creduti; quindi è una
patologia veramente importante.
Ringrazio il consigliere Manfrin per aver riconosciuto l'apporto
dell'Assessorato della sanità e di questo lo ringrazio, e penso che
giustamente, facendo una legge sulla fibromialgia, rendiamo stabile
nel tempo tutta una serie di interventi, di procedure, di
organizzazione, cioè rendiamo strutturale quello che purtroppo le
delibere a volte non riescono. Direi, quindi, che è molto
importante in particolare per questo tipo di patologia. Ringrazio
ancora il consigliere Manfrin per tutto il lavoro fatto per questa
legge, ringrazio tutti i Consiglieri e i Commissari della
Commissione che hanno lavorato anche loro; sicuramente farò tesoro
delle suggestioni e delle indicazioni del consigliere Restano per
quanto poi ne deriva...la delibera di applicazione della legge
stessa. Direi, quindi, che esprimo massima soddisfazione per
l'approvazione di questa legge.
Presidente -
Posso chiudere la discussione generale? La
discussione generale è chiusa. La replica credo sia già stata fatta
dall'assessore Barmasse. Se siete d'accordo, metto in votazione il
testo. Ricordo il nuovo testo della V Commissione. Articolo n. 1,
la votazione è aperta. La votazione è chiusa.
Presenti, votanti e favorevoli: 35
L'articolo 1 è approvato all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Articolo 8. Stesso risultato. Articolo 9. Stesso risultato.
Votiamo adesso la legge nel suo insieme. La votazione è aperta.
La votazione è chiusa.
Presenti, votanti e favorevoli: 35
Il disegno di legge è approvato all'unanimità.
Considerata l'ora, sospendiamo i lavori che riprenderanno alle
ore 15:00.
---
La seduta termina alle ore 13:00.
