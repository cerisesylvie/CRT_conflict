Classificazione
INDUSTRIA


Resoconto integrale del dibattito dell'aula
Oggetto del Consiglio n. 2261 del 18 novembre 1996 - Resoconto
SEDUTA POMERIDIANA DEL 18 NOVEMBRE 1996
OGGETTO N. 2261/X Integrazione della convenzione rep. n. 10766,
del 10 luglio 1992, per l'insediamento della società Syntax
Processing S.p.A. in Comune di Pont-Saint-Martin, di cui alla
deliberazione del Consiglio n. 3449/IX del 21 maggio 1992.
Deliberazione Il Consiglio
Richiamata la deliberazione del Consiglio regionale n. 3449/IX
del 21 maggio 1992 concernente l'approvazione dello schema di
convenzione per l'insediamento ed il finanziamento di attività
produttiva in Comune di Pont-Saint-Martin della società Syntax
Processing S.p.A.;
Rilevato che in esecuzione di tale provvedimento è stata
stipulata la convenzione rep. n. 10766 del 10 luglio 1992;
Dato atto che, in seguito all'acquisizione della maggioranza del
capitale sociale della società Syntax Processing S.p.A. da parte
del Gruppo SEMA, il medesimo si è impegnato, con apposita lettera
di "patronage" a rispettare gli impegni già assunti da Syntax
Processing S.p.A. con la stipula della convenzione citata;
Ritenuto inoltre opportuno di integrare la convenzione citata,
come avvenuto per le ultime convenzioni sottoscritte con imprese
industriali, con la stipula di una clausola compromissoria avente
per oggetto la remissione di qualunque controversia derivante dalla
medesima ad un collegio arbitrale, al fine di poter addivenire ad
una decisione rapida in merito alle eventuali questioni sollevate,
tenuto conto della estrema lentezza che caratterizza il
procedimento relativo all'emissione di sentenze da parte della
giustizia civile;
Visto il parere favorevole di legittimità rilasciato dal
Dirigente del servizio industria, artigianato ed energia
dell'Assessorato dell'industria, commercio e artigianato, ai sensi
dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/1995, sulla
presente deliberazione;
Delibera
1) di approvare l'introduzione, dopo il punto 5 della
convenzione rep. n. 10766 del 10 luglio 1992 stipulata con la
società Syntax Processing S.p.A., del seguente punto:
"6. Qualunque controversia comunque derivante dalla convenzione
rep. n. 10766 stipulata il 10 luglio 1992, (registrata ad Aosta il
24 luglio 1992 al n. 2032) tra la Regione autonoma Valle d'Aosta e
la Syntax Processing S.p.A., sarà deferita ad un Collegio di tre
Arbitri nominati uno da ciascuna delle parti in base alla seguente
procedura:
- la parte che intende promuovere l'arbitrato comunicherà
all'altra parte la nomina dell'arbitro di propria scelta,
unitamente all'indicazione dei quesiti da rimettere agli arbitri a
mezzo di lettera raccomandata con ricevuta di ritorno;
- la parte destinataria della richiesta d'arbitrato comunicherà
all'altra parte, entro 20 giorni dal ricevimento della richiesta il
nominativo del proprio arbitro, con l'integrazione, se opportuno,
dei quesiti agli arbitri, a mezzo di lettera raccomandata con
ricevuta di ritorno.
I due arbitri nominati nomineranno, d'intesa fra loro, entro 15
giorni dall'accettazione dell'incarico, il terzo arbitro con
funzioni di Presidente.
In difetto d'intesa il terzo arbitro sarà nominato, ad istanza
della parte più diligente, dal Presidente del Tribunale di Aosta il
quale provvederà altresì alla nomina del secondo arbitro nel caso
di inerzia della parte cui compete tale nomina.
Il Collegio Arbitrale così formato deciderà in via rituale e
secondo equità.
Sede dell'arbitrato sarà Aosta e il lodo dovrà essere emesso
entro novanta giorni dalla costituzione del Collegio.
Nell'eventualità che le parti in contesa siano più di due, la
nomina dell'intero Collegio Arbitrale spetterà al Presidente del
Tribunale di Aosta, ad istanza della parte o delle parti che
intendono promuovere l'arbitrato."
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Président Quelqu'un demande la parole? On peut passer à la
votation, les conseillers sont invités à voter:
Presenti: 27
Votanti e favorevoli: 22
Astenuti: 5 (Collé, Lanièce, Linty, Marguerettaz e Marco
Viérin)
Il Consiglio approva
