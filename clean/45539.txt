Classificazione
ACQUE
AGRICOLTURA



Oggetto del Consiglio n. 2214 del 23 marzo 2023 - Resoconto
OGGETTO N. 2214/XVI - Interrogazione: "Interventi avviati per
mitigare gli effetti della siccità e della crisi idrica".
Bertin (Presidente) -
Punto n. 38. Risponde l'assessore
Sapinet.
Sapinet (UV) -
Grazie collega Planaz.
Non nego che
mi sono collegato a quest'iniziativa anche per il mio intervento di
ieri sera in quella piacevole e interessante serata in quel di
Saint-Vincent.
Nel corso del 2022, in diverse occasioni, il suo gruppo
consiliare, attraverso lei ed altri colleghi, aveva richiesto
informazioni sulle azioni poste in essere per far fronte alla crisi
idrica, ottenendo indicazioni precise e puntuali sulle misure che
si stavano attuando e sulle quali avevate anche convenuto; crisi
idrica alla quale abbiamo voluto dare una particolare attenzione e
una particolare rilevanza anche in occasione delle iniziative del
Bonus Entreprises dove è stato dato un riconoscimento importante al
settore agricolo, dando anche una certa retroattività che era un
po' motivata anche dall'andare a riconoscere gli investimenti fatti
dalle aziende durante l'estate del 2022.
Ritengo che sia importante la massima condivisione del Consiglio
su queste tematiche, sulle misure che si possono attuare per
mitigare gli effetti di una crisi che dev'essere considerata come
una crisi strutturale, con necessità d'interventi, anche urgenti,
di natura emergenziale.
Tutto questo è riconosciuto anche dal suo gruppo consiliare con
varie iniziative che sono oggi anche all'ordine del giorno, come le
premesse dell'interpellanza, se non sbaglio la 85, del collega
Ganis.
La strategia del Governo regionale è chiara e più volte
ribadita:
Rendere efficiente l'attuale sistema di approvvigionamento e
distribuzione idrica potabile e irrigua, riducendo le perdite e
migliorando i sistemi di captazione, razionalizzando gli utilizzi
delle acque, specie nel settore irriguo.
Pianificare la realizzazione d'interventi volti
all'interconnessione tra le reti potabili e quelle irrigue.
Al potenziamento di nuove fonti di approvvigionamento e alla
realizzazione di bacini di accumuli delle acque.
Incentivare l'uso razionale delle acque, la lotta agli sprechi,
mediante campagne informative e di sensibilizzazione, migliorare la
capacità di previsione di monitoraggio delle disponibilità idriche
e dei consumi, tutto questo anche collaborando con gli enti locali,
con il CELVA che sono in prima linea al nostro fianco.
Semplificare le procedure autorizzative relative ai piccoli
bacini per lo stoccaggio delle acque destinate all'irrigazione,
adeguare la governance del sistema di gestione di controllo anche
mediante l'istituzione di tavoli di concertazione tra i diversi
utilizzatori. Sulla semplificazione di procedura daremo seguito a
un ordine del giorno nella prossima legge di assestamento. Tale
strategia di intervento si è già concretizzata in misure
operative.
Alla fine dello scorso anno è stato approvato, da parte
dell'Ente di Governo dell'Ambito, noto come EGA, un piano triennale
di interventi per circa 447 milioni di euro per rendere più
efficiente e razionale l'approvvigionamento idropotabile per
adeguare e potenziare il trattamento delle acque reflue.
A settembre poi la Regione ha approvato, proprio su proposta
della Lega, il piano degli interventi nel settore acquedottistico,
per far fronte a criticità di rifornimenti idropotabile, come
previsto dall'articolo 13 della 18/2022, e con il quale abbiamo
stanziato i primi 4 milioni di euro.
Nel disegno di legge di manutenzione dell'ordinamento regionale
del 2023, in corso di predisposizione, è previsto - come dicevo -
l'inserimento delle disposizioni che recepiscono gli impegni
assunti dal Governo e dalla Regione in sede di Consiglio regionale
in accoglimento dell'ordine del giorno n. 3 che citava "Disciplina
urbanistica per bacini di stoccaggio delle risorse idriche",
formulato in sede di approvazione del Documento di Economia e
Finanza Regionale per il triennio 2023-2025, riguardante appunto
l'inserimento di una procedura semplificata per la realizzazione di
piccoli bacini di stoccaggio delle acque destinate all'irrigazione
con capacità fino a 100 metri cubi.
Proseguono poi da parte delle strutture competenti le attività
di monitoraggio e di preannuncio delle condizioni di crisi, in
relazione all'evoluzione delle disponibilità idriche regionali, in
raccordo con l'Osservatorio permanente sugli utilizzi idrici del
distretto del fiume Po, quale utile momento di approfondimento e
confronto interistituzionale per il miglioramento della governance
complessiva del sistema e per la proposizione di azioni congiunte e
coordinate, uniformi e omogenee in termini di messaggi e contenuti
da realizzare nell'ambito della gestione di una possibile
crisi.
A tale proposito si richiama, ad esempio, la bozza di direttiva,
lo studio in sede di autorità di distretto sulle eventuali deroghe
al deflusso minimo vitale per le derivazioni potabili e per quelle
irrigue, il servizio di colture pregiate.
L'aspetto "tutela dell'ambiente" non è infatti secondario anche
nella gestione di un'eventuale crisi idrica, e le diverse misure
devono il più possibile assicurare anche la tutela, in particolare,
degli ecosistemi fluviali.
In particolare il lavoro di ricognizione e di analisi è volto a
individuare le criticità specifiche per l'approvvigionamento della
risorsa a uso idropotabile e irriguo per fonte di
approvvigionamento per area di territorio e consente di poter
meglio indirizzare eventuali interventi di emergenza e l'adozione
di misure di riduzione o razionalizzazione dei prelievi a beneficio
dei diversi utilizzatori, in particolare, appunto, quelli
irrigui.
Queste attività conoscitive consentono inoltre di acquisire le
informazioni necessarie per definire le esigenze, le priorità
d'intervento, le possibili disponibilità anche in vista della
definizione di un piano a media e lunga scadenza di realizzazione
dei bacini di accumulo e di misure per la loro gestione.
Concludo, nelle sue premesse scrive: "Evidenziando che i tempi
utili all'insediamento della nuova Giunta, in particolare dei nuovi
Assessori, non favoriscono e non accelerano il raggiungimento delle
tappe prefissate dal nuovo programma di legislatura", a questo
proposito posso garantirle che nell'ambito del passaggio di
consegne con il collega Carrel stiamo lavorando, i prossimi saranno
giorni e settimane importanti proprio su questa tematica che oggi
io affronto da un'altra angolazione, ma che già in questi due anni
mi hanno visto trattarla e che il collega Carrel ha trattato in
quanto Consigliere di opposizione.
Presidente -
Per la replica, consigliere Planaz.
Planaz (LEGA VDA) -
Assessore, della sua ultima
affermazione non faccio neanche un cenno, faccio finta di non aver
sentito niente; ognuno faccia quello che vuole, quello che pensa e
con la coscienza a posto.
Mi fa molto piacere che le mie iniziative le servano anche per
illustrare le sue serate in giro per la Valle, ma io continuo a
battere su quest'argomento, perché ci troviamo in una situazione di
grande emergenza e dal mio punto di vista - lasciamo stare il fatto
che ha accennato lei prima o quant'altro - però non solo in Valle
d'Aosta ma forse noi qui avremo qualche possibilità in più, per la
nostra posizione geografica, di dare un segnale e di provare a
capire cosa si potrebbe fare.
Bene quello che mi ha accennato, è normale, si parla di acqua a
uso potabile. Io ieri ho visto dei Sindaci che si sono ormai
rassegnati, portano l'acqua con le botti perché tanto non ce n'è; è
una rassegnazione, si è già in piena emergenza, per fortuna abbiamo
i mezzi per riuscire a tamponare in parte quest'emergenza, è
normale che prima si farà uso dell'acqua per uso potabile - per
fortuna non c'è bisogno in questo caso di andare a fare degli studi
- e poi si penserà all'uso agricolo e anche all'uso
idroelettrico.
Ieri è stata una serata molto interessante anche su
quest'argomento e abbiamo visto i dati anche sulla produzione
dell'energia elettrica, i danni che ha avuto anche il comparto,
perché se non c'è acqua per turbinare, per effettuare tutte le
operazioni che devono fare le centrali idroelettriche, è normale
che di conseguenza il danno è a caduta libera su tutta la
comunità.
Per carità, io non è che voglio sottolineare questo, però io ho
portato quest'iniziativa perché dovremmo, tutti assieme - non è che
le do la colpa e la causa né a lei né al suo Governo - cercare di
fare qualcosa in più.
Siamo già in ritardo, se non piove, la prossima stagione sarà
peggiore di quella dell'anno scorso, però cercare di migliorare
qualcosa... come ha visto ci sono le iniziative dei vari Comuni che
cominciano a muoversi.
Ieri è stato messo al corrente che ormai ci siamo abituati tutti
che si apre il rubinetto e non ci chiediamo da dove provenga
l'acqua... però ieri ho visto persone che sono un po' a conoscenza
del territorio, che riscontrano che tutte le zone che oggi
subiscono una criticità superiore, perché non hanno ghiacciai, non
hanno fonti di acqua potabile o anche solo irrigua a monte, e hanno
già avvistato la problematica: dovremo andare in breve tempo nella
stagione estiva, abbiamo ancora un po' di tempo e le piogge
primaverili possono migliorare un po' la nostra situazione, ma è
una situazione per la quale ad oggi io vedo ancora pochi
risultati.
Lei ha accennato ai bacini, per realizzare dei bacini ci
vogliono dei progetti. Io non ho ancora visto nessun documento dove
si vada almeno a - perché avevamo presentato quella mozione -
cercare dov'è che si possono fare questi piccoli bacini - che lei
continua a citare - inferiori ai 100 metri cubi, per individuare le
zone.
Per fare le cose, secondo me, bisogna andare per passi e per
passi bisogna decidere dove farli, dove c'è più necessità, avviare
dei progetti e dopo i progetti trovare anche delle formule
finanziarie; ieri mi sembra che anche il Presidente del BIM,
Creton, sia stato chiaro: se si lavora tutti assieme si arriva a un
risultato, se invece ognuno fa la sua strada, arriveremo comunque a
qualche risultato ma magari un po' più drammatico e questo
dispiace, perché - ieri lo abbiamo sentito - la politica dovrebbe
fare qualcosa.
Adesso noi non possiamo metterci a fare la danza della pioggia,
però dobbiamo fare il massimo di quello che possiamo fare per dare
delle risposte.
Questo io penso che sia dovere di noi tutti, non sto accusando
nessuno, le dico la verità, però se vogliamo, magari in
Commissione, portare questi argomenti, tenere l'attenzione su
questo argomento in modo da dare più risposte alla comunità il più
possibile.
Presidente -
Sospendiamo brevemente il Consiglio per
arieggiare i locali. Il Consiglio è sospeso.
La seduta è sospesa dalle ore 17:19 alle ore 17:42; alla
ripresa dei lavori assume la Presidenza il vicepresidente
Marguerettaz.
