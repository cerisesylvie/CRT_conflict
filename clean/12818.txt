Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3774 del 7 ottobre 1992 - Resoconto
OGGETTO N. 3774/IX Impiego dei fondi destinati alla Società
Autoporto.
(Interrogazione)
PresidenteDo lettura del testo della interrogazione presentata
dai Consiglieri Chiofalo, Ricco e Limonet:
Interrogazione A mente della convenzione in essere che
garantisce alla Società di gestione dell'Autoporto una percentuale
sulle devoluzioni finanziarie incassate dalla Regione Valle d'Aosta
sull'I.V.A. da importazione;
visto che l'importo di detta percentuale (finalizzata ad
interventi migliorativi delle infrastrutture autoportuali ed alla
incentivazione di servizi volti a favorire la migliore accoglienza
del flusso di autoveicoli in transito alla dogana di Pollein) era,
nel 1991, fissato nell'Uno per cento rispetto ad una entrata per la
Regione quantificata intorno ai 450 miliardi di lire;
atteso che la Giunta regionale, nel luglio di questo anno, ha
assunto un provvedimento amministrativo che può essere sintetizzato
nel puro e semplice raddoppio della percentuale di cui sopra,
elevata appunto al due per cento sull'importo globale delle entrate
e, quindi, verserebbe alla Società Autoporto qualche cosa come una
cifra di oltre nove miliardi di lire;
ritenuto opportuno conoscere nel dettaglio la destinazione
concreta di simili ingenti somme e, cioè, come viene impiegata la
contribuzione scaturente dalle decisioni della Giunta per favorire
la migliore gestione di un servizio come quello autoportuale che
deve fronteggiare anche la concorrenza di altre zone di frontiera e
di sdoganamento;
appurato che, almeno in apparenza, non vi sono stati negli
ultimi periodi investimenti in conto capitale rilevanti in ordine
ai servizi di supporto della struttura doganale;
i sottoscritti Consiglieri regionali del Gruppo della Democrazia
Cristiana
interrogano
l'Assessore alle Finanze per conoscere, in dettaglio, come e
dove vengono impiegati i fondi devoluti dalla Regione Valle d'Aosta
alla Società Autoportuale di Pollein nella percentuale aumentata al
due per cento sulle entrate regionali dell'IVA di importazione
ammontanti a 450 miliardi con una devoluzione - per la Società
Autoporto - di oltre 9 miliardi per il solo 1992 e di 4,5 miliardi
per l'esercizio dello scorso 1991".
Presidente
Ha chiesto di parlare l'Assessore al
Bilancio e alle Finanze Lavoyer, ne ha facoltà.
Lavoyer (ADP)
Con riferimento alla interrogazione
presentata dai Consiglieri Chiofalo, Ricco e Limonet, in merito al
contributo da erogarsi per l'anno 1992 a favore della Società
Autoporto di Pollein, si fa presente quanto segue.
In primo luogo, l'aumento dall'1 al 2 per cento del contributo è
stato disposto con legge regionale 24 agosto 1992 n. 46, articolo
3, e non con provvedimento amministrativo adottato dalla giunta
regionale nel corso del mese di luglio. La stessa legge regionale
prevede già che non meno del 75 percento del contributo da erogarsi
sia destinato a spese per attività di assistenza e di promozione,
per incentivare gli sdoganamenti presso la struttura
autoportuale.
Il restante 25 percento, o la percentuale inferiore, qualora le
spese per attività di assistenza e di promozione abbiano superato
il 75 percento del contributo stesso, viene corrisposto alla
Società Autoporto alle seguenti condizioni. Primo, che l'accesso
alla struttura autoportuale sia stato gratuito, ad eccezione degli
importi richiesti per la fornitura di particolari servizi; secondo,
che l'autoporto abbia rilasciato a favore del ricevitore doganale
una fideiussione fino al limite massimo di lire 15 miliardi, a
garanzia dell'eventuale differimento nel versamento delle imposte e
diritti doganali dovuti dalle case di spedizione aventi sede legale
in Valle ed operanti presso la struttura autoportuale di Pollein;
terzo, che l'autoporto abbia sostenuto a totale suo carico spese
per ammodernamento e ristrutturazione non inferiori a lire 250
milioni annui.
L'erogazione del contributo avviene in rate anticipate, scadenti
il mese di gennaio, luglio ed ottobre, sulla base del 90 percento
del gettito della imposta sul valore aggiunto accertato nell'anno
precedente. Il saldo del contributo viene corrisposto nel mese di
gennaio dell'anno successivo, e solo all'atto della corresponsione
di quest'ultimo viene presentata la dimostrazione dettagliata,
suffragata da dichiarazione sottoscritta dell'intero collegio
sindacale, della utilizzazione del contributo medesimo.
Pertanto una precisa risposta in merito al quesito posto dagli
interroganti, cioè conoscere in dettaglio come e dove vengono
impiegati i soldi devoluti dalla Regione, potrà essere fornita solo
nei mesi dell'anno 1993 per l'anno 1992.
Per quanto riguarda invece la parte della interrogazione, che
richiede precisazioni per l'anno 1991, siamo in grado di fornire
questi dati.
A favore dell'Autoporto sono stati corrisposti contributi per
complessive lire 4.890.891.865=, di cui lire 4.424.322.784= erogati
ai sensi dell'articolo 4 della legge 32/90, di cui lire
2.091.477.369= per attività promozionali, lire 466.569.082 erogati
ai sensi dell'articolo 5 della legge n. 73.
Le attività promozionali hanno riguardato: assicurazione autisti
per complessive lire 54.236.050, premio alle case di spedizione per
incentivare gli sdoganamenti presso la struttura autoportuale lire
200.000.000, contributi agli importatori per incentivare gli
sdoganamenti presso la struttura autoportuale lire
1.761.099.524=.
Altre incentivazioni: buoni benzina, pasto, locandine, tessere
per il traforo Monte Bianco lire 76.941.795=.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Ringrazio l'Assessore della risposta
direi parzialmente accettabile, però ci sono delle cose che non mi
convincono.
Ha detto l'Assessore che questi incentivi vengono erogati anche
alle case di spedizione che hanno sede dentro l'Autoporto di Aosta;
a me risulta veramente una grossa lamentela da parte di queste case
di spedizione (parlo della Prioglio, Danzas, Castelletti, Gottardo
Ruffoni, eccetera).
Credo che anche per quanto riguarda l'importo del 1992, sia
giusto, visto che abbiamo raddoppiato l'erogazione di contributo
alla società Autoporto, sapere in tempo (cioè prima) cosa intende
fare la società Autoporto di questi 9 miliardi.
L'Assessore mi dice che mi può dare una risposta precisa alla
fine dell'esercizio finanziario; credo che con questo metodo
eroghiamo dei contributi a scatola chiusa. Si poteva, o si può
ancora vedere di sapere effettivamente questi soldi come vengono
spesi e come vengono ripartiti, perché è importante.
A quanto mi risulta, per sentito dire, le cose non è che sono
così ben dettagliate, come ha detto l'Assessore, per l'esercizio
1991, e non solo per il 1991 ma anche per l'esercizio precedente al
1991, e la Regione non ha chiesto mai contezza di come sono stati
ripartiti questi finanziamenti.
Assessore, credo che anche l'intendimento dei colleghi che hanno
firmato l'interrogazione fosse quello di sapere in modo più
dettagliato in merito alla questione, per cui ci riserviamo di
chiedere successivamente che ci venga fornita una documentazione
precisa da esaminare, per sapere come questi finanziamenti sono
stati spesi ed impiegati prima del 1992, e come saranno spesi
quelli del 1992.
