Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 565 del 26 giugno 2014 - Resoconto
OGGETTO N. 565/XIV - Interpellanza: "Valutazioni in ordine a
diverse soluzioni progettuali per la realizzazione del vallo di
contenimento della frana di La Saxe in Comune di
Courmayeur".
Presidente -
La parola alla collega Certan.
Certan (ALPE)
- Grazie Presidente.
Chiedo scusa se divago un attimo prima di affrontare il problema
in oggetto e chiedo scusa anche del ritardo, ma nella pausa pranzo
ho accompagnato degli amici che arrivavano da Trento - ieri abbiamo
parlato di Aosta, città turistica - al criptoportico, perché volevo
che lo visitassero. Il criptoportico, pur avendo un certo orario
esposto, è chiuso e non si sa il perché. Allora, dato che c'è
l'Assessore, chiedo di verificare la cosa perché, quando si parla
di città turistica, di flussi e di affluenza, credo che anche il
fatto di rispettare gli orari possa essere importante. Credo che
sia il minimo e sia il punto di partenza per una città che si dice
e che si vuole turistica. Chiedo scusa della divagazione, ma non mi
sembrava il caso di fare una risoluzione per chiedere all'Assessore
di verificare: l'ho fatto a margine.
Sarà, credo, solo la storia che farà la vera storia della frana
di La Saxe. Una frana che, mi permetto di dire, è eccessivo
definire "telecomandata"? Penso di poterla chiamare,
tranquillamente e senza esagerare, "intelligente". La frana di La
Saxe si è proprio dimostrata intelligente, perché ha saputo
scegliere sia i tempi in cui manifestarsi, in periodi puntuali, sia
i modi in cui esprimersi. Non siamo più ai tempi in cui le società
credevano che molti eventi naturali si manifestassero attraverso
spiriti più o meno buoni, più o meno maligni o altre forme
animiche, però sicuramente questa frana è stata molto monitorata ed
ha saputo sicuramente scegliere i momenti per attirare
riflettori.
Premetto che, chiaramente, questo nostro intervento non è per
mettere in discussione il lavoro tecnico e dei tecnici che hanno
competenze maggiori delle mie e delle nostre: Non è sicuramente un
intervento che va a mettere in discussione quel tipo di lavoro.
Sicuramente, però, pone l'attenzione sulle scelte politiche che
sono state fatte, considerato, tra l'altro, l'ampio dibattito che
si è sviluppato attorno a questa frana e che, mi permetto di dire,
in qualche momento è stato anche contraddittorio: momenti in cui
pareva che il crollo fosse imminente; dichiarazioni anche
contraddittorie degli stessi responsabili che, a seconda del
momento, dichiaravano cose diverse. Dopo questo ampio dibattito,
fortunatamente l'ampio spettro della frana non è crollato: questo
imminente crollo che ad un certo punto pareva essere velocissimo,
nella settimana in cui c'è stata l'assegnazione dei lavori per il
vallo di protezione, non ha più provocato problemi e discussioni, e
la frana si è "tranquillizzata". Devo dire che i tecnici, i
responsabili ed i dirigenti che stanno seguendo e monitorando
questo dossier sono stati molto disponibili e il 15 aprile, a
seguito di una richiesta da parte dei Consiglieri di minoranza,
hanno permesso un interessante sopralluogo durante il quale è stata
spiegata tutta la situazione, il progetto di realizzazione del
vallo, la fase di affidamento e le modalità.
Devo dire che - a noi Consiglieri o almeno a me personalmente -
dopo un primo periodo di ritardo di consegna delle risposte ai 116,
è stata consegnata tutta la documentazione. Credo però che, ancora
adesso, sia importante dare alcune informazioni, intanto perché
questo è ancora un argomento
à la une
, ma anche a seguito
delle dichiarazioni del Capo della Protezione Civile, Franco
Gabrielli, il quale aveva dichiarato in modo pubblico e palese che
ci sarebbero stati dei rimborsi agli operatori turistici che
avevano avuto dei mancati introiti a causa di questo problema, ma
anche perché, come ci dice oggi una notizia Ansa, è stato preso
come esempio di buona prevenzione. Credo che, come ha detto prima
il collega Gerandin, quando il nostro territorio viene preso come
buon esempio oppure è in qualche posizione di rilievo nelle varie
graduatorie, noi non possiamo che esserne felici. Vedo che domani
ci sarà un convegno su questo argomento e sicuramente sarà
interessante quanto uscirà da questo
summit
di geologi. Oggi
c'è una notizia Ansa secondo la quale il presidente del Consiglio
nazionale dei geologi afferma che "bisogna essere consapevoli del
problema, saperlo affrontare ed essere anche coscienti del fatto
che, anche in termini economici, paghiamo un tributo inaccettabile
alla ricostruzione post emergenza; è ormai risaputo che, per ogni
euro speso per la prevenzione, ne risparmieremmo dieci." Quindi, è
assolutamente interessante che questa situazione che poteva
diventare problematica sia stata presa in tempo e che ora possa
anche essere presa ad esempio per altre situazioni simili!
Ci sono però, a mio avviso, tutta una serie di informazioni che
devono essere date. Ringrazio il coordinatore e commissario che sta
seguendo questa emergenza, il Dottor Rocco, il quale ha già
praticamente risposto alla nostra interpellanza, lunedì, attraverso
la televisione di Stato! Il TG Regione ha trasmesso un ampio
servizio e, praticamente, le risposte alla prima, alla seconda e in
parte anche alla terza sono già arrivate tramite telegiornale. Lo
ringrazio, perché ha sicuramente evitato all'Assessore Baccega di
doversi soffermare: è già detto e scritto. Tant'è che il Dottor
Rocco dice: "Il cantiere - leggo alcuni passaggi - è adesso ben
avviato. Siamo pronti per partire con la realizzazione dei valli e,
in quel momento, le imprese potranno operare al massimo delle loro
potenzialità, così come era previsto in contratto, perché avranno
tutta l'area disponibile. Finalmente potremo vedere venire su e
crescere rapidamente le opere che serviranno alla protezione di La
Palud" che, in effetti, sono il vero obiettivo; l'obiettivo
principale credo che sia veramente la protezione della frazione di
La Palud.
Perché dico - e termino - che è importante avere tutta questa
serie di risposte? Perché da alcuni documenti che ho richiesto
attraverso i 116 mi pare di capire che ci siano dei cambiamenti.
Chiediamo anche che venga in qualche modo riconsiderato o comunque
che ci venga detto se la volontà di abbattere l'edificio di
piazzale Retegno è confermata; poi, visto che il Commissario Franco
Gabrielli aveva dato come certo l'indennizzo per il mancato
introito, chiediamo se sono già stati definiti i criteri di
assegnazione e in che modo sarà erogato questo indennizzo per
mancato introito. Grazie.
Presidente
- La parola all'Assessore Baccega.
Baccega (SA)
- Grazie Presidente.
Io non so se sia una frana telecomandata, se sia una frana
intelligente. Io so solo che, avendolo visto da vicino nei giorni
scorsi, è un movimento franoso che incombe pesantemente sulle case,
che incombe pesantemente su una importante arteria internazionale,
quindi, da questo punto di vista, gli interventi che sono stati
individuati hanno una loro logica. La natura è imprevedibile e, se
lei avesse visto il masso che è caduto la scorsa notte,
probabilmente la sua presentazione sarebbe stata più cauta.
Io non ho visto il servizio in televisione dell'altra sera e
sono sicuro che l'Ingegner Rocco sia stato puntuale e preciso,
però, ovviamente, risponderò a tutti i quesiti che l'interpellanza
ha posto, facendo una necessaria premessa. Il movimento franoso del
Mont de la Saxe è oggetto di una specifica deliberazione del
Consiglio dei Ministri di dichiarazione dello stato di emergenza,
avvenuto il 10 gennaio 2014, ai sensi della legge 24 febbraio 1992,
la n. 225 in materia di protezione civile. A questa deliberazione
ha fatto seguito l'ordinanza del Capo del Dipartimento della
protezione civile, la n. 143 del 30 gennaio, recante "primi
interventi urgenti di Protezione civile in conseguenza del
significativo incremento del movimento franoso", con la nomina -
appunto - di un commissario delegato con il compito di predisporre
e realizzare il programma degli interventi necessari per fare
fronte all'emergenza, il nostro Coordinatore delle opere pubbliche,
l'Ingegner Raffaele Rocco. In tale ambito, il movimento franoso del
Mont de La Saxe rappresenta, quindi, un'emergenza di livello
nazionale la cui natura scaturisce dalla necessità di proteggere la
continuità di flusso di traffico attraverso l'arteria
internazionale del Monte Bianco, nella quale il Commissario agisce
come titolare unico di un potere di gestione delegato dal
Presidente del Consiglio dei Ministri. Quindi, qualsiasi
informazione sul movimento franoso e sulle attività in corso va
richiesta al Commissario che, in merito ai quesiti posti, mi ha
fornito tutta una serie di indicazioni, che certamente sono quelle
che ha anche dato in occasione del servizio televisivo.
Al primo quesito si risponde dicendo che le mutate condizioni
evolutive del fenomeno franoso alle quali si fa riferimento
confermano maggiormente la necessità di assicurare, mediante la
realizzazione di un vallo, la protezione dei centri abitati di
Entrèves e di La Palud rispetto agli scenari di dimensioni minori,
movimenti franosi nell'ordine del milione di metri cubi. Rispetto
alle opere di difesa previste, sono state apportate due modifiche:
la prima riguarda il vallo ed è di natura strutturale e la seconda
riguarda il
by-pass
nella Dora di Ferret. Al secondo
quesito, nel quale si chiede "nel caso in cui vi siano state
varianti, quali sono le parti che sono state stralciate o oggetto
di modifica e con quali motivazioni", rispondo con una risposta più
articolata. Per quanto riguarda le modifiche di tipo strutturale
relative al vallo, sono state adeguate le modalità di fondazione
dello stesso e modificate le altezze delle metrature in pietrame
per alcuni tratti, questo al fine di assicurare una maggiore
resistenza alla spinta in caso di evento. Va sottolineato che, in
sede di presentazione dei lavori di difesa, è stato sempre
affermato che si sarebbe operato, anche in corso d'opera, per
adeguare il rilevato anche alla luce degli approfondimenti
evolutivi del fenomeno franoso. Poi, per quanto riguarda il
by-pass
, si sta soprassedendo alla posa della tubazione,
così come era prevista, perché sono in corso valutazioni tecniche
di soluzioni alternative che possano adempiere anche a funzioni di
drenaggio delle acque del versante in frana. Le condizioni di piena
della Dora stanno comunque impedendo, al momento, di operare in
alveo, come inizialmente previsto dal progetto, almeno per i
prossimi due mesi.
Quesito numero 3: "quali siano i tempi del 'Piano lavori', gli
stati di avanzamento, i turni, le precauzioni prese, considerato lo
stato di emergenza, la possibilità in caso di pioggia e di allarmi
anche nella stagione estiva...". Le tempistiche del piano lavori
sono le seguenti: 150 giorni naturali consecutivi a far data dal 22
aprile. Al momento, i lavori stanno procedendo nei limiti
stabiliti, seppure il primo mese e mezzo dei lavori sia stato con
minore produttività rispetto alle ipotesi progettuali. La causa dei
rallentamenti è dovuta all'impossibilità di accesso a tutta l'area
di cantiere, da parte dell'impresa, nelle prime tre settimane, a
causa dei movimenti significativi di una porzione della frana che,
come ben noto, hanno portato anche all'evacuazione di una parte
dell'abitato di La Palud e Entrèves. Inoltre, la demolizione del
fabbricato comunale sul piazzale Retegno, affidata ad altra ditta
rispetto all'aggiudicataria dei lavori del vallo e programmata,
inizialmente, a partire dai primi di aprile, per non avere
interferenze tra le due operatività e tra le due lavorazioni ha
dovuto anch'essa essere posticipata di circa un mese. Eventuali
determinazioni in merito alla relazione del
by-pass
potrebbero richiedere delle revisioni. Ad oggi non è stato ancora
emesso nessuno stato di avanzamento dei lavori e si lavora, per
ora, su un turno unico dal lunedì al sabato compreso. Per quanto
riguarda la sicurezza, le precauzioni adottate sul cantiere a
salvaguardia del personale che opera in aree maggiormente esposte a
caduta di massi è assicurata da un sistema di monitoraggio
specifico, video ed acustico automatico, con personale di vedetta
del fenomeno franoso - davanti c'è un addetto che guarda
costantemente la frana - e da un sistema di allarme acustico ed
ottico per le squadre che operano nelle aree in pericolo.
Il personale preposto al monitoraggio si coordina inoltre con la
struttura attività geologiche per il monitoraggio dell'evoluzione a
lungo termine e riceve un apposito bollettino meteo giornaliero,
emesso dal centro funzionale regionale per la zona della frana. Non
esistono procedure di allertamento diversificate nei diversi mesi
dell'anno, ma il Piano di protezione civile del Comune di
Courmayeur è costruito in modo flessibile per poter essere
utilizzato in ogni periodo dell'anno quando, sulla base delle
informazioni trasmesse dal sistema di monitoraggio, viene lanciato
l'allarme dalla struttura regionale di attività geologiche.
L'attuale livello di allertamento e le motivazioni
tecnico-scientifiche che ne sono alla base sono illustrate in un
documento apposito chiamato "Livello dello stato di emergenza", che
si può reperire sul sito del commissario. Si precisa, inoltre, che
l'evoluzione del fenomeno e dell'assetto meccanico della massa
rocciosa è tale da richiedere, talvolta, aggiornamenti degli
scenari e dei precursori di evento da monitorare ai fini delle
allerta.
L'ultimo quesito, forse quello a cui non aveva risposto al TG3:
"a quanto ammonti l'indennizzo per il mancato introito previsto per
gli operatori di La Palud, quali siano i criteri di assegnazione e
quando sarà loro corrisposto". Sono in corso i contatti con il
Dipartimento nazionale di protezione civile per definire le
modalità ed i criteri per l'indennizzo o il rimborso dei danni
indiretti subiti dalle attività produttive, proprio come aveva
indicato il Prefetto Gabrielli il 22 aprile. Al momento, non si è
in grado di indicare quando la procedura sarà attivata e con quali
modalità. Quello che posso dire è che l'Ingegner Rocco ha dato la
sua massima disponibilità anche a riferire in qualità di
commissario direttamente ai Consiglieri regionali, magari in una
Commissione. Quindi, esiste questa disponibilità e qualora si
voglia confrontarsi con lui, basta chiederlo. Spero di essere stato
esaustivo. Grazie.
Presidente
- La parola alla collega Certan.
Certan (ALPE)
- Grazie Assessore, per aver integrato
anche le parti mancanti al Foglio 3: la ringrazio.
Lei ha fatto all'inizio un passaggio... Ho premesso -
chiaramente, non siamo dei tecnici - che abbiamo messo in
discussione scelte politiche o scelte comunque dettate e fatte in
precedenza. Capisce? Quando parlo di frana intelligente è perché,
seguendo le varie dichiarazioni, uno legge: "spero che piova a più
non posso a Courmayeur", come testimoniano le parole del Sindaco
Fabrizia Derriard... Capisce Assessore che quando un Sindaco
dichiara "spero che piova a più non posso" e poi precisa "ci
vorrebbe un acquazzone, una precipitazione abbondante così da poter
vedere come reagisce il versante", capisce che mi posso permettere
di dire che in questo caso siamo di fronte ad una frana
intelligente, che ha saputo scegliere i momenti.
Colgo l'occasione della sua apertura e ringrazio il commissario
Rocco che comunque era già stato disponibile a ogni
puntualizzazione e chiedo anche ai Presidenti delle Commissioni se
eventualmente volessero convocare una commissione, credo che sia
sicuramente interessante avere un momento in cui viene spiegato
anche tutto il prosieguo dei lavori. Ultimo passaggio: c'è stato
uno studio, un nuovo studio fatto dall'Università Bicocca su questa
frana; potrebbe essere l'occasione della Commissione per
eventualmente approfondirlo. Grazie.
Presidente
- Grazie collega. Passiamo al punto 25
all'ordine del giorno.
