Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 85 del 25 febbraio 1981 - Resoconto
OGGETTO N. 85/81 - COMUNICAZIONI DEL PRESIDENTE DEL
CONSIGLIO.
Presidente
- Le comunicazioni vanno dal 10 febbraio, data
dell'ultimo Consiglio, ad oggi.
Disegni di legge presentati:
Presidente
- Sono stati presentati i seguenti disegni di
legge:
D.L. n. 257 dalla Giunta in data 16 febbraio '81, concernente
"Apposizione di vincolo di destinazione sugli immobili adibiti ad
uso alberghiero". È stato assegnato alla Commissione Sviluppo
economico. È stato dato da questa Commissione il prescritto parere
e, su richiesta della Giunta e dell'Assessore, l'oggetto è stato
iscritto d'urgenza al punto 22/bis dell'ordine del giorno.
P.L. n. 258, presentata dal Consigliere Minuzzo in data 24
febbraio 1981, concernente: "Sicurezza degli impianti tecnici negli
ambienti di vita e di lavoro". (Comm. Sicurezza Sociale)
Disegni di legge vistati:
Presidente
- Sono stati vistati i seguenti disegni di
legge:
D.L. n. 169 concernente "Riapprovazione con modificazioni del
disegno di legge concernente "Norme per la disciplina
dell'estrazione di minerali e fossili".
D.L. n. 213 concernente "Regolamentazione dello sversamento e
dello abbandono dei rifiuti e residui solidi".
Disegni di legge non vistati:
Presidente
- Non vi sono stati disegni di legge non
vistati.
Deliberazioni vistate:
Presidente
- Non vi sono state deliberazioni vistate.
Deliberazioni non vistate:
Presidente
- Non ci sono state deliberazioni non
vistate.
Riunioni di organi Consiliari:
Presidente
- Le riunioni degli organi consiliari sono
state le seguenti:
- Adunanza straordinaria ed urgente del Consiglio regionale del
16.2.1981, decisa dal Consiglio stesso per l'esame della bozza
dello schema di riparto fiscale;
- Si è riunita una volta la Conferenza dei Capigruppo con
l'Ufficio di Presidenza;
- Si è riunito una volta l'Ufficio di Presidenza;
- Due volte si è riunita la III Commissione - Sviluppo
Economico;
- Una volta si è riunita la IV Commissione - Sicurezza
Sociale;
- Una volta si è riunita la Commissione speciale
Urbanistica.
Comunicazioni varie
Presidente -
In data 13.2.1981 è pervenuta dalla
Presidenza della Giunta la lettera di trasmissione della
documentazione relativa all'avvenuto deposito da parte dei Signori
Riccarand Elio, Contini Alberto, Vigna Caterina e Gaioni Mario
presso la Cancelleria del Tribunale di Aosta, di due iniziative
tendenti a promuovere la raccolta di 3.000 firme di elettori
valdostani per la proposta al Consiglio regionale dei due
sottoindicati disegni di legge di iniziativa popolare, ai sensi
della legge regionale 7 maggio 1975, n. 16.
Gli oggetti delle due iniziative popolari sono:
"Interventi straordinari per la casa - Contributi a favore di
Comuni, Consorzi di Comuni e Comunità montane per l'acquisizione e
la ristrutturazione di immobili e complessi edilizi da adibire ad
abitazione";
"Decentramento di fondi ai Comuni della Valle d'Aosta per il
finanziamento di opere pubbliche e di servizi di carattere sociale
e culturale".
Questa Presidenza si limita oggi a dare al Consiglio
comunicazione di quanto sopra, facendo presente che l'iter per
l'esame da parte degli organi consiliari dei disegni di legge di
cui trattasi sarà tempestivamente avviato, ai sensi dell'art. 31 e
seguenti della legge regionale 16/75, allorquando le proposte
saranno presentate con la prevista e prescritta sottoscrizione di
almeno tremila elettori debitamente documentata.
Comunico inoltre che, la Presidente della Camera dei Deputati
Nilde Jotti, attraverso il Consigliere Capo della Segreteria
particolare, annuncia che è stato ricevuto dalla Presidenza della
Camera dei Deputati l'odg concernente la realizzazione del nuovo
collegamento viario tra il terminale dell'autostrada della Valle
d'Aosta e il Traforo del Monte Bianco.
La Presidente Jotti prende atto di quanto in esso contenuto.
Comunico altresì che il Sindaco del Comune di Châtillon - e voi
sapete che ne devo dare notizia al Consiglio - ha trasmesso una
deliberazione, la 916 in data 12.2.1981, avente per oggetto la
questione del Parco Nazionale del Gran Paradiso. In questa
deliberazione viene riportato un ordre du jour du Conseil communal
de Châtillon e il voto favorevole di quel Consiglio, con voti
unanimi espressi per alzata di mano. Come già ho fatto nelle
precedenti comunicazioni di ordini del giorno votati nei Comuni,
non ne do lettura; i Consiglieri che intendessero prenderne
visione, o averne anche copia, possono rivolgersi alla Segreteria
della Presidenza del Consiglio: questi documenti sono a loro
disposizione.
Infine, colleghi Consiglieri, avrete visto dai giornali che ieri
mattina, a seguito delle tragiche e contraddittorie notizie
provenienti da Madrid, ho ritenuto doveroso - sicuro di
interpretare i sentimenti di tutto il Consiglio - esprimere la più
viva solidarietà al popolo spagnolo e alla sua massima Assemblea
elettiva, duramente attaccata con un'operazione militare inconsulta
e di pretta marca fascista. Le notizie di stamane, di ieri sera,
sono rassicuranti e confermano la sconfitta degli autori del golpe
e la vittoria della ragione e della democrazia. È con viva
soddisfazione che ne faccio oggetto di queste comunicazioni; non
certo per informarvi di quello che è successo e che tutti voi
avrete seguito attraverso gli organi di stampa e di informazione,
ma esclusivamente per ribadire in seno al Consiglio regionale
valdostano - e penso a nome degli abitanti tutti della Regione,
questa Regione che sempre ha stabilito rapporti di feconda simpatia
con le minoranze nazionali ed etniche spagnole - ribadire, dicevo,
a nome del Consiglio regionale e della popolazione della Valle
d'Aosta, il nostro più vivo augurio affinché nella democrazia e
nella libertà le istituzioni democratiche spagnole possano
continuare il loro non certo facile cammino.
Con questo sono terminate le comunicazioni della Presidenza del
Consiglio. Vorrei solo aggiungere che al Consigliere Bordon, che ha
chiesto di essere giustificato per motivi di salute, mandiamo i più
fervidi auguri di pronta guarigione. Inoltre, come ho già
precedentemente annunciato, arriveranno in ritardo l'Assessore
Rollandin e il Consigliere Segretario Minuzzo, perché trovansi a
St. Vincent per il Convegno "Tutela della salute dei lavoratori"
che ha avuto inizio questa mattina a quest'ora stessa in St.
Vincent.
Sulle comunicazioni del Presidente del Consiglio ha chiesto di
parlare il Consigliere Pedrini, ne ha facoltà.
Pedrini (IPLI) -
Signor Presidente,
sono veramente
addolorato di dover comunicare a Lei, a tutto il Consiglio e
all'opinione pubblica, un fatto che non si può sottacere e che,
oltre ad avermi toccato personalmente, ha toccato tutti gli uomini
liberali della Valle d'Aosta e della Nazione.
Non voglio fare né demagogia, né ingigantire le cose, mi
limiterò ad esporre i fatti. Ho davanti a me un librettino,
stampato abbastanza male, fatto in una maniera piuttosto indecente
da parte di un Istituto Storico della Resistenza in Valle d'Aosta
di cui si dà anche il caso che io sia membro e da cui darò le
dimissioni. Questo Istituto Storico, oltretutto, gode di un
contributo della Valle perché sennò non potrebbe sussistere. E
leggo con enorme stupore - ho ricevuto questo biglietto a casa -
che dal 28 febbraio al 1° marzo nel salone del Palazzo regionale vi
saranno delle giornate di studio sul tema "Confrontation
d'autonomies; apport d'une Histoire des autonomies régionales".
Premesso che trovo l'argomento ottimo sotto tutti i profili, vado
ad aprire questo pezzettino di carta, e trovo - ne è stato parlato
anche - degli errori favolosi, comunque dei nomi che sono scritti
in campo nazionale. Continuo e mi vedo "il problema autonomistico
ecc. ... e tutti i partiti: tutti. Non tutti perché mi pare manchi
l'Union Valdôtaine progressiste, non credo altri; e comunque
partiti che direi nel periodo della Resistenza non esistevano
nemmeno e che oggi invece sono stati invitati a parlare proprio
sulla Resistenza e sulla Autonomia, quando allora, ripeto, non
facevano parte né di un CLN, né esistevano; non erano ancora
nemmeno allo stato embrionale.
Ora, si dà il fatto che gli uomini liberali non abbiano portato
un fazzoletto rosso al collo perché ce l'avevano azzurro, ma si dà
il fatto anche che gli uomini liberali abbiano dato un contributo
che nessuno si è mai permesso di sottacere. E vorrei dire qualcosa
di più sul fatto dell'autonomia, perché a suo tempo il Senatore
Sanna Randaccio, Sardo e l'On. Villabruna, piemontese, non soltanto
a Roma, ma qua, in Piazza Chanoux e al Cinema Giacosa, vennero a
dire che cosa era stato fatto dal Partito Liberale per l'autonomia
della Valle, ed essi stessi in prima persona erano fautori e si
erano battuti per la nostra autonomia. E parlo del 1948-50, epoca
caveriana, quando veramente c'era tutta una situazione particolare;
e il fatto che questi uomini che allora reggevano il partito siano
venuti ad Aosta a dirci quelle cose e che oggi, che non ci sono
più, il loro partito venga ignorato, suona affronto anche a questi
uomini che qualcosa di sé stessi non soltanto col loro pensiero ma
anche con la loro persona, avevano dato. Quindi devo dire che è
veramente incredibile che sia successa una cosa del genere e che
noi dobbiamo apprendere di questo incontro da un pezzo di carta. E
non voglio entrare nella discussione dei nomi, ma veramente ci
sarebbe da dire, anche su questo punto, un sacco di cose che
evidentemente, per educazione politica, non voglio affrontare.
Presenterò una interrogazione in merito; desidero sapere di chi è
la colpa.
Faremo un comunicato stampa affinché la gente sappia con quale
discriminazione si cammina in Valle d'Aosta, non soltanto da una
parte, ma anche dall'altra, a quanto vedo. E avrei voluto che
questo affronto fosse stato fatto al Partito Comunista o alla
Democrazia Cristiana, per sapere e vedere che cosa sarebbe successo
in questo caso.
Non ha alcuna importanza che si sia due più uno uguale a tre;
direi che basta uno, non tre, che porti avanti un discorso di
pensiero filosofico liberale. Basta uno solo. Perché penso che la
libertà non sia del Partito Liberale, ma di un pensiero talmente
vasto che comprende tutti quelli che amano la parola "libertà". E
sono veramente indignato di questo comportamento, stupito che chi
ha organizzato e ha dato il via a questo convegno non si sia
preoccupato di vedere che le cose camminassero come Dio
comanda.
Mi risulterebbe addirittura che anche nei nomi dei partecipanti
si sarebbero sbagliati, che uno non sia affatto professore di
Università ecc.; che il tutto insomma sia stato condotto con una
leggerezza che è veramente da denunciare.
Se i nostri contributi vengono spesi in questa maniera, io
denuncio la cosa all'opinione pubblica, perché sono buttati dalla
finestra e sono malamente spesi.
E con questo desidero, Presidente, che lei prenda atto della mia
amarezza, non soltanto personale, ma di tutto il Partito della
Valle d'Aosta.
Il Partito Liberale è disposto a nominare nel giro di 4 ore il
suo relatore, chiederei anche - siccome noi diamo un contributo
all'Istituto - che si provveda immediatamente a dare pubblica
affissione che esiste anche il Partito Liberale, che ha tutta
l'autorità e la dignità di partecipare con un suo relatore a questa
manifestazione.
Presidente
- Colleghi Consiglieri, non ho interrotto il
Consigliere Pedrini facendo valere l'articolo del
regolamento....
Pedrini (IPLI)
- Lo poteva fare! Mi facevo espellere,
Presidente! Lei mi può espellere, io lo so; ma è talmente forte
l'ingiuria fatta, che io accetto di farmi espellere dal Presidente,
ma non di tacere su questo che ho detto! Se lo ricordi, Presidente.
Lei mi può espellere e togliermi la parola mandandomi fuori, ma
prima dico quello che devo dire su un argomento così grave.
Presidente
- Adesso il Consigliere Pedrini l'ha detto. Io
ho fatto presente che non l'ho interrotto proprio in considerazione
della delicatezza del problema da lui sollevato, che investe i
rapporti di vita democratica fra le forze politiche esistenti in
Valle d'Aosta.
Io credo che questo Consiglio regionale abbia molte carenze,
molte deficienze nella sua attività, e l'un l'altro le forze
politiche e i Consiglieri se lo dicono. Credo anche che l'Ufficio
di Presidenza abbia molte deficienze e molte carenze nella sua
attività, però vorrei pregare il Consigliere Pedrini di prendere
atto che non abbiamo la responsabilità della organizzazione
dell'incontro che avverrà fra il 28 febbraio e il 1° marzo, che
viene organizzato da un Istituto che ha sì per legge regionale un
contributo dalla Regione, ma che funziona in modo autonomo e che ha
preso direttamente contatti con le forze politiche; di cui forse
alcuni di noi fanno parte, ma che ha una sua vita autonoma.
Detto questo, io credo che la denuncia pubblica fatta dal
Consigliere Pedrini arriverà direttamente all'Istituto Storico e
che si possa porre rimedio a una deficienza che si è riscontrata in
questa organizzazione; non mi sento però, e lo dico francamente al
collega di assumermi in quanto Presidente del Consiglio l'onere di
fare il portavoce nei confronti dell' Istituto Storico della sua
rimostranza e della sua reazione come Consigliere regionale, come
membro fondatore, se ben mi ricordo, di questo Istituto Storico, e
anche come rappresentante del Partito Liberale.
Per altre risposte sulla utilizzazione dei fondi, il Consigliere
Pedrini ha la strada della interrogazione e della interpellanza; e
non la Presidenza del Consiglio, ma la Giunta dovrà, o potrà,
rispondere in merito, se lo ritiene.
Aveva chiesto di parlare il Consigliere Mafrica, ne ha
facoltà.
Mafrica (PCI)
- Per esprimere l'adesione del nostro
Gruppo alle parole dette dal Presidente del Consiglio per i fatti
gravi avvenuti in Spagna nelle giornate dell'altro ieri e di
ieri.
Innanzitutto anche noi esprimiamo il nostro sollievo per il
fallimento del colpo di Stato in questa rinata democrazia spagnola;
il cammino che si era iniziato dopo la caduta del franchismo
evidentemente non è ancora completato; è un cammino faticoso, i
rischi sono ancora grandi. Ci sono in quel paese due milioni di
disoccupati; c'è un'inflazione molto elevata, credo intorno al 25%;
ci sono gravi problemi derivanti dalla presenza del terrorismo:
tutto questo fa sì che ci si debba molto preoccupare di quel colpo
di Stato che è fallito, che però è stato un sintomo di difficoltà
molto gravi per quel paese.
Io credo che se quel colpo di Stato fosse riuscito sarebbero
cambiate molte cose per l'intera Europa e quindi ci sarebbero stati
riflessi anche per il nostro paese, e credo che non tutti gli
elementi di rischio siano ancora finiti, perché quei problemi, che
sussistono, finché non saranno risolti evidentemente terranno la
situazione molto aperta.
Oltre che dalla preoccupazione per quel che succede in quel
paese - e sono stato molto colpito proprio dal modo in cui è stato
condotto questo tentativo; tutti hanno visto alla televisione la
rozzezza, la brutalità, la violenza di quell'intervento - sono
stato molto turbato anche da una certa analogia che esiste con
problemi che anche noi dobbiamo affrontare. Quindi penso che una
riflessione su queste cose sia necessaria perché non solo in
Spagna, ma in tutta Europa e anche nel nostro paese si possano
evitare rischi di questo genere, si risolvano i problemi che ci
sono e si proceda con cammino unitario, con l'impegno di tutte le
forze politiche per una continua espansione della democrazia.
Presidente
- Ha chiesto di parlare il Consigliere Fosson,
ne ha facoltà.
Fosson (DC)
- A nome della Democrazia Cristiana esprimo
la convergenza di vedute con quanto ha detto il Presidente del
Consiglio a riguardo dei fatti di Spagna. Si è trattato di un fatto
grave, estremamente rozzo, come diceva il collega Mafrica, che noi
condanniamo. Così come condanniamo in tutto il mondo altri tipi di
violenza, di invasioni, che sicuramente sono meno rozzi, ma non per
questo meno gravi.
Presidente
- Ha chiesto di parlare il Vice Presidente
Faval, ne ha facoltà.
Faval (UV)
- Au nom de l'Union Valdôtaine je m'associe
aux paroles qui ont été prononcées par le Président du Conseil à
propos de ce qui s'est vérifié les deux derniers jours en
Espagne.
Nous voulons croire, nous tous, que ce qui s'est passé ce soit -
et nous nous le souhaitons - la dernière occasion que une certaine
partie du pays espagnol a eu de prendre le dessus sur la
démocratie. Nous pensons que après cette épreuve le fameux tableau
«Guernica» de Picasso, que Picasso lui même avait demandé retour en
Espagne seulement et uniquement quand l'Espagne sera un pays - une
République, avait dit lui même, mais pensant à la démocratie -
pourrait très bien retourner maintenant en Espagne.
Il faut quand même reconnaître qu'il y a eu à cette occasion un
personnage qui a joué un rôle très important; ça a été le Roi ;
n'oublions pas que son beau frère, l'ancien Roi Costantino di
Grecia, dans une occasion pareille n'avait pas eu la capacité de se
comporter de la même façon.
Nous croyons qu'il y a eu non seulement ce petit colonel de la
Guardia Civil, mais qu'autour de lui il y avait un grand nombre de
personnes qui à Madrid même et dans les autres provinces étaient
directement dans la chose; en effet les journaux, la télévision, la
radio, nous ont dit que le Roi a pu se présenter au peuple
seulement à une heure et quart du matin, après avoir parlé avec un
certain nombre de personnes et de personnages qui bougeaient dans
l'ombre.
Tout ceci, je disais, a eu une conclusion positive, mais on a
couru - Mafrica l'a dit, et je partage entièrement ce qu'il a dit -
nous, et l'Europe même, un grand danger, un énorme danger, surtout
si l'on pense que même chez nous nous ne devons pas aller trop loin
dans les choses.
Si nous allons chercher et regarder un peu mieux ce qu'il arrive
chez nous, nous pourrons voir que tout dernièrement on a demandé
que certains appartenant aux différentes Armées soient destitués,
dégradés. Je me réfère à Monsieur le Général Maletti, il Capitano
La Bruna e l'Ammiraglio Casardi, si je ne trompe pas. Et bien,
c'est une chose très grave, celle-là, et nous mêmes nous devons
être très attentifs à ce qui ce passe dans notre pays. Et
n'oublions encore pas qu'en Espagne - et d'ailleurs ça a été une
des préoccupations les plus grandes de ce Colonel Tejero - dans ses
déclarations il a dit, par exemple, qu'il ne faut absolument pas
donner de la liberté et de l'autonomie aux différentes provinces
qui en Espagne demandent cette autonomie et cette liberté. Il se
référait spécifiquement à la question de Pays Basque et à la
question des Catalans, et ainsi de suite.
Je crois, j'espère et je souhaite que l'Espagne sache tenir
compte de ces exigences et qui puisse reconnaître toute la liberté,
toute l'autonomie qui est nécessaire pour faire de façon que les
hommes puissent vivre entre eux dignement.
Presidente
- È iscritto a parlare il Consigliere Nebbia,
ne ha facoltà.
Nebbia (PSI)
- Anche noi ci associamo alle parole del
Presidente del Consiglio e alle opinioni espresse da altri in
questa Assemblea. Vorremmo però trarre qualche insegnamento da
quanto è avvenuto. Credo che tutti, sentendo e vedendo le immagini
circa il tentato Golpe in Spagna, abbiano in un cantuccio della
coscienza pensato che qualcosa di simile potrebbe accadere anche in
Italia, sapendo che già è stato tentato negli anni scorsi. Mi
riferisco anche all'intervento che il Presidente della Giunta
Andrione ha tenuto domenica, illustrando una situazione nella
capitale che è piuttosto drammatica, e concludendo a un certo punto
che dobbiamo attenderci momenti peggiori. E, guarda caso, il giorno
dopo, almeno in un paese democratico dell'Europa, questo è
avvenuto.
Noi dobbiamo fare riferimento alla situazione italiana, in
quanto proprio Regione autonoma e Regione che nell'autonomia trova
sede e sostegno per la sua vita e per la sua essenza stessa.
Sappiamo che i colpi di Stato, i golpe, normalmente e generalmente
portano a governi autoritari, a governi assolutisti, a governi di
estrema destra, che sono stati, sono e penso sempre saranno
contrari ed avversari di tutte le forme di decentramento, di
partecipazione, di autonomia. E quindi, proprio in quanto
rappresentanti politici in una Regione autonoma, dobbiamo
sorvegliare attentamente che queste cose non succedano, ed operare
perché ci sia una maggiore coesione tra le forze politiche ed una
maggior corrispondenza delle stesse alle necessità e alle esigenze
della gente.
È inutile combattere contro il terrorismo, rosso o nero che sia,
e contro tutte le forme autoritarie, se non si va a vedere per
quale motivo queste cose nascono, quali sono le spinte che le hanno
generate, e se non si va a verificare che molto spesso queste
spinte si producono anche per carenza e per debolezza delle forze
politiche istituzionalmente delegate a gestire la cosa
pubblica.
Quindi un invito collettivo che io faccio alle forze politiche è
quello di rispondere meglio ai desideri della gente, di coordinare
le spinte, di dare un indirizzo positivo e di non lasciare spazio
alle forme deteriori di qualunquismo, che sono a volte giustificate
anche da fatti effettivi e reali. Che tutte le forze politiche
quindi, si impegnino maggiormente, che dimostrino con la loro
onestà e dirittura morale innanzitutto, e con la forza delle idee e
delle cose, che sanno veramente governare e che non è necessario
l'arrivo di qualche - e qui mi riferisco sempre all'intervento di
Andrione - di qualche nuovo Ayatollah, che conosciamo tutti essere
molto pericoloso.
Presidente
- Vi sono altri che chiedono la parola sulle
comunicazioni del Presidente del Consiglio? Nessun altro. Allora
procediamo con la trattazione dell'odg.
Presidente
- Poiché oggi il Presidente della Giunta è
assente mentre sarà presente domani, se avrà delle comunicazioni
gli chiederemo se vorrà farle domani mattina.
