Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2213 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2213/X Disegno di legge: "Esercizio delle funzioni
amministrative in materia di impianti di distribuzione automatica
di carburanti per autotrazione".
Articolo 1 (Finalità)
1. La presente legge disciplina lo svolgimento delle funzioni
amministrative, trasferite alla Regione Valle d'Aosta dall'articolo
28, comma 1, lett. a), del decreto del Presidente della Repubblica
22 febbraio 1982, n. 182 (Norme di attuazione dello statuto
speciale della regione Valle d'Aosta per la estensione alla regione
delle disposizioni del DPR 24 luglio 1977, n. 616 e della normativa
relativa agli enti soppressi con l'articolo 1-bis del D.L. 18
agosto 1978, n. 481, convertito nella legge 21 ottobre 1978, n.
641), in materia di impianti, sia ad uso pubblico che privato, di
distribuzione automatica di carburanti per uso di autotrazione,
situati su strade e autostrade.
Articolo 2 (Funzioni della Regione)
1. La Regione, nell'ambito della razionalizzazione e
ristrutturazione della rete degli impianti stradali di carburanti,
persegue i seguenti obiettivi:
a) miglioramento del servizio di erogazione mediante una
dislocazione razionale degli impianti, anche ai fini dello sviluppo
commerciale, turistico, industriale sul territorio regionale;
b) trasferimento, ove possibile, degli impianti incompatibili
con il recupero e la salvaguardia dei beni storici e ambientali,
nonché per la decongestione del traffico dei centri urbani.
2. La Regione, tramite la struttura regionale competente
nell'esercizio delle funzioni camerali, esercita le funzioni
amministrative in materia di impianti di distribuzione carburanti,
di cui all'articolo 1, riguardanti:
a) il rilascio, il rinnovo, il trasferimento della titolarità
delle concessioni da una società ad un'altra per gli impianti
ubicati nell'ambito regionale;
b) il rilascio delle autorizzazioni relative alle modificazioni
e ai potenziamenti degli impianti di distribuzione, la revoca e la
decadenza delle medesime;
c) il rilascio delle autorizzazioni relative alla sospensione
temporanea dell'esercizio degli impianti di distribuzione
carburanti e la loro revoca;
d) il rilascio delle autorizzazioni relative alla installazione
e all'esercizio di impianti di distribuzione automatica di
carburanti ad uso privato, di cui all'articolo 21 del decreto del
Presidente della Repubblica 27 ottobre 1971, n. 1269 (Norme per
l'esecuzione dell'articolo 16 del D.L. 26 ottobre 1970, n. 745,
convertito in legge, con modificazioni, con la legge 18 dicembre
1970, n. 1034, riguardante la disciplina dei distributori
automatici di carburante per autotrazione), nonché il rinnovo, la
decadenza e la revoca delle medesime.
Articolo 3 (Definizioni)
1. Per impianto di distribuzione carburanti si intende il
complesso unitario, costituito da uno o più apparecchi di
erogazione automatica del carburante per autotrazione con i
relativi accessori ed attrezzature. Gli impianti possono essere ad
uso del pubblico o ad uso del privato.
2. Per rete si intende il complesso degli impianti, ad uso
pubblico, installati per l'erogazione di benzine, gasolio, gas di
petrolio liquefatti (GPL) e metano.
3. Per erogatore si intende l'insieme di attrezzature che
realizzano il trasferimento del carburante dal serbatoio
dell'impianto ai serbatoi dei veicoli riforniti, misurando
contemporaneamente le quantità trasferite.
4. La colonnina è l'apparecchiatura contenente uno o più
erogatori.
5. Per self-service pre-pagamento si intende il complesso di
apparecchiature usate direttamente dall'utente, con il relativo
pagamento ad apposito incaricato.
6. Costituiscono modificazioni dell'impianto:
a) l'aggiunta di colonnine per carburanti già autorizzati;
b) la sostituzione con altre colonnine ad erogazione multipla
per prodotti già autorizzati;
c) l'erogazione di benzina priva di piombo, mediante strutture
già installate per l'erogazione di benzina normale o super;
d) il cambio di destinazione dei serbatoi e/o delle colonnine
erogatrici di prodotti già autorizzati;
e) l'aumento del numero e/o della capacità di stoccaggio dei
serbatoi;
f) la sostituzione di miscelatori manuali con altri elettrici o
elettronici;
g) l'installazione di dispositivi self-service
post-pagamento.
7. Costituisce potenziamento dell'impianto l'aggiunta di nuovi
carburanti e/o di apparecchiature self-service pre-pagamento.
8. Costituiscono variazioni dell'impianto:
a) la detenzione e/o l'aumento di stoccaggio degli olii
lubrificanti;
b) la detenzione e/o l'aumento di stoccaggio degli olii esausti,
del gasolio per uso riscaldamento dei locali degli impianti e di
tutti gli altri prodotti non destinati alla vendita al
pubblico.
Articolo 4 (Piano regionale di razionalizzazione della rete
distributiva di carburanti)
1. Per il perseguimento degli obiettivi previsti all'articolo 2
nonché per le modalità relative all'installazione, al trasferimento
in altre località, alle modifiche degli impianti, così come per le
modalità e le procedure relative al rilascio, al rinnovo, alla
revoca, alla decadenza e alla sospensione delle concessioni e
autorizzazioni, il Consiglio regionale, su proposta della Giunta,
approva, entro trecentosessanta giorni dalla data di entrata in
vigore della presente legge, il piano regionale di
razionalizzazione della rete distributiva di carburanti.
2. Fino alla data di entrata in vigore del piano regionale di
razionalizzazione della rete distributiva di carburanti non possono
essere rilasciate nuove concessioni. I rinnovi di concessione
presentati dopo la data di entrata in vigore della presente legge
possono avere una durata massima di tre anni.
Articolo 5 (Collaudo)
1. Gli impianti di distribuzione automatica di carburanti di
nuova installazione e quelli esistenti per i quali è stato chiesto
il rinnovo della concessione o che sono stati oggetto di modifica o
di potenziamento, previa richiesta di autorizzazione, devono essere
sottoposti a collaudo da parte della commissione regionale di
collaudo, di cui all'articolo 6, nominata con decreto
dell'Assessore regionale all'industria, commercio e
artigianato.
2. I nuovi impianti e le parti modificate o potenziate di quelli
esistenti non possono essere posti in esercizio prima dell'esito
favorevole del collaudo.
3. Le modificazioni di cui all'articolo 3, comma 6, sono
soggette a collaudo, fatta eccezione per la modificazione di cui
alla lett. c), e devono essere preventivamente comunicate alla
struttura regionale competente nell'esercizio delle funzioni
camerali.
4. Le variazioni di cui all'articolo 3, comma 8, non sono
soggette a collaudo, ma la loro consistenza va, comunque,
comunicata alla struttura regionale competente nell'esercizio delle
funzioni camerali che provvederà ad inserirle nell'autorizzazione o
concessione.
5. Copia del verbale di collaudo, nel quale devono essere
indicati gli estremi della concessione, è trasmessa al titolare
della concessione e a tutti gli enti ed uffici che hanno espresso
il proprio parere in merito.
Articolo 6 (Commissione regionale di collaudo)
1. La commissione regionale di collaudo è composta:
a) dal dirigente della struttura regionale competente
nell'esercizio delle funzioni camerali o suo delegato, in qualità
di presidente;
b) dal Comandante dei Vigili del fuoco o suo delegato;
c) dall'ingegnere capo dell'Ufficio tecnico di finanza o suo
delegato.
2. La commissione è integrata:
a) dall'ingegnere superiore dell'Azienda nazionale autonoma
delle strade (ANAS) o suo delegato, qualora gli impianti dei
distributori automatici siano situati su strade statali;
b) dal dirigente della struttura regionale competente in materia
di viabilità o suo delegato, qualora gli impianti dei distributori
automatici siano situati su strade regionali;
c) dal responsabile dell'Ufficio tecnico comunale o suo
delegato, qualora gli impianti dei distributori automatici siano
situati su strade comunali.
3. Le funzioni di segretario della commissione sono svolte da un
funzionario della struttura regionale competente nell'esercizio
delle funzioni camerali.
4. La commissione delibera a maggioranza dei suoi componenti e,
in caso di parità, prevale il voto del presidente. Nella
commissione devono, comunque, risultare sempre presenti il
Comandante dei Vigili del fuoco o il suo delegato e l'ingegnere
capo dell'Ufficio tecnico di finanza o il suo delegato.
5. La commissione provvede ad effettuare il collaudo entro
novanta giorni dalla data della domanda inoltrata dal titolare
della concessione.
6. Se il collaudo dà esito negativo, la commissione stabilisce
un termine, non superiore a tre mesi, entro il quale il richiedente
deve ottemperare alle prescrizioni verbalizzate e presentare una
nuova istanza di collaudo. Trascorso tale termine, la commissione
effettuerà un nuovo collaudo al cui esito positivo è subordinato il
rilascio del provvedimento concessorio o autorizzativo.
7. Le spese di collaudo, comprensive dei compensi e delle
indennità spettanti ai componenti della commissione regionale di
cui al comma 1, sono a carico del richiedente.
8. Ai componenti della commissione di collaudo non dipendenti
dall'Amministrazione regionale spettano, per ciascuna giornata di
attività, il rimborso delle spese di trasferta, l'indennità di
missione, nonché il compenso delle prestazioni di lavoro
straordinario previsti per i dipendenti regionali.
Articolo 7 (Vigilanza)
1. La vigilanza amministrativa è effettuata, oltre che dagli
organi di polizia secondo le competenze attribuite dalle leggi in
vigore, anche da personale regionale, con qualifica non inferiore
alla settima, all'uopo incaricato dal dirigente della struttura
regionale competente nell'esercizio delle funzioni camerali; i
concessionari sono tenuti a consentire loro il libero accesso agli
impianti nonché a fornire tutte le informazioni richieste.
2. Restano fermi i controlli di natura fiscale e i controlli
attinenti alla tutela della sicurezza e dell'incolumità pubblica
affidati dalla normativa in vigore alla competenza dell'Ufficio
tecnico di finanza e del Comando dei Vigili del fuoco.
Articolo 8 (Prelievo di carburanti in recipienti)
1. Per il rilascio dell'autorizzazione per il prelievo di
carburanti in recipienti presso i distributori automatici di
carburanti, da parte di operatori economici o altri utenti in
possesso di impianti fissi o di cingolati rifornibili soltanto sul
posto di lavoro, deve essere presentata domanda alla struttura
regionale competente nell'esercizio delle funzioni camerali.
2. L'autorizzazione, che ha validità annuale e può essere
rinnovata, deve indicare gli impianti presso i quali il
rifornimento può avvenire e che il prelievo avviene con l'utilizzo
di recipienti e di mezzi di trasporto conformi alle disposizioni
normative previste dal decreto ministeriale 31 luglio 1934
(Approvazione delle norme di sicurezza per la lavorazione,
l'immagazzinamento, l'impiego o la vendita di olii minerali, e per
il trasporto degli olii stessi) e successive modificazioni.
Articolo 9 (Orario e turni festivi - Criteri)
1. Ai sensi del DPR 182/1982 e con l'osservanza del disposto
della legge regionale 26 maggio 1993, n. 60 (Criteri e incentivi
regionali per l'adozione da parte dei comuni del piano di
coordinamento degli orari dei servizi pubblici e privati in
applicazione dell'articolo 36, comma 3, della legge 8 giugno 1990,
n. 142), i comuni, sentite le associazioni di categoria
maggiormente rappresentative e l'Azienda di promozione turistica,
determinano, tenuto conto delle fasce orarie previste al comma 2,
l'orario giornaliero e l'orario notturno di attività per gli
impianti di distribuzione carburanti, eventualmente differenziato
nell'ambito del territorio comunale in ragione delle diverse
esigenze e caratteristiche delle zone interessate e per periodi di
anno solare.
2. L'attività degli impianti di distribuzione carburanti deve
essere garantita su tutto il territorio regionale nelle seguenti
fasce orarie:
a) servizio diurno, con rispetto di una pausa di chiusura dalle
ore 13:00 alle ore 14:00:
1) dalle ore 8:00 alle ore 12:00;
2) dalle ore 15:00 alle ore 19:00;
b) servizio notturno: dalle ore 22:00 alle ore 7:00.
3. Le richieste e le rinunce per l'esercizio del servizio
notturno sono inoltrate dal concessionario, entro il mese di
dicembre di ogni anno, al Comune competente. L'inosservanza dei
turni per il servizio notturno determina l'esclusione dai turni per
un periodo di un anno.
4. I turni settimanali di riposo possono essere usufruiti in
giornata a scelta del gestore e comunicati all'Amministrazione
comunale. Il Comune può individuare i periodi dell'anno in cui è
facoltativa la giornata di chiusura. Gli impianti di distribuzione
carburanti situati al di sopra dei 650 metri di altitudine possono
essere esentati dall'osservanza dei turni di riposo.
5. Al sabato pomeriggio rimane aperto almeno il cinquanta per
cento degli impianti, mentre alla domenica e nei giorni festivi
rimane in funzione almeno il venticinque per cento degli impianti.
Nei comuni in cui è ubicato un solo impianto deve essere garantita
l'apertura almeno una domenica o giorno festivo al mese.
6. Il Comune, al fine di assicurare all'utenza, specie nei
periodi di minor afflusso turistico, idonei livelli di servizio,
predispone, sentite le organizzazioni di categoria maggiormente
rappresentative, programmi di apertura in deroga ai turni e alle
fasce orarie di cui ai commi 2, 4 e 5.
7. I concessionari devono rendere noti i turni di servizio al
pubblico, mediante l'esposizione di un apposito cartello ben
visibile.
8. Copia dei provvedimenti comunali di cui ai commi 1 e 6 e
l'elenco degli impianti autorizzati al servizio notturno devono
essere inviati alla struttura regionale competente nell'esercizio
delle funzioni camerali entro cinque giorni dall'adozione. Tale
struttura può richiedere chiarimenti e formulare osservazioni entro
i trenta giorni successivi.
Articolo 10 (Ferie)
1. I concessionari, d'intesa con i gestori interessati, per
poter usufruire delle ferie, per un periodo non superiore a due
settimane consecutive per anno solare, devono fare richiesta
all'Amministrazione comunale competente. Le ferie possono essere
fruite in qualsiasi periodo dell'anno.
Articolo 11 (Sanzioni)
1. La violazione degli obblighi previsti dall'articolo 5, commi
1 e 2, comporta l'applicazione di una sanzione amministrativa da
lire 500.000 a lire 1.000.000. La violazione dell'obbligo previsto
dall'articolo 5, comma 3, comporta l'applicazione di una sanzione
amministrativa da lire 200.000 a lire 500.000.
2. La violazione degli orari del servizio diurno e del servizio
notturno, di cui all'articolo 9, comporta l'applicazione di una
sanzione amministrativa da lire 100.000 a lire 300.000.
3. Per le società commerciali le sanzioni sono applicate a
ciascun amministratore.
Articolo 12 (Norme transitorie)
1. Nelle more dell'adozione del piano regionale di
razionalizzazione della rete distributiva di carburanti, previsto
dall'articolo 4, si applicano, per quanto non espressamente
previsto dalla presente legge, le norme di cui all'articolo 16 del
decreto-legge 26 ottobre 1970, n. 745 (Provvedimenti straordinari
per la ripresa economica), convertito, con modificazioni, nella
legge 18 dicembre 1970, n. 1034, e di cui al DPR 1269/1971.
Articolo 13 (Disposizioni finanziarie)
1. I proventi derivanti dall'applicazione delle sanzioni
previste dall'articolo 11 sono introitati al capitolo 7700
(Proventi pene pecuniarie per contravvenzioni) della parte entrata
del bilancio di previsione della Regione per l'esercizio
finanziario 1996 e sui corrispondenti capitoli dei bilanci
futuri.
2. I proventi derivanti dai versamenti dei concessionari per le
spese sostenute dalla commissione regionale di collaudo sono
introitati al capitolo 13500 (Gestione fondi per conto terzi per
istruttoria domande e pratiche varie) della parte entrata del
bilancio di previsione della Regione per l'esercizio finanziario
1996 e sui corrispondenti capitoli dei bilanci futuri.
Articolo 14 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Intanto do per letta la relazione, per
facilitare lo svolgimento dei lavori del Consiglio.
Volevo soltanto evidenziare che nella relazione consegnata ai
consiglieri è stato redatto un nuovo testo, che è stato inviato
successivamente.
Si tratta di un testo predisposto dalla II Commissione che la IV
Commissione ha fatto proprio, apportandovi ulteriori emendamenti:
all'articolo 2 è stato eliminato il punto b) e sono state inserite
al punto c) - che diventa il punto b) - le parole "ove possibile";
all'articolo 9, comma 6, dove finisce la frase "programmi di
apertura" vengono aggiunte le parole "in deroga ai turni e alle
fasce orarie di cui ai commi 2, 4 e 5 del presente articolo",
emendamento concordato anche con l'Assessore Mafrica.
Presidente Diamo per letta la relazione del Consigliere Piccolo.
Ricordo che stiamo discutendo il disegno di legge n. 203 secondo il
testo licenziato dalla IV Commissione.
É aperta la discussione generale.
Ha chiesto la parola il Consigliere Marguerettaz.
Marguerettaz (PpVA) Semplicemente per dire che noi, fidandoci
del collega Piccolo, facciamo conto di aver letto la relazione, ma
non ci è stata consegnata.
Piccolo (fuori microfono) Credevo fosse allegata.
Presidente Ha chiesto la parola il Consigliere Chiarello.
Chiarello (RC) Per una domanda tecnica all'Assessore. Si è
parlato molto in questi tempi di distributori con ripresa dei gas;
in questa normativa non si dice da nessuna parte che questi devono
essere dotati di ripresa dei gas che si sprigionano durante il
rifornimento. Volevo capire dall'Assessore se c'è qualche altra
legge che regola questa materia, oppure se è una mancanza della
legge.
Presidente Ha chiesto la parola il Consigliere Rini.
Rini (UV) Chiedo scusa, sono arrivato solo adesso; volevo
aggiungere qualcosa alla relazione di Piccolo... non ha letto
niente?
Presidente Consigliere Rini, accetteremmo volentieri una
relazione orale. Grazie.
Rini (UV) Posso fare mia anche la sua relazione, aggiungendo
magari qualcosa.
In sede di esame del disegno di legge in questione, nelle varie
commissioni consiliari competenti è emersa la necessità di
apportare alcune modifiche anche abbastanza importanti al disegno
di legge originario, in particolare è emersa la necessità di fare
in modo che anche nelle zone disagiate, mi riferisco a quelle di
montagna dove il traffico è limitato, l'utenza possa continuare ad
avere il servizio. Se vogliamo che le nostre vallate non si
spopolino più di quanto già è avvenuto, dobbiamo cercare di dare
alle popolazioni ancora presenti un minimo di servizio.
In molti piccoli comuni, soprattutto di montagna, assistiamo in
questi ultimi tempi alla chiusura di quasi tutti gli esercizi
commerciali; non è sicuramente questo il momento di analizzare il
motivo, ma la situazione è veramente preoccupante e penso che
dovremo al più presto analizzare le cause e cercare di arginare
questo fenomeno, se vogliamo evitare lo spopolamento che, come ben
sappiamo, crea molteplici problematiche. É ovvio che la presenza
dell'uomo nelle zone montane è importante per la conservazione e la
salvaguardia dell'ambiente e del territorio non solo di quelle
zone, ma anche per i siti sottostanti; basti pensare alle ultime
alluvioni.
Per gli impianti di distribuzione dei carburanti con le
modifiche apportate in commissione abbiamo fatto un primo piccolo
passo, dando la possibilità ai gestori di continuare nella loro
attività e alle popolazioni che non si trovano sull'asse della Dora
Baltea di poter usufruire di un servizio che è indispensabile. É
stata prevista infatti la possibilità di effettuare dei programmi
di apertura al pubblico in deroga ai turni e alle fasce orarie
previste, delegando i comuni a fare questo. É poi stato eliminato
il punto b) del comma 1 dell'articolo 2, che tendeva ad eliminare
gli impianti a scarsa redditività, che come ben sappiamo sono
proprio quelli posti nelle zone disagiate con una bassa densità
abitativa e con un basso flusso turistico.
Per il resto, concordo con la relazione che ha fatto distribuire
il collega Piccolo.
Presidente Ha chiesto la parola il Consigliere Collé.
Collé (PpVA) Ho apprezzato l'intervento del collega Rini, ma
questo disegno di legge è arrivato in esame alla IV Commissione
dopo essere stato esaminato dalla II Commissione, e devo dire che
alcuni punti che sono stati tracciati nella disamina che ha fatto
poc'anzi il Consigliere Rini sono stati valutati e modificati
successivamente alla II Commissione bensì in IV Commissione. Non so
se ho capito bene; mi era parso di intendere che queste modifiche
erano venute in II Commissione.
Allora, per chiarire, alcune modifiche sono venute in II
Commissione e due modifiche sono venute in IV Commissione.
Esattamente all'articolo 2, punto b), la "eliminazione ove
possibile degli impianti a scarsa redditività" è stato uno degli
argomenti trattati in IV Commissione, ed è stato soppresso proprio
perché si è fatta un'analisi di quella che è la situazione dei
distributori in Valle d'Aosta, in modo particolare in tutti i
piccoli paesi dove obiettivamente sappiamo come vivono. Anche qui
torniamo al discorso generale di quello che è il commercio che
abbiamo fatto questa mattina, dove sinceramente c'è una certa
difficoltà a vivere e quindi se noi, con le nostre leggi, andiamo a
penalizzare, aumentiamo le difficoltà di questi imprenditori.
Questa è la prima modifica che è stata apportata dalla IV
Commissione.
La seconda modifica apportata dalla IV Commissione, diventata
poi punto b) dell'articolo 2, riguarda l'aggiunta dopo
"trasferimento" delle parole "ove possibile" degli impianti
incompatibili con il recupero e la salvaguardia dei beni storici e
ambientali, nonché per la decongestione del traffico dei centri
urbani. Perché? Perché sappiamo tutti qual è la realtà dei piccoli
e medi comuni della Valle d'Aosta, sappiamo che i distributori in
molti casi sono al centro o nelle vicinanze del centro del comune,
e sappiamo che è difficile spostare questi distributori nella
periferia; quindi abbiamo ritenuto inderogabile aggiungere "ove
possibile".
Ho fatto questo intervento, perché sembrava quasi che la IV
Commissione non avesse apportato modifiche; credo invece che abbia
lavorato in questo senso ed ha avuto poi l'unitarietà dei voti
della commissione stessa per l'approvazione di questo disegno di
legge.
Presidente Ha chiesto la parola il Consigliere Rini.
Rini (UV) Per una piccola precisazione. Concordo con quanto ha
detto il Consigliere Collé. Io sono relatore dell'insieme della
legge, ho relazionato sul testo finale, non volevo qui dare più
importanza ad una commissione piuttosto che all'altra, hanno
lavorato tutte quante. Nelle precedenti avevamo evidenziato questi
punti e eravamo rimasti d'accordo che nelle successive commissioni
si sarebbero portate...
(... commenti da parte di vari consiglieri, fuori
microfono...)
... no, assolutamente, tutte le commissioni hanno lavorato molto
bene!
Presidente Nessuno mette in dubbio l'operosità delle
commissioni, vorrei solo rammentare che la II Commissione, non per
spirito di appartenenza, è un po' più precisa...
Se non ci sono altri interventi, dichiaro chiusa la discussione
generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Il disegno di legge è stato esaminato da tre
commissioni, in ognuna delle commissioni ha avuto delle
osservazioni e sono state recepite le osservazioni che venivano
ritenute condivisibili. Infatti il senso del disegno di legge è
quello di avere la possibilità con un piano di esaminare la realtà
regionale, altrimenti le direttive della CEE e le direttive
nazionali tendono a far sparire servizi dove invece per le funzioni
proprie e per le caratteristiche del traffico dei nostri comuni
sarebbe opportuno rimanessero.
Devo solo un chiarimento al Consigliere Chiarello. Questa legge
opera per ciò che riguarda le condizioni per il rilascio delle
autorizzazioni e degli orari; la materia della sicurezza è
disciplinata a livello nazionale e non fa parte delle competenze
previste per questo disegno di legge, a noi sono trasferite le
funzioni amministrative in materia. Le norme esistono già e sono
già valide per normative europee e nazionali.
Presidente Se nessun collega intende intervenire per
dichiarazione di voto, si passa all'esame dell'articolato nel testo
licenziato dalla IV Commissione.
Pongo in votazione l'articolo 1:
Presenti, votanti e favorevoli: 23
Presidente Pongo in votazione l'articolo 2:
Presenti, votanti e favorevoli: 23
Presidente Ha chiesto la parola il Consigliere Chiarello.
Chiarello (RC) In base alla risposta che mi ha dato l'Assessore,
leggo l'articolo 3 e c'è elencato come deve essere un impianto di
distribuzione. Ma quando si elenca come deve essere, ritenevo che
si potesse anche mettere che questo distributore deve essere a
ripresa di gas; qui scriviamo come deve essere fatto e poi il resto
va alla legge nazionale. Insomma quello che lei ha detto,
Assessore, non è completo, perché qui si precisa come deve essere
fatto un distributore.
Presidente Pongo in votazione l'articolo 3:
Presenti: 24
Votanti e favorevoli: 23
Astenuti: 1 (Chiarello)
Presidente Pongo in votazione l'articolo 4:
Presenti, votanti e favorevoli: 25
Presidente Pongo in votazione l'articolo 5:
Presenti, votanti e favorevoli: 25
Presidente Pongo in votazione l'articolo 6:
Presenti, votanti e favorevoli: 25
Presidente Pongo in votazione l'articolo 7:
Presenti, votanti e favorevoli: 25
Presidente Pongo in votazione l'articolo 8:
Presenti, votanti e favorevoli: 25
Presidente Pongo in votazione l'articolo 9:
Presenti, votanti e favorevoli: 25
Presidente Pongo in votazione l'articolo 10:
Presenti, votanti e favorevoli: 25
Presidente Pongo in votazione l'articolo 11:
Presenti, votanti e favorevoli: 25
Presidente Pongo in votazione l'articolo 12:
Presenti, votanti e favorevoli: 25
Presidente Pongo in votazione l'articolo 13:
Presenti, votanti e favorevoli: 25
Presidente Pongo in votazione l'articolo 14:
Presenti, votanti e favorevoli: 25
Presidente Ha chiesto la parola il Consigliere Chiarello per
dichiarazione di voto.
Chiarello (RC) Voto favorevolmente a questa legge, se
l'Assessore mi garantisce che i nuovi impianti, riferendosi alle
leggi nazionali, dovranno essere dotati dell'impianto suppletivo di
ripresa dei gas.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Ci sono delle verifiche che sono di
competenza dei Vigili del Fuoco, che sono prescritte da
disposizioni nazionali in materia di sicurezza. Nella commissione
di collaudo è presente il rappresentante dei Vigili del Fuoco; se
quell'impianto non risponde alle norme della sicurezza previste dal
decreto a livello nazionale, non viene autorizzato.
Presidente Pongo in votazione la legge nel suo complesso:
Presenti: 26
Votanti e favorevoli: 25
Astenuti: 1 (Chiarello)
Il Consiglio approva
