Classificazione
ASSISTENZA SOCIALE
Politiche giovanili



Oggetto del Consiglio n. 1257 del 9 febbraio 2022 - Resoconto
OGGETTO N. 1257/XVI - Interpellanza: "Valutazioni in ordine
alla scelta degli eventi proposti dalla Cittadella dei Giovani di
Aosta".
Bertin (Presidente) -
Punto n. 33 dell'ordine del giorno.
Da remoto si è prenotato il consigliere Manfrin per
l'illustrazione, ne ha facoltà.
Manfrin (LEGA VDA) -
Torniamo a parlare, immagino per la
gioia dell'assessore Caveri, della Cittadella dei Giovani. Dobbiamo
parlarne, perché è evidente che quando si fanno diverse
segnalazioni e poi queste si concretizzano, riteniamo che sia utile
evidenziarlo. Ma soprattutto riteniamo sia utile evidenziare il
fatto che chi di dovere vi aveva messo in guardia e quindi quello
che si era preoccupati che si realizzasse, si è realizzato in
pieno, e la volta successiva sarebbe opportuno evitare che
accadesse.
Mi permetto di richiamare alcuni passi che erano stati letti e
che erano stati citati la volta scorsa, semplicemente a beneficio
di chi ascolta, perché quest'iniziativa verte sul fatto che alla
festa della Cittadella dei Giovani che ne celebrava l'anniversario,
è stato invitato un soggetto che, oltre a rappresentare sicuramente
una forma d'arte molto lontana da quelli che sono gli standard che
dovrebbero essere in teoria di buon gusto e normali, soprattutto in
un luogo dedicato ai giovani, aveva anche poi portato delle
polemiche con annesse, così ci aveva detto l'Assessore, indagini
della Polizia rispetto al mancato rispetto delle disposizioni
anti-Covid. Oltre a questo, sui testi presentati da quest'artista,
da questo soggetto che era stato invitato e immagino anche pagato,
perché mi pare di capire che sia un artista piuttosto quotato per
chi ha gusti di questo tipo - io di sicuro no - avevo concluso il
mio intervento dicendo: "Nel video peraltro mi sono permesso di
segnalare, ma non si sentono per fortuna, i testi che sono stati
cantati da questo meraviglioso artista moderno, testi densi di
significato costruiti con notevole poesia. Leggo l'
incipit
-
dissi allora - e mi perdonerà il Presidente, ma purtroppo cito
testualmente. Se si va sui vari siti si troveranno i testi di
queste canzoni, leggo solo le prime strofe del testo". Vi risparmio
ovviamente gli insulti verso le forze dell'ordine, la promozione
del crimine, dello spaccio, della delinquenza in generale e di
quant'altro è contenuto all'interno di questo testo; ce ne sono
tantissimi peraltro, questo è soltanto uno dei tanti, ma sono stati
tantissimi i testi.
Quello che lei rispose ai tempi, Assessore, fu che per quanto
riguarda i testi che io purtroppo non ho letto, ma la sua citazione
mi pare abbastanza illuminante, abbiamo chiesto lui anche in questo
caso al Comune di Aosta che ci ha risposto - e questa è una
risposta fenomenale - "Si tratta di forme di espressione artistiche
libere che non dovrebbero essere censurate, essendo temi tipici di
questo genere musicale". In quale genere rientri un insulto verso
le forze dell'ordine e promozione della delinquenza obiettivamente
non lo so, ma ne prendiamo atto. Lei disse: "Anch'io ritengo che
non ci debba essere censura; certo che ci vorrebbero elementi di
buon gusto in una struttura pubblica benché concessionata. Non può
capitare che uno dei finanziatori all'improvviso si trovi di fronte
a degli eventi di dubbio gusto o non condivisibili, magari per
l'assenza di quegli elementi di pluralismo che io ritengo essere
comunque fondamentali nella gestione di una struttura
pubblica".
Facciamo un pochino di storia. Come ricorderà, avevo portato
all'attenzione di quest'aula, fra le varie cose, anche l'evento che
aveva visto ospite un certo signor TK, che aveva presentato testi
sostanzialmente identici, e a fronte delle mie rimostranze è
accaduta una cosa abbastanza curiosa, perché qualche mese dopo il
signor TK è stato arrestato per spaccio. Lì abbiamo saputo tutti
che il signore in questione era addirittura in quel periodo ai
domiciliari, ma continuava a svolgere la sua attività; questo è
stato riportato dagli organi di informazione. Quindi è stato
sufficiente alzare un pochino il velo su questo tipo di ospiti, per
scoprire che poi questa persona che promuoveva un certo tipo di
attività, con la quale sicuramente non possiamo identificarci, ma
non possiamo neanche identificare la
mission
della
Cittadella, aveva dei guai con la giustizia.
Del signor, invece, N. E., questo è il nome del soggetto che si
chiama in realtà A. E. Z., il GIP che ha firmato l'ordinanza di
custodia cautelare ha scritto: "Ha la personalità di chi si assume
un ruolo di comando nel gruppo criminale. Secondo quanto
ricostruito dagli inquirenti, gli arrestati, forti della
superiorità numerica avvicinavano le proprie vittime facendosi
consegnare il denaro, ma anche i gioielli ed effetti personali".
Leggo ancora qualche brano solo per inquadrare bene il soggetto:
"Gli agguati sono stati portati a termine nella zona della movida
milanese, in particolare presso le Colonne di San Lorenzo ma anche
Piazza Vetra e risalgono allo scorso mese di maggio 2021. Tra
l'altro le vittime hanno raccontato anche di essere state aggredite
con pugni e schiaffi prima di venire derubate. A luglio si è
ripetuto un altro episodio in quel di Vignate: in quel caso due
persone sono state avvicinate da due giovani, fra cui uno armato, e
gli avevano rubato i soldi, l'auricolare, nonché le chiavi
dell'auto in modo che non venissero seguiti".
Che dire?! Magari possediamo delle capacità che portano poi a
far emergere certe criticità. Io credo che effettivamente se un
soggetto sale su un palco e comincia a cantare le strofe che
abbiamo letto in quei testi, nei quali si contesta l'operato della
Polizia, delle forze dell'ordine e dei Carabinieri, nei quali si
promuovono forme di criminalità e quant'altro, probabilmente verso
questo tipo di attività non avrà un certo distacco; non voglio dire
che siano tutti criminali, ma sicuramente non sono persone che per
abitudine prendono le distanze da questo tipo di condotte. Il
problema è che ognuno è responsabile di quello che fa nel suo
privato e ci mancherebbe altro, io con questi soggetti chiaramente
non vorrei averci niente a che fare, ma la questione diventa un
problema quando questi soggetti vengono ospitati in strutture che,
come giustamente ha detto lei, sono pubbliche ancorché
concessionate. Io so e prendo per buono quello che lei aveva detto,
Assessore, sul fatto che i rapporti con il comitato
interistituzionale avrebbero dovuto portare a una programmazione
più accurata e quindi a sapere prima quali sarebbero stati gli
eventi, ed eventualmente poi intervenire prima che accadano in caso
di ospiti sgraditi o potenzialmente dei criminali come in questo
caso. Chiaramente rimane l'amarezza di aver messo in guardia su
questi soggetti senza essere ascoltati. Mi rendo conto anche delle
risposte del Comune di Aosta e che la Regione non è la sola a
decidere, ma dobbiamo sempre ricordarci che la Regione mette il 55
percento del finanziamento che fa andare avanti La Cittadella,
quindi a rigor di logica una responsabilità e un peso sicuramente
la nostra Regione ce l'ha.
Detto questo mi permetto, con quest'interpellanza, di chiedere
se a questo punto l'Assessore fosse a conoscenza dei fatti che sono
stati citati nelle premesse di quest'iniziativa, se si ritengano
coerenti i comportamenti messi in atto da parte del
rapper
con le finalità della Cittadella dei Giovani e se non si ritenga di
dover scegliere gli ospiti della Cittadella in maniera più oculata,
evitando accuratamente chi promuove comportamenti contrari alle
finalità della Cittadella dei Giovani. Ora, che le finalità della
Cittadella dei Giovani siano chiaramente contrarie alla promozione
del crimine, penso che questo si possa dire tranquillamente; quello
che mi ha colpito particolarmente è stato, anche a fronte di quello
che abbiamo sollevato la volta scorsa, come si possa salire su un
palco e dire, per esempio: "I ragazzi non parlano a sbirri né a
Carabinieri. A morte gli infami e gli sbirri. Sbattiamo i
bicchieri, cin cin...". Come si può da parte del Comune di Aosta
dire: "Si tratta di forme di espressioni artistiche libere che non
dovrebbero essere censurate, essendo temi tipici di questo genere
musicale"? In quale maniera si può conciliare questo tipo di genere
musicale con un messaggio che dovrebbe essere dato ai giorni che
dovrebbe essere positivo.
Io credo e spero, Assessore, che lei vorrà approfondire la
questione e non vorrà limitarsi a una risposta di rito, come posso
immaginare le avranno predisposto, ma lei è una persona che
argomenta sempre le sue risposte e questo è assolutamente
apprezzabile.
Presidente -
Per la risposta l'assessore Caveri.
Caveri (AV-VdA Unie) -
Intanto auguri di pronta
guarigione, perché la dialettica politica non deve mai escludere il
rispetto reciproco e l'umanità.
Visto che nell'interpellanza è stato citato l'evento su cui ci
siamo già esibiti, denominato "Concerto di Neima Ezza" del 25
settembre 2021, ribadisco che fui informato del concerto, tenutosi
presso la Cittadella dei Giovani, dopo lo svolgimento di questo
concerto e ribadisco come sia il Comune di Aosta a dover vigilare e
controllare, essendo l'ente concedente la gestione. Questo è
previsto, giusto o sbagliato che sia rispetto al quantitativo di
denaro che noi investiamo, dal protocollo d'intesa più volte
richiamato in passato, che regola i rapporti con la Cittadella dei
Giovani di Aosta.
Relativamente alla situazione personale, ai fatti e alle
vicissitudini di questo artista, che sono state quindi successive
all'esibizione ad Aosta, ne sono venuto a conoscenza solo ora
attraverso la sua interpellanza e la ringrazio di questa
segnalazione. Avevo letto il caso di cronaca svoltosi a Milano, ma
non avevo collegato con questa persona. Peraltro, essendo dei fatti
successivi a quelli della Cittadella, non posso che esprimere una
preoccupazione personale, ma non ha esatto collegamento rispetto ai
corrispettivi che immagino siano stati riconosciuti ad artisti che
successivamente sono stati coinvolti in fatti a rilevanza anche
penale.
Seconda questione. Se la domanda si riferisce, come dicevo,
all'evento del 25 settembre del 2021, rammento che nella risposta
che le diedi allora avevo chiarito che le dichiarazioni del
direttore della Cittadella sulle varie sospensioni di questo
concerto, di tentato sfondamento, forse sfondamento dei cancelli,
urla, grida, improperi, dimostrano che effettivamente si sono
verificati episodi che non si possono, da parte nostra, che
condannare; sulla mia condanna credo che lei non abbia dubbi. In
questi mesi ho incontrato, o meglio, abbiamo incontrato, perché è
sempre stato presente anche l'assessore Guichardaz, il gestore
della Cittadella dei Giovani, ma soprattutto il Comune di Aosta.
Nel corso di questi incontri abbiamo chiesto di porre l'attenzione
affinché non si verifichino mai più episodi di questo tipo e
abbiamo auspicato una maggior attenzione nella scelta degli
artisti, perché la libertà di espressione è una cosa
importantissima e sacrale, ma bisogna comunque agire sempre nel
rispetto delle regole di sicurezza, di decoro e anche della
sensibilità dei giovani che vi assistono.
Come già espresso in altre occasioni, spero davvero che il 2022
sia l'anno in cui la Cittadella ritrovi il suo ruolo. Di questo
abbiamo discusso anche con il Sindaco e con gli Assessori comunali
competenti, in quanto il progetto originario di riqualificazione
degli spazi adibiti alla Cittadella dei Giovani ha beneficiato di
finanziamenti previsti dal progetto comunitario Interreg IIIA
Italia-Francia 2000-2006 che prevedeva, assieme alla città di
Albertville, che fu il partner francese, di rendere operativi una
serie di servizi e interventi strutturati volti al sostegno della
creatività e dell'espressione artistica, alla promozione della
cultura e dell'informazione, allo sviluppo dell'educazione civica e
dell'integrazione fra i giovani all'interno di questi edifici
comunali che, come lei sa bene, questa operazione servì a
riconvertire l'ex macello civico di Aosta. Il progetto è
finalizzato e resta tale per offrire attività e servizi per le
comunità giovanili e non solo; mi auguro tra l'altro, l'ho detto
anche al Sindaco, che si ripigli un po' anche questo spirito
transfrontaliero, anche perché avremo a disposizione, e so che il
Comune ha ripreso il dialogo con Albertville, nuovi fondi
all'interno dell'Interreg.
Per quel che riguarda l'ultima domanda, né il mio assessorato né
quello del mio collega assessore Guichardaz, possono intervenire
preventivamente nella programmazione degli eventi e nella scelta
degli ospiti, in quanto la legge regionale 13 del 2014 è quella su
cui si basa il nostro finanziamento e la nostra funzione, come
quella del CELVA, è limitata al solo cofinanziamento della gestione
della Cittadella dei Giovani, mentre è il Comune di Aosta a essere
incaricato, nelle vesti di ente concedente, della verifica della
qualità del servizio fornito dal gestore e della gestione degli
altri adempimenti contrattuali. Specifico che anche il gruppo
interistituzionale del quale siamo componenti insieme al CELVA e al
Comune di Aosta, presieduto dal Comune di Aosta, non ha il potere
di approvare la programmazione, ma solo di prenderne atto.
Da questo punto di vista noi, assieme all'assessore Guichardaz,
poche settimane fa, di fronte a una proposta di programmazione con
descrizioni per il 2022 assai generiche, abbiamo detto che non
potevamo che rifarci all'invito al buon senso e a tenere conto
delle criticità emerse in questi anni, ma non avevamo neanche un
potere di voto, per così dire. Questo può essere un elemento di
debolezza, pensando al fatto che, come lei ha ricordato, siamo
forti finanziatori della Cittadella, però all'epoca evidentemente
non si tenne conto di questa necessità: non di esercitare elementi
di censura o
diktat
dall'alto, ma di evitare fenomeni quali
alcuni di quelli che lei ha segnalato da quando sono diventato
assessore, ma credo che lo facesse già prima.
La Cittadella dei Giovani è sicuramente un luogo di ritrovo e di
aggregazione giovanile caratterizzato da iniziative anche
importanti, alcune delle quali svolte anche dalla Regione, ma chi
oggi è responsabile della sua gestione, deve vigilare sulle
iniziative. Da un lato siamo amareggiati di fronte a episodi di
questo tipo, come lei ha segnalato a suo tempo, e spero, come ci
siamo detti con il Comune di Aosta, che ci sia una forte verifica
del rispetto delle condizioni contrattuali da parte della
Cittadella dei Giovani, o meglio, dei gestori della Cittadella dei
Giovani. Ci vuole, e abbiamo concordato con il Comune di Aosta, una
grande attenzione, affinché episodi citati non si verifichino più;
non ci potrebbe più essere alcuna giustificazione, visto che con il
Comune di Aosta abbiamo concordato che alcuni episodi non sono
certamente una bella pubblicità né per la Regione né per il Comune
di Aosta. Questo lo dico anche a difesa di chi lavora con impegno
all'interno della Cittadella dei Giovani, i quali non meritano una
logica che veda deteriorare l'immagine di quelli che operano con
coscienza e con spirito di servizio.
Abbiamo ancora due anni di proroga contrattuale con la
Cittadella dei Giovani, abbiamo concordato con il Sindaco che
bisogna, a questo punto, non solo avere attenzione rispetto agli
eventi, ma bisogna anche tempestivamente lavorare per tempo per
impostare la futura gestione. Il Sindaco ha già proposto una
modellistica, ai sensi del codice del terzo settore legata a esempi
di coprogettazione. Vedremo e naturalmente le scelte future
implicheranno anche il nostro impegno finanziario, perché è ovvio
che oggi esiste una contrattualistica che ci vede per due anni
ancora impegnati a sostegno della Cittadella, ma certo, se
continuassero o si verificassero di nuovo delle situazioni
negative, non potremmo che concordare tra il sottoscritto e il
collega Guichardaz, non solo come abbiamo già fatto protestando
formalmente rispetto a delle cose che non funzionano, ma si
potrebbe pensare anche a iniziative più forti che mi auguro non si
debbano verificare
Presidente -
Per la replica consigliere Manfrin, ne ha
facoltà.
Manfrin (LEGA VDA) -
Assessore Caveri, innanzitutto la
ringrazio per gli auguri. In realtà io sto benissimo, come può
vedere; probabilmente a qualcuno può dispiacere, non di sicuro a
lei, questo glielo riconosco. Sto assolutamente bene, anzi, per
fortuna le disposizioni di restrizione permettono di dedicare più
tempo al lavoro e quindi qualcuno probabilmente di questo un po'
dovrà dispiacersi.
Entrando nel merito di quello che ha detto, da una parte è
assolutamente da riconoscere quella che è una buona strada, cioè il
ritorno allo spirito transfrontaliero che La Cittadella dovrebbe
avere. La Cittadella nasce appunto con un accordo con la
controparte di Albertville, la quale evidentemente in questo ultimo
periodo, in questi ultimi anni, pare decisamente latitare. La
Cittadella si è trasformata sì probabilmente in un luogo di
francofonia, ma soltanto quando la francofonia riguardava i paesi
dell'area africana e questo probabilmente non era negli spiriti
originari che hanno portato alla nascita della legge 13 del
2014.
Oltre a questo, ci sono alcune cose che mi preoccupano. C'è la
soddisfazione per la concordia sugli episodi sbagliati, quindi sul
fatto che anche lei e, così come mi riferisce, il Comune di Aosta
concordiate sul fatto che siano stati perpetrati dei comportamenti
sbagliati. Però questo è l'opposto di quello che l'assessore alla
cultura e all'istruzione del Comune di Aosta ha detto in risposta
ad analoga interrogazione, mi pare al gruppo di Forza Italia in
Comune d'Aosta, quindi mi auguro che abbia cambiato idea.
Le criticità sono innanzitutto, partendo dal fondo, ciò che lei
illustrava sulla coprogettazione. Non è un mistero e non mi
stupisce che il Sindaco vada verso la co-progettazione, anche
perché il Comune di Aosta sta coprogettando ormai qualsiasi cosa.
Come saprà, la coprogettazione non incontra molto il mio favore,
anche perché non capisco come mai affidare a una procedura in cui
si concorda che cosa fare, piuttosto che fare una gara pura e
semplice dove ci si misura sull'offerta tecnica e sull'offerta
economica, invece di fare questi progettini dove poi a giudicare è
sempre un funzionario e magari nascono anche delle criticità, come
alcuni servizi stanno evidenziando. La coprogettazione non ci può
far stare tranquilli, perché è quasi una garanzia del fatto che le
criticità attuali si possono ripetere.
L'altra criticità che io rilevo è la questione della mancata
possibilità di poter dire la propria all'interno del comitato
interistituzionale. Il problema è che possiamo anche chiedere che
il comitato abbia un programma preventivo, però non si può
esprimere nulla. Questo è un grave vulnus, come è possibile? Io
metto il 55 percento dei fondi per far funzionare questa struttura,
e sono fondi ingenti perché parliamo di più di mezzo milione di
euro, dopodiché il gestore fa quello che ritiene più opportuno
senza rispondere a nessuno, nemmeno nella programmazione? Questa è
assolutamente una presa d'atto e quando lei dice che questi
fenomeni non si devono ripetere, parliamo di fenomeni veri ed
effettivamente su questo concordo.
Quello che però mi lascia la maggiore preoccupazione è il suo
riferimento all'auspicio.
Vede assessore Caveri, come lei ben saprà e come saprà anche
sicuramente il collega Distort, non voglio invadere il suo campo,
gli auspici erano tratti da una magistratura speciale durante il
periodo romano, che erano gli
augurii
cui deriva chiaramente
l'augurio e gli auspici; è una parola che nasce composta da due
parti, ovvero
avis
, gli uccelli, i volatili, e
spectum
, guardare. Questi augurii guardavano il volo dei
volatili e traevano delle previsioni. Se quanto è accaduto è anche
frutto e deve seguire quello che ci fornisce il caso, deve seguire
gli auspici, ci auguriamo e mi auguro in prima persona che questi
volatili non siano amari.
