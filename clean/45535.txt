Classificazione
FORESTE E TERRITORI MONTANI



Oggetto del Consiglio n. 2210 del 23 marzo 2023 - Resoconto
OGGETTO N. 2210/XVI - Interrogazione: "Decisioni in ordine
all'organizzazione della filiera produttiva del legno".
Bertin (Presidente) -
Punto n. 34. Risponde l'assessore
Carrel.
Carrel (PA) -
Con quest'interrogazione andiamo a trattare
un tema importantissimo, quello della gestione della foresta.
È un tema su cui anche nel DEFR 2023-2025 ci sono degli impegni
biennali di circa 250 mila euro finanziati con dei fondi dello
Stato, grazie all'attuazione della Strategia Forestale Nazionale,
ai sensi del Decreto legislativo 34/2018.
Questa strategia può essere attuata e sarà attuata grazie alla
selezione pubblica per selezionare un gestore qualificato, un
soggetto qualificato, che vada a studiare la situazione della
foresta in Valle d'Aosta e a integrare tutti i dati che abbiamo in
questo momento sulla foresta valdostana.
Ieri sera eravamo, con i colleghi Planaz e Ganis, a
Saint-Vincent a un convegno organizzato dal BIM e dal Comune di
Saint-Vincent per ricordare l'importanza dell'acqua e della
gestione idrica e ho chiuso il mio intervento andando a chiedere
quali sono gli effetti della siccità sulla foresta valdostana,
sulle foreste, e questo è uno dei temi.
Sicuramente questo soggetto esterno dovrà andare a valutare
anche gli effetti della crisi idrica che stiamo subendo per cercare
di dare delle soluzioni e di adattare quello che può essere il
piano a queste esigenze.
Questo piano deve ovviamente andare nella direzione di
sviluppare una filiera foresta-legno, una filiera su cui vi possono
essere degli interventi importanti ma per cui è fondamentale
ricordarsi che la foresta ha anche altre funzioni, quali per
esempio alleviare il rischio idrogeologico, mitigare l'adattamento
al cambiamento climatico.
Quindi vi sono una serie di questioni che vanno affrontate e che
questo soggetto esterno qualificato potrà aiutarci a definire al
meglio per poi poter discutere del futuro di questo importante
settore.
Dall'altra parte ovviamente l'Assessorato continuerà, grazie
anche ai finanziamenti previsti dal programma di sviluppo rurale, a
valorizzare la foresta e a gestire il bene della foresta in Valle
d'Aosta, andando ad effettuare degli interventi diretti, oppure
degli interventi attraverso delle ditte esterne. Questo è stato
oggetto di discussione proprio durante la III Commissione tenutasi
questa settimana e sarà oggetto ulteriore di nuove riunioni della
III Commissione.
In tutto questo non va scordato l'elemento della sorveglianza
della foresta, che è effettuata dal Corpo forestale della Valle
d'Aosta, un altro elemento fondamentale per tutelare
quest'importante patrimonio che abbiamo, su cui sicuramente
dobbiamo lavorare per capire quali sono le prospettive e cercare di
garantire, in tutti i passaggi di questo studio, anche
l'interazione e il confronto con tutti quelli che possono essere i
portatori d'interesse di quest'importante filiera che può e
dovrebbe svilupparsi nella nostra regione.
Presidente -
Per replica, il consigliere Planaz.
Planaz (LEGA VDA) -
Quest'iniziativa nasce dal programma
regionale 23-25 della nuova Giunta dove il Governo regionale
esprime quello che vuole fare nel periodo di Governo, così ho
pensato di presentare un'iniziativa, ne avevo già presentate
precedentemente con il collega Sapinet, ma io continuo a vedere un
po' uno stand-by su quest'argomento.
Forse magari io ho una visione diversa dalla vostra quando si
parla di filiera del legno o valorizzazione di questa e magari
parliamo di cose un poco diverse.
Adesso andremo ad approvare il Piano di interventi dei cantieri
forestali, e forse siamo già anche in ritardo su
quest'approvazione, ma per mantenere il territorio vi è la
necessità, come ha detto lei, della cura dei sentieri, dei boschi e
quant'altro, e anche quest'ennesimo studio... perché prima si
parlava sempre di tavoli tecnici, io spero che non sia solo
cambiato il nome ma che si faccia un passo in più a cercare di
capire quali siano le misure più efficaci per dar forza a un
patrimonio che, secondo me, è tutto da valorizzare. Dobbiamo fare
delle scelte: la tipologia di legna, dove sono situati, perché non
possiamo negare la difficoltà di lavorare nel nostro
territorio.
Sicuramente se vediamo delle regioni come il Piemonte o altre
regioni di pianura che contribuiscono a produrre grandi quantità di
legname, ma tutto meccanizzato, noi ci troveremo sempre o quasi
sempre nella difficoltà di andare a fare degli interventi manuali,
perché ci sono delle zone nella nostra regione che, se non
s'interviene manualmente, restano abbandonate a se stesse e
successivamente il rischio idrologico e tutte le cause che lei ha
citato porteranno sicuramente molti svantaggi e ulteriori costi per
la gestione del territorio.
Mi auguro che quest'ennesimo studio dia dei frutti per andare a
valorizzare una filiera che può anche dare degli utili per
reinvestire anche sul personale valdostano, per fargli fare delle
giornate in più e quant'altro, perché non è scontato che, magari
valorizzando tutto quello che abbiamo, non possiamo avere delle
risorse in più che possiamo reinvestire nel territorio e dare di
nuovo delle risposte al territorio, come ho visto adesso nel piano
dei cantieri.
Ci sono molte richieste da tutti i Comuni per intervenire, tutti
i Comuni hanno necessità d'intervenire sul territorio e tutti gli
anni, se noi lavoriamo nell'ottica di dare un'ulteriore
valorizzazione al nostro prodotto, avremo sicuramente delle risorse
in più per investire.
Anche lei ha fatto un cenno alle aziende "Private", io qui noto
molta differenza tra un'azienda privata e quella nostra regionale
sulla gestione della filiera, tra quella privatistica e quella
pubblica, e a volte vedo che molte di queste aziende fanno fatica,
nel modo che conducono le loro aziende, a reperire il personale,
forse anche per la diversità non tanto di retribuzione, ma delle
modalità di conduzione delle aziende stesse e molte di queste a
volte gettano la spugna, un po' perché forse sono condotte da
persone che hanno già una certa età, bisognerebbe anche incentivare
nuove aziende per intervenire sul territorio, sempre o anche quando
abbiamo bisogno.
