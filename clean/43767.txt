Classificazione
AGRICOLTURA



Oggetto del Consiglio n. 945 del 25 ottobre 2021 - Resoconto
OGGETTO N. 945/XVI - D.L. n. 38: "Disposizioni relative al
programma di sviluppo rurale e proroga di termini in
agricoltura".
Bertin (Presidente) -
Il Consiglio prosegue con il punto
1 all'ordine del giorno. Il disegno di legge n. 38 è composto da
tre articoli, il relatore è il consigliere Testolin, che si è
prenotato e a cui passo la parola per la relazione.
Testolin (UV) -
Il presente disegno di legge trae
necessità e origine da due situazioni che ne hanno dettato la
stesura: da un lato la necessità di finanziamento degli ulteriori
due anni di durata del PSR 2014-2020 che, per effetto del
regolamento UE n. 2220, estenderà i suoi effetti anche al biennio
2021/2022, e dall'altro lato la volontà politica di prorogare fino
al 31 dicembre 2022 i termini per la restituzione della somma
dovuta alla Regione dalle aziende agricole che hanno beneficiato di
anticipi a valere sul PSR 2014-2020 per gli anni 2015 e 2016. Nello
specifico, dunque, si tratta di un disegno di legge per certi versi
tanto semplice e stringato quanto assolutamente importante per il
comparto agricolo al quale fa riferimento.
Nei primi due dei tre articoli del quale si compone il disegno
di legge si sviluppano gli importanti impegni, che per facilitarne
l'inquadramento andremo brevemente a presentare con questa
relazione. L'articolo 1, recependo il regolamento europeo di
riferimento, che prolunga di fatto la durata del PSR 2014-2020 di
due esercizi, portando dunque il documento di programmazione dello
sviluppo rurale a coprire il periodo 2014-2022, stabilisce che la
Regione autonoma Valle d'Aosta possa utilizzare, per finanziare gli
ultimi due anni del PSR 2014 -2022, quale forma di cofinanziamento
regionale, le risorse pari a 5 milioni di euro già a suo tempo
inserite nelle previsioni del bilancio regionale da 2022, per
l'avvio della nuova programmazione 2021-2027.
Considerando che la nuova politica agricola comune prenderà
avvio solo il primo gennaio del 2023, proprio in conseguenza della
sopracitata estensione del PSR 2014-2020 fino al 2022, la
possibilità di cofinanziare il vecchio PSR assume importanza
capitale per il comparto agricolo valdostano. Vale la pena,
pertanto, di sottolineare, a margine della mera presentazione del
disegno di legge che andremo a votare, come il cofinanziamento
regionale, previsto in poco meno di 7 milioni di euro per il
biennio 2021-2022, di cui 5 milioni oggetto proprio dal presente
disegno di legge e 2 milioni già finanziati tramite l'articolo 22
della legge regionale n. 22 del 5 agosto 2021, rappresenti una
garanzia di copertura per il pagamento delle annualità 2021 e 2022
di tutte le misure a superficie, compensative e/o a capo previste
dal PSR 2014-2020, oltre a permettere la copertura finanziaria di
bandi a favore degli investimenti aziendali già
in itinere
e
della presentazione di nuovi bandi dedicati agli investimenti di
giovani agricoltori, della trasformazione e commercializzazione dei
prodotti agricoli e dell'agriturismo.
Gli oltre 45 milioni di euro complessivi di dotazione aggiuntiva
del PSR per gli anni 2021 e 2022, del quale fanno parte, come si è
detto, le risorse messe a disposizione da questo disegno di legge,
permetteranno, infatti, secondo quanto già presentato in III
Commissione consiliare dalle strutture dell'Assessorato
all'agricoltura, di dare da un lato continuità alle iniziative di
sostegno e di compensazione delle misure a superficie a capo dei
bandi 2021 e 2022, agli incentivi agroambientali, a favore delle
aziende agricole che hanno assunto impegni quinquennali in tale
ambito e di dare copertura finanziaria a domande di pagamento non
ancora evase per svariate problematiche relative alle annualità
pregresse. Contestualmente questi stessi 45 milioni di euro
permetteranno di dare soddisfazione alle domande di sostegno agli
investimenti delle aziende agricole che hanno presentato richiesta
tramite il bando 2020 e che al momento si trovano in graduatoria in
attesa di finanziamento.
Infine, il finanziamento del bando per gli investimenti
realizzati dai giovani agricoltori, da predisporre nel 2022, sarà
sostenuto dai fondi della
Next Generation EU
che perseguono
diverse finalità a carattere innovativo, fra cui appunto il
ricambio generazionale ed ambientale. Infatti, una quota
significativa di tali fondi, che complessivamente ammontano a oltre
5,4 milioni di euro dei 45 milioni di euro disponibili nel biennio
2021-2022, saranno utilizzati anche per l'apertura dei bandi 2022
di due interventi agroambientali: quello relativo alla
foraggicoltura e quello per la conservazione delle razze autoctone.
Un articolo, dunque, semplice nei suoi elementi e contenuti, ma
fondamentale per garantire la copertura complessiva delle esigenze
finanziarie dell'agricoltura valdostana nel biennio 2021-2022.
L'articolo 2, come anticipato nelle premesse, dispone la proroga
di un anno, portando dal 31 dicembre 2021 al 31 dicembre 2022 il
termine per la restituzione delle somme dovute alla Regione dalle
aziende agricole che, avendo ricevuto un anticipo rispetto al
premio presunto dovuto da AGEA per le misure a superficie a capo
delle campagne 2015 e 2016, non abbiano ancora a oggi beneficiato
dell'erogazione definitiva delle loro spettanze da parte
dell'organismo pagatore AGEA. Vale la pena di sottolineare come a
oggi corrispondono a 151 le aziende che debbono ancora percepire in
tutto o in parte il contributo di AGEA e come l'ammontare
complessivo degli anticipi ancora da restituire ammonti ad euro 641
mila, a fronte degli oltre 8 milioni di euro inizialmente erogati a
titolo di anticipo a favore di 318 aziende.
Si sottolinea, infine, come la scelta di spostare in avanti la
scadenza dei rimborsi, già peraltro più volte prorogata in passato,
sia in questa circostanza dettata e rafforzata dalla necessità di
attenzionare, anche per questa particolare tematica, le aziende di
un settore non indenne alle problematiche relative a questo
particolare e complesso periodo pandemico, cercando di sostenerle
attraverso un'iniziativa che non comporta, in questa particolare
scelta, minori entrate a carico del bilancio regionale, in quanto
si tratta di somme già registrate in bilancio sui capitoli in
partita di giro.
L'articolo 3 prevede la dichiarazione d'urgenza.
Nel ringraziare le strutture che ci hanno supportato
nell'allestimento, nella redazione e nell'analisi del presente
disegno di legge e nell'auspicio che lo stesso possa trovare la
piena condivisione nelle sue finalità da parte dell'intera aula
consiliare, che purtroppo in questo momento è dimezzata dalle
scelte che sono state espresse poc'anzi dai movimenti di
opposizione. Si conclude nel sottolineare come a valle di questa
norma dovrà essere prioritario concentrare gli sforzi e
l'operatività dei prossimi mesi, sia delle strutture che della
politica, nell'elaborazione della nuova programmazione di sviluppo
agricolo e rurale regionale, a partire dal primo gennaio 2023, e
possa essere il più possibile incisiva e mirata ai bisogni
dell'agricoltura e del contesto rurale valdostano, così come nel
reperimento di adeguate risorse comunitarie, nazionali e regionali
che ne possano garantire una efficace attuazione.
Presidente -
La discussione generale è aperta. Chi
intende intervenire è invitato a prenotarsi. Consigliera Minelli,
ne ha facoltà.
Minelli (PCP) -
Il disegno di legge che viene presentato
questa mattina è un provvedimento importante, atteso dal comparto
agricolo valdostano da tempo, un provvedimento che condividiamo e
che è importante votare e rendere operativo al più presto, per dare
una boccata di ossigeno alle aziende agricole, in particolare
quelle dei giovani agricoltori e allevatori valdostani, che
fortunatamente in questi ultimi anni sono aumentati e permettono di
pensare a un futuro di questo comparto nella nostra regione.
Come abbiamo già detto nello scorso Consiglio, non riteniamo che
le dinamiche che intervengono in un gruppo consiliare, anche se si
matura la decisione di una diversa collocazione rispetto alla
maggioranza, impediscano al Consiglio di affrontare i punti
all'ordine del giorno. Quindi noi abbiamo deciso di partecipare a
questo Consiglio e ovviamente di votare nel merito dei
provvedimenti.
Approfitto della possibilità di parlare, per dire che ci
rendiamo ben conto che quando si fanno delle scelte che vanno a
toccare la composizione della maggioranza, occorre arrivare
rapidamente a una chiarezza di posizioni e occorre procedere alla
variazione nella composizione delle Commissioni. Riteniamo,
peraltro, di avere contribuito a questa chiarezza, dopo aver
aspettato pazientemente per mesi un confronto che non c'è stato, e
avendo detto che uscivamo dalla maggioranza regionale.
Questa diversa collocazione comporta ovviamente la necessità,
politica e tecnica, di dividere il gruppo consiliare, ma le
modalità e le denominazioni non sono delle cose banali che si
possono liquidare in poco tempo: non si potevano liquidare in un
quarto d'ora, venti minuti o quello che era la settimana scorsa e
non è stato possibile farlo nemmeno in pochi giorni. Noi non siamo
qui a titolo personale, rappresentiamo delle organizzazioni
politiche che già si sono sentite e che devono fare delle
valutazioni non banali, come dicevo, e questo richiede un tempo
ragionevole. Oltretutto, sappiamo che una delle organizzazioni che
sono promotrici di Progetto Civico Progressista, il Partito
Democratico, è in una delicata fase di commissariamento e quindi
bisogna considerare le dinamiche politiche e rispettarle.
Stiamo cercando le soluzioni possibili, ci siamo confrontati,
come ha detto il collega Cretier, e lo faremo ancora. Per il
prossimo Consiglio sono fiduciosa che verrà trovata una soluzione
ai problemi che sono sul tappeto, ma non bisogna forzare la mano
come è stato fatto. Per quanto ci riguarda, come ho già detto, i
lavori del Consiglio, di questo ma anche di quello di mercoledì
scorso, potevano e possono, anzi, devono, proseguire, visto che,
come per questo disegno di legge 38, ci sono anche altri
provvedimenti urgenti: mi riferisco soprattutto alla legge sulle
misure anti-Covid che sono importanti, che bisognava varare e che
non è bene per nessuno lasciare ferme.
Presidente -
Altri intendono intervenire? Consigliere
Cretier, ne ha facoltà.
Cretier (PCP) -
Vorrei esclusivamente parlare del disegno
di legge n. 38. La relazione del collega Testolin riporta
chiaramente la situazione in cui si muove il PSR e la necessità di
estendere al 2022 alcuni benefici per le aziende agricole
valdostane.
Vorrei ricordare soltanto che l'acronimo PSR ha come prima
lettera la P: si tratta di programma e non di piano, come spesso
erroneamente viene citato. Questo anche per comprensione generale:
non di singoli interventi, ma in una logica di crescita e di
sviluppo delle aziende agricole, anche per supportare il ricambio
generazionale in un'ottica trasversale di mantenimento del
territorio occupazionale e di reddito sostenibile.
Sono ormai anni che l'Assessorato si muove condividendo con
l'associazione di categoria, quella dei produttori, e le
organizzazioni professionali, con incontri e i tavoli di
concertazione per costruire al meglio il futuro del PSR. Tra
l'altro, l'Assessorato si occupa anche dell'azione di
custumer
satisfaction
, ovvero l'analisi della soddisfazione del cliente
o dell'utenza, in questo caso, valutando attentamente i risultati
delle anonime interviste, dando seguito alle segnalazioni.
Importante il risultato della copertura finanziaria di coloro
che sono posti in graduatoria e in attesa di essere liquidati;
questo è un aspetto che riguarda proprio questo scostamento di
fondi. Bisogna pensare a un'organizzazione aziendale o a un
bilancio equilibrato degli investimenti necessari e realizzabili.
Spesso il perfezionamento delle domande non viene chiuso e quindi
bisogna far comprendere che bisogna progettare al meglio gli
investimenti. Non siamo più alla mera e costante sostituzione dei
mezzi: ad esempio, bisogna guardare oltre, anche alle nuove
tecnologie e alla ricerca in tutti i settori della produzione
agricola e della trasformazione.
Un bell'esempio si è visto al
Marché au Fort
a Bard dove,
oltre alla vastissima gamma della produzione primaria, si affianca
la trasformazione di prodotti di alta gamma, prodotti tradizionali
e non solo. Le idee non mancano e vanno sostenute concretamente: ad
esempio, prodotti per la cosmesi, oppure l'utilizzo di piante
officinali o frutti coltivati in Valle d'Aosta.
Il disegno di legge in oggetto tratta semplicemente di
un'estensione temporale. Normalmente il programma di sviluppo
rurale ha una programmazione di sette anni, ma in questo caso deve
prolungare il beneficio e aggiungere ulteriori risorse, nel
rispetto dei vincoli posti dalle decisioni comunitarie. Oltre al
QFP, quadro finanziario pluriennale, si aggiunge la componente
Next Generation EU
, con specifiche regole di spesa e con la
formula dei bandi per i giovani agricoltori, il sostegno alle
misure agroambientali e l'agriturismo che va rivisto in futuro.
È nota la capacità di spesa regionale in questo ambito. Già nel
passato, nel 2020, sono stati rispettati gli impegni assunti,
evitando così il disimpegno automatico e il recupero della Comunità
europea di somme non utilizzate, ma ora più che mai bisogna
sostenere la montagna e le aziende che gestiscono per produzione,
trasformazione e vendita dei nostri prodotti di qualità. L'Unione
Europea, lo Stato italiano e la Regione lo sanno bene che bisogna
sostenere continuamente le difficoltà dell'agricoltura di
montagna.
Presidente -
Altre richieste di intervento? Consigliere
Chatrian, ne ha facoltà.
Chatrian (AV-SA) -
Per ribadire il nostro voto a favore
di questo disegno di legge, che oltretutto ho avuto modo diverse
volte in Commissione di approfondire nel dettaglio con l'assessore
competente e i suoi dirigenti.
Due le considerazioni. La prima, che sostenere e votare oggi
questo disegno di legge, rappresenta innanzitutto una garanzia di
copertura dei bandi. Questo è il pilastro, la parte più importante,
quella di dare contezza e soprattutto capienza ai bandi che saranno
pubblicati nei prossimi mesi. La seconda, invece, è la volontà
politica di prorogare al 31 dicembre 2022 i termini per la
restituzione delle somme. Questi sono i due pilastri su cui si
poggia la proposta.
È con un po' di rammarico che questo disegno di legge non viene
sostenuto da tutto il Consiglio, proprio perché penso che in un
momento così delicato, come altri colleghi l'hanno messo in
evidenza, mai forse come in questo momento il settore legato
comunque ai suoi prodotti, ai prodotti che trasformano, e
soprattutto a quelle che sono le potenzialità che il settore ha,
legato alla ripresa della stagione invernale, penso che questo
disegno di legge vada proprio in quella direzione e i suoi elementi
e gli articoli che noi andremo a sostenere fra poco vadano in
questa direzione. Quindi, una modifica necessaria e anche a livello
di tempismo, oltre a essere necessaria, utile per poter coprire
quelli che saranno i futuri bandi delle prossime settimane.
Presidente -
Il consigliere Jordan si è prenotato, ne ha
facoltà.
Jordan (VdA Unie) -
Come detto dai colleghi, questo
disegno di legge, dal punto di vista tecnico, o meglio finanziario,
permette di dare una copertura finanziaria all'attuale piano di
sviluppo rurale, prolungandolo di questi due anni. Assolutamente
importante e necessario in quanto questa copertura finanziaria
permetterà all'attivazione dei bandi, così come ha detto il collega
Testolin. È necessario aprire dei bandi del PSR per le prossime
annualità, per continuare a dare delle risposte concrete al settore
agricolo e quindi dare queste risposte alle richieste che sono
sempre più importanti e significative.
L'altra cosa interessante, che di fatto non è nel disegno di
legge ma in qualche modo da questo ne deriva, è che ci permette
questo disegno di legge di iniziare a parlare concretamente, lo
facciamo qui in Consiglio ma poi dovremo utilizzare tutti gli altri
strumenti, per parlare del prossimo PSR o della prossima
programmazione dei fondi comunitari legati all'agricoltura, e
quindi di conseguenza parlare del futuro dell'agricoltura
valdostana. Noi sappiamo già adesso che quasi sicuramente non
avremo più un piano di sviluppo regionale, bensì avremo un piano di
sviluppo nazionale, questa è la logica dei regolamenti dell'Unione
europea, quindi un piano nazionale nel quale saranno presenti tutte
le misure e anche quelle che in realtà erano presenti nel piano
della Valle d'Aosta.
Per far questo però credo che sia quantomeno opportuno sostenere
l'attività che l'Assessorato ha già iniziato e sia opportuno
rivendicare le specificità della montagna, non facendolo con un
piano regionale ma entrando nella logica nazionale. Quindi è
importante fare
lobby
con le altre realtà alpine, perché nel
nuovo piano nazionale la montagna sia presente con delle misure
solide, concrete e che siano in grado di rivendicare le nostre
specificità.
Credo che sia altrettanto opportuno darci un indirizzo su quale
sarà l'agricoltura del futuro, quali saranno i settori che si
vorranno sostenere, quali saranno i settori che si vorranno
salvaguardare. Lo strumento di programmazione del PSR quantomeno
sarà sicuramente un documento importante, perché ci aiuterà a dare
concretezza alle idee sull'agricoltura che vogliamo in qualche modo
stabilire nel futuro.
Presidente -
Non vedo altre richieste di intervento.
Chiudo la discussione generale. In replica per il Governo
l'assessore all'agricoltura Sapinet, ne ha facoltà.
Sapinet (UV) -
Alcune considerazioni, anche se poco vi è
da aggiungere agli interventi dei colleghi, che condivido e che ho
apprezzato. Colleghi che ringrazio, ringrazio il relatore
consigliere Testolin con una relazione precisa e dettagliata e
ringrazio soprattutto anche tutti i colleghi, in particolare quelli
della III Commissione con i quali abbiamo lavorato in queste
settimane e in questi mesi, ma con i quali lavoreremo ancora
cercando una maggiore condivisione e un maggior aggiornamento
possibile su quelli che saranno i lavori del programma di sviluppo
rurale 2023-2027. Estendo un ringraziamento anche alle strutture
del dipartimento agricoltura e del dipartimento bilancio che hanno
saputo raccordare le esigenze della modificata programmazione
europea ai necessari vincoli del nostro bilancio.
Non posso non condividere anche il rammarico espresso dal
collega Chatrian, vedendo parte dell'aula vuota su un provvedimento
comunque importante per questo mondo rurale che ci chiede
attenzione.
Una modifica tecnica in quanto, come più volte abbiamo detto, il
programma 2014-2020 è stato esteso con una proroga che lo ha fatto
diventare un 2014-2022, con il noto slogan "Nuove risorse e vecchie
regole", che oltre al finanziamento ordinario ha previsto nuovi
fondi
Next Generation EU
da destinare in particolare,
appunto come già ricordato, ai fondi destinati ai giovani
agricoltori e alle misure ambientali.
I prossimi non saranno anni facili da un punto di vista di
bilancio. È per questo che il programma di sviluppo rurale diventa
sicuramente fondamentale nel garantire un necessario sostegno
all'agricoltura, un programma finanziato dall'Unione Europea, dallo
Stato e in parte, circa il 17 percento, dalla Regione autonoma
Valle d'Aosta. Strategie per il futuro che vedranno al lavoro
l'Assessorato, le sue strutture e la III Commissione, per quel che
sarà il futuro del mondo agricolo.
Inoltre, prosegue il confronto tra il Ministero e le Regioni sul
nuovo piano strategico della PAC 2023-2027, per il quale, dal punto
di vista finanziario, abbiamo già ipotizzato e presentato la
presunta quota di cofinanziamento regionale a partire dal 2023.
Come già detto, con questa legge modifichiamo anche la questione
degli anticipi AGEA, ovviamente relativa solo a coloro che non
hanno ancora ricevuto le dovute erogazioni da AGEA, augurandoci che
l'ente pagatore provveda nel corso del 2022 a colmare questa
lacuna.
Presidente -
Se non vi sono altre richieste, passiamo
alla votazione della legge. Mettiamo in votazione l'articolo n. 1.
La votazione è aperta.
Esito della votazione:
Presenti, votanti e favorevoli: 20
Il Consiglio approva all'unanimità.
L'articolo 1 è approvato. Posso dare lo stesso risultato per
l'articolo 2? Stesso risultato. Articolo 3? Stesso risultato.
A questo punto mettiamo in votazione la legge nel suo insieme.
La votazione è aperta.
Esito della votazione:
Presenti, votanti e favorevoli: 20
Il Consiglio approva all'unanimità.
