Classificazione
EDILIZIA
Edilizia residenziale



Oggetto del Consiglio n. 2742 del 23 maggio 2007 - Resoconto
OGGETTO N. 2742/XII - Situazione degli alloggi di edilizia
residenziale pubblica presenti nella regione.
(Interpellanza)
Interpellanza
Preso atto che esiste in Valle una forte criticità per quanto
riguarda la carenza di alloggi per le fasce più deboli della
popolazione, criticità su cui periodicamente si soffermano i mezzi
di comunicazione;
Visto che recentemente è stato ricordato che nel comune di
Aosta, nonostante i tentativi di dare risposte innovative - quali
la locazione assistita o la locazione incentivata - al problema
dell'emergenza, esistono numerosi nuclei familiari che, pur essendo
in possesso dei requisiti per l'accesso all'edilizia residenziale
pubblica, continuano a vivere in sistemazioni abitative
precarie;
Ricordato che su tale problema si è soffermata molte volte
l'attenzione della Giunta e che, in seguito alla DGR n. 2445/06, si
sono rivisti i criteri di priorità per l'assegnazione degli alloggi
e le modalità di interventi per soluzioni di accoglienza urgente e
temporanea;
Ricordato, altresì, che con detta delibera è stato deciso di
istituire un gruppo di lavoro finalizzato a "porre in atto
interventi coordinati ed integrati finalizzati a prevenire
l'insorgere di casi di emergenza abitativa e sostenere quei nuclei
familiari che si trovano in particolare disagio sociale e/o
economico";
Ritenuto opportuno avere informazioni aggiornate sulla
criticità dell'emergenza abitativa e sulle indicazioni emerse dal
gruppo di lavoro previsto dalla DGR n. 2445/06
i sottoscritti Consiglieri regionali
Interpellano
l'Assessore competente per sapere:
1) quanti sono gli alloggi di edilizia residenziale pubblica
presenti nel Comune di Aosta e negli altri Comuni della Valle:
quanti di questi risultano occupati, quanti non occupati, quanti in
ristrutturazione;
2) quanti sono, nel Comune di Aosta e negli altri Comuni
della Valle, i nuclei familiari che, pur avendo acquisito un
diritto nella graduatoria di emergenza abitativa, non hanno ancora
trovato risposta e perché;
3) quanto è stato speso nell'anno 2006 per dare una risposta
a tale emergenza abitativa (residenza in alberghi,
residence...);
4) se il gruppo di lavoro, di cui alla DGR n. 2445/06, ha
formulato alcune indicazioni e come gli Assessori competenti
intendono tenerne conto.
F.to: Squarzino Secondina - Bortot
Président
- La parole à la Conseillère Squarzino
Secondina.
Squarzino (Arc-VDA)
- Quando si parla di casa o di
emergenza abitativa, tutti abbiamo in mente una serie di questioni
molto puntuali e il più delle volte parlarne può sembrare quasi un
ridire situazioni e dati già sentiti, però penso che non possiamo
non ricordare alcuni elementi essenziali e li ricordo in modo
sintetico. Il problema casa, l'assenza di un alloggio o i costi
troppo alti degli alloggi colpiscono le fasce più deboli della
popolazione, colpiscono le fasce che già sono emarginate, basta
scorrere il secondo rapporto sullo stato sociale che è stato
redatto dall'Osservatorio regionale per le politiche sociali, basta
vedere la recente indagine sulle famiglie monoparentali, che è
stata presentata al Convegno sulla famiglia che si è svolto
recentemente a Pollein; basta scorrere i giornali e puntualmente
ogni tanto emergono descrizioni di questo stato: situazione che
possiamo chiamare drammatica se ci mettiamo dalla parte di chi è in
difficoltà, ma che pare essere diventata ormai una questione
normale, perché ormai è un tema che si affronta, cui si cercano
soluzioni, ma il più delle volte sono soluzioni a parole che non
incidono realmente nella soluzione del problema. Sappiamo che le
soluzioni finora evidenziate hanno cercato di rispondere con
interventi diversi, quali ad esempio: cominciamo a pagare l'affitto
alle famiglie che non sono in grado di sostenere gli affitti troppo
alti e la fascia di persone che in questi anni ha avuto accesso a
questi contributi è aumentata sempre più, tanto che ormai sono
stanziati nel budget di quest'anno 2 milioni di euro per far fronte
ad un'integrazione del caro alloggi e molte famiglie non riescono
neanche ad inserirsi in tale graduatoria, nonostante abbiano
difficoltà.
Un secondo modo per rispondere a questa criticità l'hanno
tentata anche al Comune di Aosta, pensando di attivare delle
locazioni assistite o incentivate, nel senso che il Comune ha
cercato di contattare dei proprietari, di vedere se era possibile
farsi da garante rispetto alla famiglia che ha bisogno di un
alloggio e che non è in grado di accedere con i propri soldi a
completare totalmente l'affitto, ma purtroppo il Servizio locazioni
ci dice il Comune di Aosta sono stati risolti in tutto il 2006 solo
2 casi, quindi è un servizio che teoricamente può avere un grosso
atout, ma che in pratica non ha dato risposte concrete al problema
che si voleva risolvere. L'altra risposta che viene data ai casi di
famiglie in difficoltà è quella di offrire loro gli alloggi di
edilizia residenziale pubblica, ma anche questi mancano, per cui
sono in numero insufficiente rispetto ai problemi che vengono
posti. La Giunta non si disinteressa di tale tema, abbiamo visto
una deliberazione del 25 agosto 2006 in cui sottolinea fortemente
l'esistenza di questa emergenza, nel senso che la Giunta dice
chiaramente:
"è manifesta l'esigenza di definire interventi di
sostegno economico per soluzioni di accoglienza urgente e
temporanea per far fronte all'emergenza..."
, ancora:
"...
sono sempre più numerosi i casi che chiedono risposte
dell'emergenza..."
. Viene affermato che è necessario:
"...
un intervento coordinato ed integrato fra i Comuni della Regione e
i settori regionali competenti dell'Assessorato del territorio,
ambiente, opere pubbliche, Assessorato sanità, salute e politiche
sociali, con l'obiettivo anche di prevenire l'insorgere di casi di
emergenza abitativa, sostenere quei nuclei familiari che si trovano
in particolare disagio sociale ed economico"
. Tant'è vero che
la Giunta dice ad un certo punto che ci sono tutti questi
interventi che vanno fatti ma, nelle more della ridefinizione della
normativa di settore, quindi in attesa che vengano fatti interventi
più strutturali, si istituisce un gruppo di lavoro con il fine di
porre in atto interventi coordinati e integrati finalizzati a
prevenire l'insorgere di casi di emergenza abitativa e sostenere
quei nuclei familiari che si trovano in particolare disagio sociale
o economico.
Siamo contenti di vedere che da parte della Giunta c'è un
interessamento rispetto a questa situazione e volevamo capire qual
è l'entità numerica di tale situazione drammatica, cosa viene
offerto sul territorio relativamente agli alloggi di edilizia
residenziale pubblica, che possono essere nel Comune di Aosta o
nella Valle... capire se questo patrimonio è occupato o meno.
Vorremmo anche capire, perché leggiamo sui giornali dei dati
diversi da una fonte di informazione all'altra, quanti sono nel
Comune di Aosta e negli altri Comuni quei nuclei familiari che sono
riusciti, essendo in situazione più drammatica, ad acquisire un
diritto per entrare nella graduatoria dell'emergenza abitativa e,
pur avendo acquisito tale diritto, non hanno trovato una risposta,
si vorrebbe capire come mai questo sta avvenendo.
Ancora: visto che in alcuni casi - penso al Comune di Aosta e ad
altre situazioni - di fronte all'emergenza abitativa che preme, non
potendo trovare delle soluzioni immediate, si cerca di trovare una
residenza in albergo o in un "residence" per ospitare queste
famiglie in modo temporaneo, e giustamente la Regione interviene
pagando l'affitto, quanto costa questa sistemazione? Non sarebbe
più produttivo per la Regione stessa fare altre iniziative con lo
stesso denaro, in modo da rendere questo denaro più produttivo?
Ultima domanda: se in questi 8 mesi il gruppo ha prodotto
qualche indicazione e se è possibile avere alcuni elementi di
informazione.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Credo che la risposta a questa
interpellanza necessiti di una piccola premessa, non lunga come
l'esposizione fatta che in un certo senso ha dato già tutte le
risposte, salvo quelle numeriche. Questo tema è centrale per quanto
riguarda l'attenzione della Giunta nei confronti delle politiche
abitative in senso lato. La costituzione di tale gruppo a cui si fa
riferimento non è che l'ultimo atto di una serie di iniziative e di
impegni che la Giunta ha messo in campo per cercare di dare una
risposta. Una risposta decisiva sarà presto all'attenzione di
questa Assemblea, in quanto nell'ultima riunione di Giunta è stato
deliberato di sottoporre al Consiglio un disegno di legge che
"mette mano" alla materia con particolare riguardo a tali aspetti.
Siamo anche vigilanti per quanto si sta muovendo a livello
nazionale, il Governo nazionale infatti sta predisponendo, dopo un
contenzioso non indifferente fra ministri, un programma che
dovrebbe avere delle ricadute territoriali speriamo significative,
anche se la scelta di questa finanziaria è andata nella direzione
opposta a quella in cui va il Governo della Regione, basta pensare
che i fondi per il sostegno all'abitazione sono dimezzati e i soldi
per gli investimenti in tale settore sono del tutto fatiscenti,
come è stato censurato dalla Conferenza delle Regioni. Stiamo
elaborando un documento di indirizzo nell'ambito di un tavolo di
concertazione generale sulle politiche abitative in applicazione
della legge n. 9, a significare come per il singolo cittadino che
si trova in questa situazione la situazione sia drammatica, ma non
lo è per il contesto valdostano, visto che gli aspetti più
significativi della legge n. 9 qui non hanno applicazione, perché i
casi di aiuto contemplati in quella legge qui non sono neppure
rappresentati; infatti i Comuni ad alta densità abitativa non
configurano queste ipotesi; situazione ben diversa è invece in
altre realtà italiane. Naturalmente questo tavolo prevede, più che
degli aiuti diretti, sgravi fiscali a carico di quei proprietari
che metteranno a disposizione gli alloggi per dare le risposte a
tali problemi. Non voglio qui nuovamente richiamare tutta la serie
di iniziative di tipo strutturale che stiamo portando a termine per
incrementare il patrimonio di alloggi disponibili, ma vorrei
segnalare che fra le ultime iniziative vi è l'intervento su una
struttura abitata nel Comune di Montjovet, già di proprietà delle
"Ferrovie dello Stato", da destinare ad interventi di prima
accoglienza, che potrà ospitare 4 nuclei familiari e che sarà resa
disponibile entro la fine del corrente anno.
Per quanto riguarda le domande più precise, circa il volume
delle risorse che si mettono per prevenire l'insorgenza di casi di
emergenza abitativa, lo ha detto la collega nell'esporre la
interpellanza: siamo quasi a 2 milioni di euro, dato che pare non
sia trascurabile, tenuto conto che queste erogazioni si danno sulla
base di una legge dello Stato che arriva ad 1/4 di tale
disponibilità.
"Quanti sono gli alloggi di edilizia residenziale
pubblica presenti nel Comune di Aosta e negli altri Comuni della
Valle: quanti di questi risultano occupati, quanti non occupati,
quanti in ristrutturazione"
, avrei come dato 1.613 alloggi, di
cui 1.108 occupati, 95 sfitti, 54 in manutenzione e
ristrutturazione; per Aosta abbiamo 1.299 alloggi, di cui 801
occupati, 88 sfitti, in manutenzione e ristrutturazione 54. Gli
alloggi sfitti in Comune di Aosta sono 88, di cui 54 interessati da
interventi di ristrutturazione e manutenzione; il programma degli
interventi di ristrutturazione prevede per 29 alloggi la consegna
graduale degli stessi a scadenze trimestrali nell'arco di 2 anni,
esclusi gli alloggi in ristrutturazione e manutenzione i restanti
33 alloggi sono per 27 inseriti nei piani di vendita e non
disponibili all'assegnazione, 6 consegnabili, ma destinati
all'attuazione dei programmi di mobilità dell'utenza, infine un
solo alloggio è assegnabile alla graduatoria generale vigente. Gli
alloggi sfitti negli altri Comuni sono tutti destinati alle vigenti
graduatorie generali per l'assegnazione degli alloggi o alle future
graduatorie nei Comuni, dove il bando di concorso è in fase di
pubblicazione.
Circa i nuclei familiari che, pur avendo acquisito un diritto
nelle graduatorie di emergenza abitativa non hanno ancora trovato
risposte, è perché i nuclei familiari inseriti nelle graduatorie di
emergenza abitativa risultano essere 41 per tutta la Valle. Nel
Comune di Aosta sono 26 presenti in graduatoria, di cui 14 con
portatori di handicap. I nuclei interessati all'esecuzione di
provvedimento di sfratto sono 13, di cui 5 per finita locazione e 8
per morosità. In Valle d'Aosta, a differenza di quanto avviene
nelle altre Regioni, sono riconosciuti in situazione di emergenza
abitativa anche i nuclei familiari sfrattati per morosità. Per
quanto riguarda gli altri Comuni, abbiamo a Quart 1 sfratto per
morosità, Charvensod 1 handicap più sfratto per morosità, Fénis 1
handicap, Arvier 1 sfratto per morosità, Morgex 1 senza fissa
dimora, Gressan 1 sfratto per morosità, Sarre 1 handicap,
Saint-Pierre 1 handicap, Introd 1 handicap, Valpelline 1 sfratto
per morosità, La Salle 1 handicap sfratto per finita locazione,
Pont-Saint-Martin 1 sfratto per morosità, Châtillon 2 di cui 1
handicap e 1 sfratto per morosità e Saint-Vincent 1 sfratto per
morosità. Se fossimo in un'altra Regione, tutti coloro che sono a
sfratto per morosità non sarebbero nell'emergenza abitativa. Le
graduatorie sono comunali e questo comporta l'interessamento in via
prioritaria del Sindaco del Comune sul cui territorio è presente la
situazione di emergenza. Nel corso del 2006-2007 sono stati
soddisfatti n. 11 e n. 4 casi. Al momento non esiste disponibilità
di alloggi, perché un ulteriore problema nel trovare soluzioni a
situazioni di emergenza abitativa è dovuto all'inadeguatezza di
strutture disponibili, che non sono idonee per soggetti portatori
di handicap e questo costituisce un grosso problema per fare
incontrare bisogni con disponibilità.
Circa la spesa sostenuta dall'Assessorato regionale della sanità
per le soluzioni di accoglienza urgente e temporanea ai sensi della
legge regionale n. 19/1994, dal 1° gennaio ad oggi questa ha
interessato 18 nuclei familiari e ammonta a 54.600 euro. Bisogna
però tenere presente che per oltre 6 nuclei il sostegno economico
ha riguardato, oltre che la spesa per l'accoglienza temporanea in
"residence" o alberghi, anche l'anticipo necessario al pagamento
degli oneri per consentire alle famiglie la stipula di un regolare
contratto di locazione per un alloggio privato. Voglio ricordare
che è solo dopo l'approvazione della deliberazione di Giunta n.
2445 che si possono nettamente distinguere questi interventi, in
quanto prima venivano genericamente ricompresi nell'aiuto economico
complessivo riconosciuto al nucleo familiare in difficoltà, di cui
alla legge n. 19/1994, quindi era difficile stabilire cosa veniva
dato per sostegno in senso lato e quanto veniva dato per il
problema connesso alla mancanza di abitazione, pertanto,
relativamente agli altri anni, dal 2006 indietro i dati sono poco
significativi. Il Comune di Aosta ha sostenuto nel 2006 una spesa
di circa 50.000 euro per il sostegno al pagamento del canone di
locazione a favore dei nuclei familiari sfrattati che hanno
reperito una sistemazione alloggiativa precaria. Si tratta di cifre
tutto sommato poco significative, comunque non raccordabili alle
esigenze finanziarie per dare una risposta di tipo strutturale,
perché con 100.000 euro non si fa un alloggio.
Per quanto riguarda il gruppo di lavoro per l'emergenza
abitativa, questo si è riunito per la prima volta in data 4 aprile
2007 e poi, in data 15 maggio 2007, ha impostato la propria
organizzazione e ha iniziato a delineare i tratti della complessa
problematica dell'emergenza abitativa, soprattutto cercando di
organizzare e analizzare i dati ad essa relativi. In attesa di
prime indicazioni sulle ipotesi che andranno a calarsi sul disegno
di legge che stiamo per portare in Consiglio, le risposte non
possono essere quelle banali di un aumento delle disponibilità
finanziarie o dei soldi per fare degli investimenti di tipo
strutturale, perché, se così fosse, non ci sarebbe bisogno di fare
un gruppo. Quello che ci interessa è di avere un'analisi
prospettica della problematica, in maniera che con il supporto
della legge possiamo dare delle risposte che siano di tipo
preventivo, di tipo risolutivo nel momento in cui si pone il
problema. Dalle prime informazioni e preso atto di alcune
dichiarazioni fatte dai componenti di questo gruppo, ci troviamo di
fronte a un problema che è fluido, che ha una sua sorta di
continuità, nel senso che, quando risolve dei casi, altri si
aprono, una vite senza fine. È chiaro che si tratta di fare
un'operazione di incanalamento di questa problematica all'interno
di un percorso che trovi un imbocco e quindi uno sbocco.
Président
- La parole à la Conseillère Squarzino
Secondina.
Squarzino (Arc-VDA)
- Anche l'Assessore, come la
sottoscritta, ha cercato di delineare la complessità del problema,
nel senso che anche lui è partito da lontano, facendo la storia e
aggiungendo altre informazioni rispetto a quelle che avevamo
chiesto in modo preciso. Probabilmente, come lei dice, la soluzione
di pagare provvisoriamente un soggiorno in un albergo è proprio una
"soluzione tampone", che non incide dal punto di vista economico
sull'insieme delle risorse, anche se può dare una risposta
provvisoria, una pezza per alcune situazioni molto difficili. È
chiaro che qui non siamo in un dialogo, per cui non è possibile
mettere in relazione fra loro i dati e chiedere ulteriori
chiarimenti all'Assessore, perché mi sembra che, da un lato, indica
dei dati, dall'altro, non veda negli stessi dati che fornisce un
inizio di soluzioni almeno per questi nuclei che sono in
graduatoria; lei ha detto che ve ne sono 41 solo ad Aosta, di
questi alcuni sono handicappati, altri sono dovuti a sfratto. Se è
vero che sono più di 80, come lei ha detto, gli alloggi di edilizia
residenziale pubblica che non sono occupati, alcuni d'accordo sono
in ristrutturazione, ma credo si potrebbe pensare ad una risposta
immediata a situazioni di emergenza che non sono poi così numerose,
non raggiungono il centinaio e, se mettiamo questo numero di
esigenze accanto al numero di alloggi non occupati o in
ristrutturazione, ma da quanti anni in ristrutturazione? Penso che
in qualunque situazione, se c'è un'emergenza, la ristrutturazione
cerca di accelerare i tempi. Come si fa ad accettare che, da un
lato, ci sono 40 famiglie che hanno acquisito un diritto per
l'emergenza abitativa; dall'altro, abbiamo un'ottantina di alloggi
sfitti e non si possa vedere come mettere insieme questi due dati?
Mi sembra così banale, però mi sembrerebbe questa almeno una
soluzione immediata per tutti questi casi, in attesa che giunga la
legge che è stata definita e l'analizzeremo quando la legge ci
sarà, in attesa che il gruppo di lavoro definisca meglio queste
ipotesi di intervento. Fra l'altro, non capisco come una Giunta
approvi un disegno di legge su un argomento così importante senza
coinvolgere quel gruppo di lavoro che la stessa Giunta ha
costituito e che potrebbe fare un lavoro di sinergia
nell'affrontare le questioni. Mi stupisco che su questo tema
ciascuno vada per i fatti propri e non vi sia un dialogo reale fra
le varie parti che si occupano di tale problema. L'altra cosa che
mi stupisce assai, ma anche stamani, quando si parlava in Consiglio
delle barriere architettoniche e dell'ostacolo che esse
costituiscono per i disabili, è che dopo tanti anni in cui si
continua a parlare di necessità di abbattimento delle barriere
architettoniche gli interventi di edilizia pubblica o quelli che
potrebbero servire per l'edilizia residenziale pubblica non tengono
conto di queste esigenze. Si ha l'impressione che ciascuno vada per
i fatti propri e non tenga conto dell'insieme. Capisco che
l'Assessore rivendichi la specificità della nostra Regione di farsi
carico di casi sociali che altrove non sarebbero inseriti nelle
categorie per le quali la Regione dà dei contributi o di cui si fa
carico, però i numeri io pensavo che fossero molto più alti, invece
i numeri non sono enormi, ossia i numeri di coloro che hanno
chiesto ed ottenuto di essere nella graduatoria di edilizia
residenziale e che avrebbero diritto a vedere una loro condizione,
trovare una risposta adeguata non sono grandi numeri e mi stupisce
che, di fronte a questi piccoli numeri, non si riesca a dare una
risposta.
Ultima cosa: non so questa legge regionale come sarà, ma credo
si tratti di ripensare come Regione a cos'è l'urbanistica di una
città capoluogo come Aosta. Come Regione non possiamo occupare un
numero di spazi enormi nella città, per cui gli altri che rimangono
diventano così cari che la gente normale non è in grado di far
fronte agli affitti. Credo che quel numero, lei ha confermato la
cifra complessiva di 2 milioni di euro che la Regione stanzia per
sostenere il caro alloggi, a questa cifra complessiva di budget
corrisponde grosso modo circa un migliaio di persone. Credo che noi
continuiamo a fare documenti in cui si sottolinea l'esigenza, si
dice che i problemi ci sono e si elencano gli interventi che già
vengono fatti e che non hanno trovato una soluzione, penso che su
questo tema bisogna fare molto di più e bisognerebbe anche porsi
nell'ottica di fare la prevenzione di certe situazioni, ma su
questo torneremo sicuramente a parlare. Le chiedo, Assessore, se
può farmi avere quelle tabelle con i numeri che ha letto, perché
non sono riuscita a trascrivere tutti i numeri.
