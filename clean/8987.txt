Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3508 del 24 febbraio 1988 - Resoconto
OGGETTO N. 3508/VIII - PROBLEMI DELLE LINEE FERROVIARIE
INTERESSANTI LA VALLE D'AOSTA. (Interrogazioni e
interpellanza).
PRESIDENTE:
Do lettura della prima interrogazione in
oggetto, presentata dal Consigliere Baldassarre ed iscritta al
punto n. 8 dell'ordine del giorno.
INTERROGAZIONE
APPRESO che nel corso delle votazioni sulla legge finanziaria
il Parlamento ha approvato, per alzata di mano, un emendamento che
prevede diminuzioni nelle voci riguardanti il piano decennale di
grande viabilità;
RILEVATO che è stata abolita la voce riguardante il
potenziamento della ferrovia Torino-Aosta-Martigny;
CONSIDERATO a tal proposito che la Regione Valle d'Aosta ha
affidato da tempo l'incarico ad uno studio di Trieste per conoscere
la fattibilità dell'opera;
INTERROGA
la Giunta regionale per sapere se è a conoscenza della
decisione attuata dal Parlamento e quali iniziative assumerà la
Giunta dinanzi alla nuova realtà.
PRESIDENTE:
Do lettura della seconda interrogazione in
oggetto, presentata dal Consigliere Pascale ed iscritta al punto n.
18 dell'ordine del giorno.
INTERROGAZIONE
Un emendamento alla legge finanziaria approvato dalla Camera
ha prorogato di un anno, fino al 1° luglio 1989, la chiusura dei
cosiddetti "rami secchi", decisa dal Ministero dei Trasporti con
Decreto Ministeriale del 15.4.1987, cioè delle linee ferroviarie
secondarie a scarso traffico, tra le quali è compresa
l'Aosta-Pré-Saint-Didier.
L'emendamento è stato approvato con il mandato all'Ente
ferroviario ed alle regioni interessate di recuperare l'efficienza
economica e gestionale delle tratte, anche con l'eventuale concorso
dei privati.
Questa proroga costituisce un'ulteriore occasione, forse
l'ultima, per ridare vitalità all'Aosta-Pré-Saint-Didier ed
evitarne in futuro la chiusura, ma a tal fine appare necessario
predisporre sollecitamente un piano di interventi diretto da un
lato a rivedere il sistema dei passaggi a livello, per ridurre i
costi di gestione, dall'altro a coordinare il servizio ferroviario
con quello delle autolinee private, per evitare quelle duplicazioni
di servizio che vanno ad esclusivo vantaggio dei privati e
recuperare quindi un'utenza ferroviaria che potenzialmente esiste;
a tal fine la Regione Piemonte sta organizzando proprio in questi
giorni una Conferenza orari, d'intesa con l'Ente ferroviario o le
OO.SS., per quanto riguarda le tratte piemontesi.
Alla luce di tali considerazioni, il sottoscritto Consigliere
del gruppo socialista
INTERROGA
l'Assessore all'Industria, Commercio, Artigianato e Trasporti
al fine di conoscere:
a)
se ha già avuto dei contatti con l'Ente ferroviario
su tale problema e, in caso affermativo, con quali
risultati;
b)
se non ritiene opportuno istituire al più presto
una Commissione mista Regione-Ente FS-OO.SS. al fine di esaminare
congiuntamente le problematiche relative ai passaggi a livello e
quelle relative agli orari, prima che l'azienda predisponga
unilateralmente gli orari estivi, per giungere poi ad una proposta
complessiva e concreta per il recupero dell'efficienza economica e
gestionale della tratta.
PRESIDENTE:
Do lettura dell'interpellanza in oggetto,
presentata dai Consiglieri Mafrica e Cout, iscritta al n. 18
dell'ordine del giorno.
INTERPELLANZA
AVUTA NOTIZIA
che nel corso dell'approvazione della
Finanziaria per il 1988 sarebbe stato approvato un emendamento che
proroga di un anno la scadenza prevista per le decisioni relative
alle linee ferroviarie a scarso traffico;
RICORDATO CHE
il mandato del Parlamento stabilisce che
l'Ente Ferrovie dello Stato dovrà provvedere "alla revisione
economica e gestionale delle tratte, per recuperare e ampliare
l'utenza anche attraverso la cessione di linee ed impianti a
società miste con la partecipazione di privati";
i sottoscritti Consiglieri regionali
INTERPELLANO
l'Assessore competente per sapere:
1)
se vi sono stati incontri e a quale livello con
l'Ente Ferrovie in relazione al destino della linea
Chivasso-Aosta-Pré-Saint-Didier;
2)
quando verrà riunita la Commissione per lo studio
dei problemi ferroviari istituita nel corso della recente
Conferenza dei Trasporti e delle Telecomunicazioni;
3)
quali sono le intenzioni della Giunta in merito
alle iniziative da prendere per evitare la minacciata chiusura
della tratta Aosta-Pré-Saint-Didier.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Abbiamo avuto notizia che la Camera dei
Deputati, nel corso dell'approvazione della legge finanziaria, ha
approvato un emendamento che proroga di un anno la scadenza
prevista per le decisioni da assumere sulle linee ferroviarie a
scarso traffico. Ora, poiché la legge finanziaria deve tornare al
Senato, non sappiamo se subirà o meno ulteriori modificazioni,
diciamo però che fino a questo momento, per le tratte ferroviarie a
scarso traffico, tra le quali è compresa anche la
Chivasso-Pré-Saint-Didier o per lo meno la Aosta-Pré-Saint-Didier,
ci dovrebbe essere un certo respiro.
Siccome il Parlamento ha affidato all'ente Ferrovie dello Stato
un mandato per verificare la validità gestionale di queste tratte,
noi chiediamo alla Giunta regionale se in questo periodo vi sono
stati incontri con l'Ente Ferrovie, in relazione al destino della
tratta Chivasso-Aosta-Pré-Saint-Didier.
Poiché nel corso della Conferenza sui Trasporti e le
Telecomunicazioni era stata istituita una commissione che si
sarebbe dovuta occupare in modo specifico dei problemi relativi
alle ferrovie, vorremmo sapere se tale commissione verrà convocata
al più presto e se la Giunta ha già delle proposte da avanzare in
questo senso.
Vorremmo anche conoscere l'opinione della Giunta sui
provvedimenti da assumere per dare una possibilità di più lungo
respiro all'intero sistema ferroviario che riguarda la Valle
d'Aosta.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Poiché ci sono due interrogazioni ed una
interpellanza, cerco di procedere con un certo ordine iniziando
dall'interrogazione del Consigliere Baldassarre, il quale,
riferendosi ad alcune vicende accadute in Parlamento, nel corso
della non entusiasmante e travagliata discussione della legge
finanziaria, ci chiede se sussistano degli elementi per modificare
il nostro atteggiamento o le nostre scelte a proposito della
realizzazione del traforo ferroviario tra Aosta e Martigny.
Secondo il mio parere del tutto personale, che però credo possa
essere facilmente desumibile dalla lettura dei resoconti
parlamentari, quanto è accaduto alla Camera dei Deputati non sfiora
minimamente e neppure tocca la decisione della Giunta di pervenire
alla realizzazione del traforo ferroviario Aosta-Martigny. Proprio
nei giorni scorsi, infatti, erano ad Aosta gli ingegneri
dell'Istituto Superiore dei Trasporti di Trieste, per presentare,
in sede di seconda sessione della Conferenza regionale dei
Trasporti e delle Comunicazioni, la proposta di fattibilità del
progetto del traforo ferroviario Aosta-Martigny.
Alla Camera c'è stata una schermaglia che ha caratterizzato
tutto l'andamento dei lavori, nella quale si sono accavallati
motivi strumentali e non. Occorre precisare, intanto, che nella
legge finanziaria non c'era nessuna voce che poteva in qualche modo
essere collegabile alla decisione della Valle d'Aosta di studiare
la fattibilità del traforo ferroviario Aosta-Martigny. È successo
invece che, in sede di Commissione Bilancio della Camera, alcuni
gruppi dell'opposizione hanno avanzato una proposta nella quale si
chiedeva di stanziare 200 miliardi per la ferrovia Torino-Aosta e
per il traforo ferroviario Aosta-Martigny, stornandoli - ecco
l'aspetto strumentale - dai fondi destinati alla costruzione
dell'autostrada.
Ci sono stati degli incontri e delle riunioni con il Governo,
che non ha accettato questa ipotesi, e in aula vi è stato un
approccio diverso al problema, nel senso che è stato presentato un
emendamento, sottoscritto dalla Sinistra Indipendente, appoggiato
dal P.C.I. ed anche dal deputato valdostano, On. Caveri, che
tentava di reperire questi fondi non stornandoli da quelli
destinati alla costruzione dell'autostrada, ma individuandoli in
altre voci della stessa finanziaria.
Questo tentativo non ha avuto esito positivo, anche se il nostro
parlamentare l'ha sostenuto e votato insieme a coloro che avevano
proposto l'emendamento. L'On. Caveri, nel suo intervento, ha
ribadito l'interesse della Regione sulla tratta ferroviaria, ha
chiesto l'impegno del Governo per affrontare il problema della
ferrovia in Valle d'Aosta, ha sostenuto la validità della
realizzazione del traforo ferroviario Aosta-Mantigny ed ha
decisamente sostenuto che non era il caso di giocare
sull'alternativa tra l'autostrada e la ferrovia; inoltre ha
insistito sulla necessità di realizzare l'autostrada e di
potenziare la ferrovia, intese ambedue come elementi coerenti di
una scelta unitaria nella politica dei trasporti della Valle
d'Aosta.
Ribadisco, quindi, che dalla discussione parlamentare non è
emerso alcun elemento che possa modificare il nostro atteggiamento
teso ad approntare in tempi brevi uno studio di fattibilità del
traforo ferroviario e ad adottare tutte le misure - molte già
preannunciate - per giungere alla sua conseguente pratica
attuazione. Ringrazio i due Consiglieri del Gruppo comunista, che
hanno presentato l'interpellanza, ed il Consigliere Pascale, che ha
presentato l'interrogazione, per avermi dato l'opportunità di
segnalare i risultati degli incontri che, noi ed i rappresentanti
delle Organizzazioni sindacali, abbiamo avuto al Compartimento di
Torino, l'ultimo dei quali si è svolto proprio ieri.
Al primo punto dell'interrogazione del Consigliere Pascale, che
chiede se si siano già avuti contatti con l'Ente Ferrovie dello
Stato e con quali risultati, rispondo dicendo che questi contatti
ci sono già stati a più riprese, sia a livello centrale sia a
livello compartimentale. A livello centrale, questi contatti, oltre
che dai responsabili del Governo regionale, sono stati tenuti anche
dai nostri parlamentari. Posso oggi confermare che è stata fissata
la data dell'incontro con il Presidente dell'Ente Ferrovie, Ligato,
che dovrebbe avvenire nella prima metà del prossimo mese di
marzo.
Per quanto concerne il problema della Aosta-Pré-Saint-Didier,
credo che tutti conoscano la complessità dei problemi legati a tale
tratta ferroviaria, anche perché un decreto ministeriale la colloca
tra le linee il cui avvenire è in discussione. È vero che è stato
deciso di prorogare di un anno, sino al giugno del 1989, il momento
della decisione su tali scelte che per il momento rimangono
congelate, ma con altrettanta sincerità occorre dire che dobbiamo
utilizzare questo periodo per cercare di far considerare la tratta
Chivasso-Pré-Saint-Didier nella sua unità, in modo da superare
l'attuale fase di incertezza.
Proprio in seguito alla serie di riunioni che abbiamo avuto con
i responsabili del Compartimento ferroviario di Torino, è stata
decisa la costituzione della Commissione speciale Ferrovie dello
Stato-Regione Valle d'Aosta, che si affianca all'altra Commissione
Ferrovie dello Stato-Regione Piemonte. Queste due Commissioni,
anche se in un primo tempo lavoreranno in modo parallelo,
affronteranno problemi analoghi e, data l'interconnessione tra il
sistema ferroviario valdostano e quello piemontese, ad un certo
punto dovranno lavorare insieme.
Per quanto concerne l'altro argomento trattato
dall'interrogazione del Consigliere Pascale e cioè l'istituzione di
una Commissione mista Regione-Ente Ferrovie dello
Stato-Organizzazioni Sindacali, devo precisare che una tale
commissione c'è già e si riunisce periodicamente. L'ultima riunione
si è svolta ieri e oggi posso comunicare i suoi risultati, alcuni
dei quali sono senza alcun dubbio positivi e colgo l'occasione per
segnalarli.
Con l'entrata in vigore dell'orario estivo del 1988 sarà
avviata, in Valle d'Aosta, la sperimentazione dei treni cadenzati
veloci, che collegheranno Aosta con Torino. Si sperimenterà una
prima coppia di treni veloci che, con l'eliminazione di alcune
fermate, farà giungere il cittadino di Aosta a Torino in circa
un'ora e quaranta minuti, con partenza da Aosta alle 7,55 ed arrivo
a Porta Susa alle 9,35. Il viaggio durerà 1 ora e 40 minuti e le
fermate saranno limitate ad Aosta, Châtillon, Verrès,
Pont-Saint-Martin, Ivrea, Chivasso e Torino-Porta Susa.
È interessante anche il dato relativo al ritorno di questa
coppia veloce. Il treno partirà dalla stazione di Torino-Porta Susa
alle ore 14,40 ed arriverà ad Aosta intorno alle ore 16,30.
Un primo dato positivo è costituito dal fatto che questi treni
cadenzati, specie quello del pomeriggio, riempiono anche dei vuoti,
nel senso che rendono più completi i rientri da Torino.
Vorrei sottolineare anche un'altra grande novità, resa possibile
dall'entrata in servizio di questi treni cadenzati, nel senso che
si alternano treni con poche fermate e con un rapido collegamento
tra i due capoluoghi e treni a traffico locale e con fermate più
frequenti.
Il discorso relativo al treno degli studenti è un'altra grande
novità, resa possibile dalle riunioni della Commissione mista. Dal
prossimo inverno, il percorso del treno degli studenti, che
attualmente segue la tratta da Aosta a Verrès, raggiungerà anche
Arvier, da dove partirà alle 6,30 del mattino per giungere a Verrès
alle 7,45. Da questa ultima località ripartirà alle 13,12, per
arrivare ad Arvier alle ore 14,15.
Altra novità altrettanto importante, è costituita dal
collegamento, non solo del capoluogo aostano, ma anche di
Pré-Saint-Didier, con le stazioni di Milano e di Roma. Con
l'entrata in vigore dell'orario invernale 1988, ci sarà
l'istituzione permanente del treno n. 1824, con partenza da Aosta
alle ore 29,50, arrivo a Torino alle ore 23,07 ed a Milano-Centrale
alle 23,50. Questo treno era solo festivo, mentre con il nuovo
orario invernale 1988 diventerà permanente e permetterà di
collegare in notturna Pré-Saint-Didier con Roma. La partenza da
Pré-Saint-Didier è prevista, infatti, alle 19,56 e l'arrivo a
Torino renderà possibile l'immediata coincidenza con il Torino-Roma
delle ore 23,07. È così possibile ipotizzare un collegamento
coordinato Pré-Saint-Didier-Roma, attraverso Torino, oppure
attraverso Milano, dove c'è la possibilità di trovare la
coincidenza con un treno per Roma e con un treno per Venezia, che
sono in partenza in un orario più o meno coincidente.
Altra novità è costituita dall'istituzione dei cosiddetti "treni
della neve". A partire dalla prossima stagione invernale, infatti,
in accordo con le agenzie turistiche, verranno istituite nei giorni
festivi delle corse rapide sulla linea Milano-Aosta. La direzione
compartimentale delle ferrovie sta cercando di studiare, in accordo
con le agenzie turistiche, gli orari migliori compatibili con le
esigenze degli sciatori, ma a puro titolo indicativo posso dire che
è prevista una partenza dalla stazione di Milano-Centrale alle ore
6,45, con arrivo alla stazione di Aosta alle ore 9,35; pare che
questo orario sia molto gradito dagli sciatori. Rimane ancora da
definire l'orario di ritorno a Milano del treno la cui partenza
dalla stazione di Aosta è prevista, in linea di massima, per le ore
17,10, con arrivo a Milano alle ore 20,50. Ripeto, però, che questo
orario del pomeriggio deve essere ancora studiato in alcuni suoi
dettagli.
Si sta verificando la possibilità di avere dei "treni della
neve" in partenza anche da Torino: avremmo così due grandi bacini o
centri di raccolta dai quali potrebbero confluire verso la Valle
gli sciatori dei vari fine-settimana.
Nel corso della riunione di ieri, in accordo con le
organizzazioni sindacali, sono stati apportati degli aggiustamenti
agli orari ferroviari, che non sto ad elencare perché li stiamo
ancora mettendo a punto; è stata inoltre decisa - così come
suggerito dai progettisti del collegamento funiviario con Pila,
oltre un anno fa - la costruzione di un terminale in corrispondenza
della stazione di partenza della telecabina per Pila, in modo da
creare un collegamento stazione ferroviaria-stazione
telecabina.
Credo di aver risposto, almeno in parte, anche alle richieste
dell'interpellanza dei Consiglieri Mafrica e Cout.
Riassumendo, posso dire che mi sono permesso di invitare il
Direttore del compartimento ferroviario di Torino a venire ad
Aosta, nei primi giorni di marzo, per incontrare la competente
Commissione consiliare.
Per la metà di marzo è previsto un incontro con il Presidente
dell'Ente Ferrovie dello Stato, Ligato.
In vista della seconda sessione della Conferenza regionale dei
Trasporti e delle Telecomunicazioni, posso confermare che, nel
corso della settimana, verranno diramati gli inviti per partecipare
alle varie riunioni in cui essa si articola.
Abbiamo chiesto, inoltre, il coinvolgimento delle Organizzazioni
sindacali per costituire un apposito gruppo di lavoro per
l'attuazione di uno studio, sotto il profilo tecnico ed economico,
sulla tratta Aosta-Pré-Saint-Didier. Si tratta di un lavoro urgente
per predisporre proposte concrete in vista della scadenza del
giugno 1989.
Se ho saltato qualcosa, sono a disposizione per fornire
ulteriori chiarimenti o eventuali delucidazioni.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
La cronistoria delle vicende
parlamentari fatta dall'Assessore Lanivi, relativamente
all'approvazione della legge finanziaria, è stata fedele.
Noi eravamo a conoscenza della posizione assunta dal
parlamentare valdostano, il quale - lo dico senza intenti polemici
- fa parte della maggioranza governativa, perché ha votato e
rivoltato il governo Goria, dimostrando di nutrire grande fiducia
nei confronti del pentapartito - sempreché lo vogliamo ancora
chiamare così -, ma si è poi affidato ai partiti della minoranza,
con il risultato della bocciatura dell'emendamento relativo al
potenziamento della ferrovia Chivasso-Aosta-Martigny.
Torno a ripetere che non sono mosso da spirito polemico, ma
credo che quando si fa parte di una maggioranza si debbano prendere
gli opportuni contatti con i partiti che appartengono alla
maggioranza stessa. In questo caso specifico, invece, il nostro
parlamentare si è rivolto ai partiti dell'opposizione, con il
risultato negativo che, forse, sarebbe stato possibile prevedere
fin dall'inizio.
L'Assessore ha confermato, in ogni caso, che l'approvazione di
quell'emendamento nel corso dell'esame della finanziaria, al quale
ho fatto riferimento nella mia interrogazione, non cambia nulla in
merito alla fattibilità del traforo ferroviario del Gran San
Bernardo.
Io non sono certamente contrario a tale realizzazione, ma mi
pare che, a questo punto, l'Assessore mi dovrebbe almeno dire con
quali soldi la Regione intende attuare questo traforo. Visto che lo
Stato per il momento non ne vuole sapere, visto che è stato abolito
l'emendamento presentato per il potenziamento della ferrovia
Chivasso-Aosta-Martigny, visto che l'Assessore, giustamente,
sostiene che la Regione andrà avanti con lo studio di fattibilità
del traforo del Gran San Bernardo, è ovvio che alla fine si porrà
il delicato problema del finanziamento di tale opera.
Mi auguro che la Giunta non ripeta il precedente di alcuni anni
fa, quando era intenzionata a finanziare la costruzione
dell'autostrada con i soldi dei contribuenti valdostani, facendo
"risparmiare" soldi allo Stato. Per fortuna, allora, avemmo ragione
noi ad insistere nel nostro ostruzionismo e costringemmo la Giunta
a modificare il suo atteggiamento e così, come minoranza, evitammo
quel "disastro economico" incontro al quale l'Amministrazione
voleva fare andare i cittadini della Valle d'Aosta.
Torno a ripetere che noi socialdemocratici siamo favorevoli allo
studio di fattibilità del traforo ferroviario del Gran San
Bernardo, ma, visto che lo Stato è restio a concedere il relativo
finanziamento, non vorremmo che la Regione assumesse in proprio
questa grande responsabilità economica. Mi auguro che l'esperienza
dell'autostrada possa essere utile a questa maggioranza e che non
si ripeta più quel precedente.
Gradirei sapere dall'Assessore, anche attraverso una risposta a
braccio, a chi toccherà finanziare la realizzazione del traforo del
Gran San Bernardo. Lo ringrazio, in ogni caso, delle risposte che
mi ha dato e ribadisco di essere favorevole alla realizzazione del
suddetto traforo.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Io ringrazio l'Assessore per la
risposta molto ampia ed esauriente che ha dato intorno a questo
problema. Devo riconoscere, anzi, che se tutte queste iniziative,
che l'Assessore ha già concordato con l'Ente Ferrovie dello Stato e
con le Organizzazioni sindacali, andranno in porto, potremo dire di
essere quasi ad una svolta nella politica dell'Amministrazione
regionale nei confronti delle ferrovie, proprio perché si vedrebbe,
finalmente, qualcosa di valido e di positivo.
Io sono molto soddisfatto delle risposte che l'Assessore ha dato
su questo problema. Vorrei solo fare due osservazioni o
raccomandazioni. La prima riguarda l'istituzione dei treni della
neve. L'Assessore ha citato, anche in termini di orari, i treni
Milano-Aosta e Torino-Aosta, ma direi che sarebbe opportuno
collegare, piuttosto rapidamente questi treni anche con
Pré-Saint-Didier, essendo in discussione la tratta ferroviaria
Aosta-Pré-Saint-Didier; quindi si tratterebbe di prevedere un
collegamento rapidissimo per gli sciatori che vogliono recarsi
nella Valdigne.
La seconda osservazione riguarda la rapida istituzione del
gruppo di lavoro, da concordare con i sindacati, che verifichi la
validità e studi le iniziative da assumere per rendere economica,
dal punto di vista gestionale, la tratta Aosta-Pré-Saint-Didier,
con riferimento in particolare a due problemi: l'eliminazione dei
residui passaggi a livello ed il coordinamento del servizio
ferroviario con le autolinee private, per evitare inutili
duplicazioni nel servizio.
Torno a ripetere di essere soddisfatto, nel complesso,
dell'attenzione che l'Amministrazione, ed in
modo
particolare l'Assessore all'Industria, Commercio, Artigianato e
Trasporti, Lanivi, hanno dimostrato nei confronti di questo
problema.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anch'io devo dare atto all'Assessore
che, rispetto alla "velocità ferroviaria", con la quale sono stati
seguiti sinora i problemi della ferrovia, sembra di essere in
presenza di una notevole accelerazione.
Ci auguriamo che questa accelerazione, concretizzata in una
serie di interventi senz'altro interessanti, dai "treni cadenzati"
ai "treni della neve", prosegua e non si interrompa anche quando
dovesse concludersi questo periodo fecondo.
PRESIDENTE:
L'oggetto n. 21 dell'ordine del giorno viene
rinviato al pomeriggio, in attesa del rientro dell'Assessore alla
Sanità e Assistenza Sociale, Voyat.
Si procede, pertanto, alla trattazione dell'oggetto iscritto al
n. 22 dell'ordine del giorno.
