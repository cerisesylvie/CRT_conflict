Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3359 del 6 maggio 1992 - Resoconto
OGGETTO N. 3359/IX Piano di riassetto della viabilità, dei
trasporti e dei collegamenti con i mezzi di risalita nel
comprensorio del Breuil.
(Interpellanza)
Presidente
Do lettura dell'interpellanza in oggetto.
Interpellanza Preso atto che il Comune di Valtournenche
aveva, a suo tempo, definito un piano di riassetto della viabilità,
dei trasporti e dei collegamenti intermodali con i mezzi di
risalita sulle piste di sci nel comprensorio del Breuil;
Accertato altresì che la Giunta regionale ha ritenuto opportuno
conferire incarichi a tecnici competenti per una ridefinizione
dell'intero assetto della viabilità, del traffico e dei
trasporti;
il sottoscritto Consigliere regionale
interpella
l'Assessore competente per sapere:
1) quali sono gli indirizzi dell'Amministrazione comunale di
Valtournenche sulle problematiche suscritte ed in quali parti si
differenziano dagli intendimenti della Giunta regionale;
2) come e in che tempi precisi intende la Giunta regionale
presentare un piano definitivo riguardante le infrastrutture
relative ai servizi soprariportati.
Presidente
La parola al Consigliere Bich.
Bich (GM)
Su questo argomento ormai ne abbiamo dette
di tutti i colori, assieme al collega Maquignaz ed altri abbiamo
preso le posizioni più svariate, quindi ormai si conosce qual è la
nostra ottica su queste tematiche.
Due o tre anni fa il Comune di Valtournenche aveva presentato
una serie di provvedimenti per sanare delle carenze che si erano
rivelate veramente insostenibili sia nell'ambito dei trasporti che
nell'ambito della viabilità. In una specie di
situation room
ci avevano indicato: "Qui ormai è pronto il progetto del parcheggio
pluripiano, da quest'altra parte il pullman navetta porterà gli
sciatori", superando anche lì condizioni di carenza ambientalistica
notevolissime.
Insomma una serie di provvedimenti, opere, interventi che
avrebbero comunque rimesso al meglio le condizioni di vivibilità
della conca del Breuil; poi non se ne è più parlato, non si è più
sentito niente.
Assieme al collega Maquignaz avevo presentato più volte
interpellanze, solleciti, ordini del giorno, eccetera, per sapere
qualcosa di più preciso. Siamo venuti a conoscenza attraverso la
lettura delle deliberazioni della Giunta che erano stati conferiti
incarichi a tecnici specializzati per procedere alla revisione del
piano della viabilità, del traffico, dei rapporti intermodali tra i
sistemi dei mezzi di risalita, flussi veicolari, eccetera, per
arrivare ad un riassetto totale di questo progetto di
viabilità.
Adesso non sappiamo più niente, quindi chiederei all'Assessore
di illustrarci gli indirizzi della Giunta e di indicarci, qual è la
volontà dell'Amministrazione e comunque a che punto è il progetto
di revisione di quel primo piano di fattibilità che il Comune di
Valtournenche aveva in qualche modo adottato.
Presidente
La parola all'Assessore del turismo, sport
e beni culturali, Pascale.
Pascale (PSI)
Il problema di Cervinia posto
dall'interpellante è un problema molto complesso che richiederebbe
una risposta ampia ed articolata, che andrebbe al di là dei minuti
consentiti dal regolamento. Io cercherò di sintetizzare la storia
ed in modo particolare i principi che stanno alla base dei due
progetti di cui viene richiesta da parte dell'interpellante una
spiegazione.
Mi riservo poi di dare all'interpellante uno stralcio di diverse
pagine che descrive in modo più dettagliato quella che è la
proposta fatta dai tecnici del Comune e quella che è la proposta
fatta recentemente dai tecnici della Regione.
Prima un pochino di storia. Io non so cosa abbia detto due o tre
anni fa il Comune di Valtournenche alla popolazione; so che nel
1990 il Comune aveva affidato uno studio relativo, in modo
particolare, ai problemi di parcheggi e di sosta degli autoveicoli
alla "C.S.T." di Roma; uno studio di fattibilità che fu completato
l'anno scorso e fu presentato poi all'Amministrazione
regionale.
Quando fu presentato, già in sede politica, furono manifestate
delle perplessità relative sia al costo di realizzazione delle
infrastrutture che venivano proposte e che era superiore ai 100
miliardi, sia agli eventuali costi di gestione di queste
infrastrutture che si volevano realizzare. Allora, d'intesa con il
Comune, fu affidato dalla Giunta regionale un incarico di studio
integrativo di questa proposta del Comune; incarico affidato
nell'autunno scorso all'arch. Fubini e all'ing. Vallacqua.
Questo studio di fattibilità è stato presentato poco più di un
mese fa all'Amministrazione regionale e abbiamo già avuto un primo
confronto ufficiale con la Giunta, col Comune di Valtournenche e
con alcuni operatori turistici, assieme ai tecnici, per presentare
queste proposte. Un incontro al quale ha partecipato anche il
Presidente della Giunta e l'Assessore ai lavori pubblici,
Martin.
Qual è l'oggetto dei due studi, dei due progetti? Lo studio
della "C.S.T." di Roma si poneva come criterio-guida quello di
aumentare l'accessibilità dell'attuale stazione funivie,
considerata un po' come il fulcro di tutto il sistema di impianti
di risalita e quindi prevedeva una serie di parcheggi, a partire
dal Lac Bleu fino ad ar-rivare alla località Carosello, parcheggi
anche pluripiano - cinque livelli, tre livelli - lungo la strada e
prevedeva la realizzazione di una metropolitana sotterranea che
partendo dal Lac Bleu arrivasse fino a via Guido Rey e si fermava
qui. Quindi affrontava soltanto il problema dei parcheggi e
dell'accesso alle funivie.
Le critiche che vengono mosse a questo studio sono diverse:
intanto la difficoltà di realizzare le opere proposte per le
condizioni morfologiche e geologiche del terreno. I tecnici della
Regione mettono in dubbio la possibilità di realizzare questa
metropolitana sotterranea e mettono fortemente in dubbio la
possibilità di realizzare parcheggi a cinque piani sotterranei,
date le condizioni del terreno di Cervinia che, come è noto, è
molto friabile.
In secondo luogo - l'avevo già detto prima - c'è la perplessità
relativa ai costi di realizzazione e di gestione di queste opere e
in terzo luogo questo studio, effettuato dai tecnici del Comune,
affronta solo un problema limitato e non affronta il problema
globale dell'assetto viario dell'intero comprensorio di
Cervinia.
Ultima osservazione, ma non ultima in ordine di importanza: a
giudizio dei tecnici incaricati dalla Regione la realizzazione di
queste opere servirebbe probabilmente a tamponare l'attuale
situazione, ma non a risolvere il problema di fondo, soprattutto in
previsione di un aumento dei flussi turistici diretti al sistema
funiviario.
Attualmente i flussi, soprattutto quelli domenicali, che sono
poi i più consistenti, sono nell'ordine di 12-13.000; già questo
inverno, probabilmente anche a causa dei nuovi impianti che sono
stati realizzati, c'è stato un aumento valutabile in alcuni momenti
del 30-40 per cento.
Qualora venisse realizzato il collegamento Ayas-Cime Bianche, è
prevedibile, nella prospettiva, un ulteriore aumento di flussi
turistici, quindi a giudizio dei tecnici queste soluzioni non fanno
che rinviare un problema che comunque si porrebbe.
A loro giudizio la domanda che bisogna porsi a monte, che è una
domanda forse più di tipo politico che non di tipo tecnico, è se è
possibile dividere i flussi del turismo pendolare dai flussi del
turismo stanziale.
Cioè a Cervinia ci sono due tipi di flussi: c'è un turismo che
prima era domenicale e adesso è cominciato a diventare anche di
sabato e di lunedì, quindi di tipo pendolare, di persone che
vogliono accedere all'area sciabile, che è valutabile
approssimativamente attorno al 50-60 per cento del flusso globale,
e c'è un turismo di tipo stanziale, di quelli che vogliono stare a
Cervinia, che stanno a Cervinia per più di uno o due giorni. Questi
due tipi di flussi hanno esigenze diverse e possono avere risposte
diverse.
L'idea che viene proposta è quella di dividere i due flussi
attestando il flusso pendolare a monte, in località Avouille; cioè
i flussi pendolari verrebbero bloccati in questa località, dalla
quale, con la realizzazione di un nuovo impianto, verrebbero
immessi direttamente nell'area sciabile senza accedere al centro di
Cervinia.
Possono avere una scelta: accedere direttamente all'area
sciabile prendendo quel nuovo impianto che s'intenderebbe
realizzare in questa località, oppure, se vogliono accedere al
centro, in ogni caso lasciano lì le autovetture, perché verrebbero
realizzati dei parcheggi, e con delle navette verrebbero portati al
centro di Cervinia.
Io mi limito a dire i principi che sono alla base dell'uno e
dell'altro progetto. Poi sono previste tutta una serie di
infrastrutture relative ai parcheggi: dove farli, come farli,
certamente non a cinque ed a quattro livelli, ma, date le
condizioni del terreno, possono essere fatti solo a raso; come
limitare il traffico interno per le zone urbane, perché lo studio
dei tecnici della Regione affronta la viabilità di tutta l'area del
Breuil-Cervinia, quindi per arrivare alla pedonalizzazione di
Cervinia e per limitare l'accesso a Cervinia solo a chi è
consentito, cioè quelli che hanno il dischetto perché hanno il
garage.
Quindi c'è tutta una serie di proposte in questo senso, così
come c'è anche una valutazione - questa
a latere
, ma
gliel'avevamo chiesta - sulla localizzazione e sulle dimensioni del
nuovo palazzetto dello sport, perché anche lì era stato fatto un
progetto di massima che poi, alla luce di studi geologici più
approfonditi, risulta di difficile realizzazione. Su questo,
ripeto, farò avere poi la documentazione più dettagliata
all'interpellante.
A che punto è la situazione. Un mese fa ci siamo incontrati con
la Giunta comunale e con alcuni operatori turistici; la Giunta si è
riservata di valutare questa proposta, ha avuto altri incontri con
i progettisti, ha fissato per la settimana prossima un incontro con
tutti i tecnici, quelli incaricati dal Comune e quelli incaricati
dalla Regione, per una valutazione tecnica complessiva.
Successivamente, faremo una nuova riunione, che io ho già
sollecitato, tra Amministrazione comunale e Amministrazione
regionale, alla presenza, credo, degli operatori turistici, che
comunque vanno coinvolti - ma io penso che vada coinvolta, in
questo, addirittura la popolazione - per arrivare poi a definire
una specie di protocollo d'intesa Comune-Regione, che fissi le
opere da realizzare, i tempi di realizzazione, le priorità negli
investimenti.
Io mi auguro di finire il tutto e portarlo poi all'attenzione
del Con-siglio regionale prima dell'estate, quindi sarà in
quell'occasione, alla luce anche delle scelte che il Comune deve
fare in via prioritaria, che potremo fare un dibattito più
approfondito in merito.
Presidente
La parola al Vicepresidente Bich.
Bich (GM)
L'interpellante ringrazia l'Assessore per la
sua risposta, puntuale anche in questo caso.
Certamente, le problematiche a questo punto sono molto
aggrovigliate e complesse, ma pregherei, se lo ritiene opportuno
anche il Presidente della IV Commissione, di mandare l'intero
incartamento alla Commissione stessa, che tratta soprattutto di
questi argomenti, anche per avere un'idea più appropriata ed
approfondita nel momento in cui verranno vagliati gli interventi di
tipo amministrativo; senza con questo, beninteso, interferire con
quella che è la dialettica tra Comune di Valtournenche e Giunta
regionale, che mi sembra, se non surriscaldata, abbastanza
effervescente.
Mi auguro solo che questo sia l'atto definitivo, almeno
l'elaborazione definitiva sulla quale poi si opererà, perché se
continuiamo a fare degli studi di massima, di fattibilità non
seguiti da interventi specifici, mi sembra che la Conca del Breuil
alla fine rischi di sprofondare come la laguna di Venezia.
Già adesso, alla sera, alle cinque, quando parte il "malloppo"
dei pullman, delle
caravan
, eccetera, dal Breuil la puzza di
gasolio arriva fino al Colle del Teodulo, 3.500 metri, in modo
massiccio, oppressivo; se manteniamo queste condizioni
evidentemente sarà un atto degradante il fatto di andare a sciare
al Breuil e non potremo certamente più citare il Breuil come una
stazione pilota.
La mia sottolineatura è che, oltre ad essere informati noi come
consiglieri, si affrettino i tempi per avere gli atti
amministrativi dovuti e necessari.
Président
Il y a une requête de passer au numéro
suivant de l'ordre du jour, le numéro 19.
