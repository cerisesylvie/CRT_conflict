Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1691 del 19 dicembre 1990 - Resoconto
OGGETTO N. 1691/IX - Approvazione di una bozza di nuova
convenzione da stipulare con l’istituzione "Casa di
riposo J.B. Festaz", di Aosta, ai sensi e per gli effetti della
legge regionale 15 gennaio 1987, n. 3, per il triennio
1990/1992.
Presidente - Do lettura del testo della delibera:
Il Consiglio
- richiamata la legge regionale 15 gennaio 1987, n. 3,
"Interventi finanziari della Regione per il funzionamento di case
di riposo gestite da istituzioni private e da enti locali";
- richiamata la propria deliberazione n. 3097/VIII del 7 ottobre
1987, con la quale è stata approvata una bozza di convenzione da
stipulare con la Casa di Riposo J.B. Festaz di Aosta, ai sensi e
per gli effetti della legge regionale 15 gennaio 1987, n. 3, per il
triennio 1987/1989;
- richiamate le deliberazioni della Giunta regionale n. 3167 in
data 6 aprile 1990, n. 5507 in data 29 giugno 1990 e n. 7593 in
data 7 settembre 1990 con le quali venivano concessi contributi per
un importo complessivo di lire 600.000.000, in conto gestione 1990,
alla Casa di Riposo, nelle more del perfezionamento di una nuova
Convenzione;
- visto il parere della V Commissione consiliare permanente;
delibera
1) di approvare la sottoriportata bozza di convenzione con la
Casa di Riposo "J.B.Festaz" di Aosta, per il triennio 1990/1992,
demandando la sottoscrizione al Presidente della Giunta
regionale;
2) di approvare la spesa di lire 1.200.000.000
(unmiliardoduecentomilioni) per l’anno 1990,
rinviando a successivi provvedimenti deliberativi della Giunta
regionale l’impegno e la liquidazione della residua
quota di lire 600.000.000 (seicentomilioni) per il corrente anno
1990 e dando atto che la stessa graverà sul capitolo 42705
"Contributi alle istituzioni private ed agli enti morali nelle
spese di gestione di case di riposo convenzionate per anziani ed
inabili" del bilancio di previsione della Regione per
l’anno 1990;
3) di rinviare a successivi provvedimenti della Giunta regionale
la determinazione, l’approvazione,
l’impegno e la liquidazione delle spese relative
agli anni 1991 e 1992, con le modalità previste dagli articoli 2 e
3 della stipulanda convenzione.
Presidente
- Ha chiesto di parlare
l’Assessore alla Sanità e Assistenza Sociale
Beneforti, ne ha facoltà.
Beneforti (DC)
- Con questo provvedimento la Giunta
regionale propone al Consiglio l’approvazione della
bozza di convenzione da stipulare fra la Regione e la Casa di
riposo J.B.Festaz in base alla legge regionale n. 3/1987, valida
per il triennio 1990-92.
Escluso la parte economica, di cui dopo parlerò, detta
convenzione è praticamente uguale a quella precedente, relativa al
triennio 1987-89. E’ stata solo accolta la richiesta
che riguarda il ripianamento del disavanzo come previsto
dall’articolo 3 della convenzione stessa, cioè che
la rimessa degli acconti avvenga in date anticipate anzichè
posticipate. Questo, come è stato affermato da parte dei
rappresentanti del Consiglio di amministrazione
dell’Istituto, è per far fronte alle spese correnti
e per fare i pagamenti il più sollecitamente possibile, in modo da
evitare debiti con i fornitori.
Comunque il saldo annuale avverrà sulla base di idonea
documentazione comprovante le spese sostenute, documentazione che
dovrà essere prima approvata dalla Giunta regionale.
L’importo del disavanzo a fine esercizio sarà di
un miliardo 200 milioni, ciò è deducibile dalla relazione che il
Consiglio di amministrazione della casa di riposo è tenuto a
presentare ogni anno e che ha presentato
all’Assessorato. Nella relazione infatti sono
evidenziate le entrate e le uscite: le entrate ammontano a circa
113 milioni 212mila lire mensili, le uscite ammontano a 213 milioni
505mila mensili, quindi c’è un disavanzo di 99
milioni 993mila lire che, arrotondati ai 100 milioni al mese, per
dodici mesi fanno 1 miliardo 200 milioni all’anno di
passivo da parte di questo istituto.
Le uscite più consistenti del bilancio riguardano la voce
personale, sia per l’applicazione del nuovo
contratto di lavoro, sia per l’erogazione della
indennità di bilinguismo che è stata erogata anche ai dipendenti di
questo istituto. I dipendenti oggi sono 59, di cui 55 fissi e
quindi a ruolo, e 4 a tempo determinato e quindi fuori ruolo.
L’altro istituto che incide molto sul bilancio è
la voce relativa al vitto per l’aumento del costo
della vita che vi è stato.
Non sto a dilungarmi molto sulla illustrazione dei singoli
articoli della convenzione, dato che un esame della stessa è
avvenuto nella V Commissione consiliare che
all’unanimità ha espresso parere favorevole al
provvedimento in discussione.
Nel restare a disposizione per eventuali chiarimenti che si
rendano necessari, ricordo che il consiglio di amministrazione
dell’istituto con cui è avvenuto il confronto per
giungere al testo di questa convenzione è composto da cinque
componenti nominati dalla Regione, tre nominati dal Comune, due dal
Vescovo della Diocesi. Pertanto come Assessorato, unitamente ai
rappresentanti della Regione che saranno rinnovati a breve scadenza
perchè la loro nomina scade in questo mese, seguiremo attentamente
la gestione dell’istituto sia perchè vengano
rispettati i contenuti della convenzione che andiamo a
sottoscrivere, sia le norme di legge vigenti che regolano il
rapporto fra la Regione e gli enti privati interessati; come
dicevo, c’è la legge n. 3 del 1987. In particolare
come Assessorato e come Giunta regionale si aggiorneranno gli
indirizzi generali per la gestione della casa di riposo, che è un
punto anche questo della convenzione. Ugualmente la Giunta
esaminerà e approverà i programmi che la casa di riposo dovrà
presentare entro il mese di marzo per il 1991-92. Sapete che ogni
anno entro marzo devono essere presentati i programmi, che dovranno
essere valutati e approvati dalla Giunta regionale.
Non ho altro da aggiungere sulla illustrazione della
convenzione, se non dire che attualmente gli ospiti
dell’istituto, compresa la casa Galeazzo, sono
centoundici e non sono autosufficienti; infatti ventitré sono in
carrozzella, due con sondino gastrico, venti con demenza senile e
turbe psichiche, trentatré non autosufficienti con difficoltà di
deambulazione, due sordomuti, due mongoloidi, ventinove
relativamente autosufficienti. Quindi su centoundici solo ventinove
possono dichiararsi in parte autosufficienti; questo spiega anche
il personale che si rende necessario per gestire
l’istituto.
La retta mensile per coloro che possono pagare è di L.
1.350.000, ma quelli che possono pagare sono, almeno per il
momento, solo 22, pari al 19 per cento. La retta media che può
essere pagata è di L. 879.000 mensili. E’ da tenere
presente che da parte dell’istituto vengono lasciate
140mila lire al mese agli ospiti per le loro necessità
personali.
Anche l’importo del disavanzo di
quest’anno che, ripeto, sarà di circa 1 miliardo 200
milioni, è superiore a quello dello scorso anno, che era di 1
miliardo 11 milioni. Questa differenza in più viene imputata al
rinnovo contrattuale, all’aumento del vitto e
all’applicazione della indennità di bilinguismo
anche in questo settore.
Spero di aver detto tutto, sono a disposizione per ulteriori
chiarimenti.
Presidente
- E’ aperta la discussione. Ha
chiesto di parlare il Consigliere Voyat, ne ha facoltà.
Voyat (UV)
- Quanto dirò vorrei che fosse preso come
raccomandazione e per quanto è possibile già inserito in questa
convenzione, e per quanto non è possibile almeno che fosse preso in
considerazione da parte dell’Assessore e della
Giunta, per poi stabilire di volta in volta il miglioramento della
convenzione.
Si parla che entro 30 giorni dalla data di sottoscrizione
l’Assessorato dovrà dare gli indirizzi per la
gestione della casa di riposo; ritengo che sarebbe stato meglio al
limite dare questi indirizzi prima, perchè non vengano fuori delle
discussioni in un secondo momento per l’applicazione
di quelle che sono le linee direttive che
l’Assessorato deve dare ogni anno alle comunità
pubbliche.
Al punto 2 dell’articolo 1, quando si parla delle
linee della organizzazione assistenziale interna, vorrei che qui
fosse ben precisato il rapporto utenti e personale; così come viene
dato tutti gli anni un rapporto assistiti e personale da assumere
nelle varie comunità, la stessa cosa dovrebbe avvenire anche per
queste case di assistenza private, per non avere delle differenze
di assistenza fra le case di assistenza pubbliche e quelle private,
visto che con la convenzione che si va a fare non dico che questo
istituto sia pubblico ma verrà a costare forse anche più di una
microcomunità pubblica dal momento che si va a pagare a
pie’ di lista.
L’Assessore ci diceva che attualmente sono
centoundici gli assistiti, credo che non potranno essere molto più
di centoundici, a meno che non ci siano in previsione degli
ampliamenti, in quanto i posti letto (a quanto mi ricordo) erano di
molto inferiori ai centotrenta e non consideravano la Casa
Galeazzo. Che in questa convenzione rientri la Casa Galeazzo è una
novità, in quanto da nessuna parte nella convenzione è scritto.
Secondariamente direi che per la Casa Galeazzo dovrebbe essere
fatto un discorso a parte, in quanto il sistema di assistenza è
completamente diverso da quello della Casa di riposo Festaz e delle
altre comunità pubbliche perchè il personale è religioso, e fino a
poco tempo fa c’erano assistiti non residenti in
Valle e noi sappiamo che per i residenti in Valle
d’Aosta che sono ricoverati fuori dalla Valle
l’Amministrazione regionale paga. Pertanto ritengo
che su questo punto ci vorrebbe un qualcosa di preciso fra gli
assistiti residenti in Valle d’Aosta e gli assistiti
residenti fuori Valle, perchè non vorrei che per i residenti fuori
Valle che sono ospiti qui sia l’Amministrazione
regionale a pagare e che sia sempre
l’Amministrazione regionale a pagare per i residenti
in Valle d’Aosta che sono assistiti fuori. Quindi
come noi paghiamo per quelli che vanno fuori, credo che anche le
altre regioni o province o comuni debbano pagare per i loro
residenti che sono assistiti in Valle d’Aosta.
Sulla questione dei controlli, non vedo la possibilità da parte
dell’Assessorato alla Sanità e degli organi
competenti di svolgere i dovuti controlli, perchè sappiamo che
periodicamente le assistenti sociali fanno delle relazioni
all’Assessore sulla conduzione e
sull’andamento delle varie microcomunità, come pure
devono dare il loro parere sull’inserimento degli
assistiti nelle microcomunità.
All’articolo 5 c’è la disposizione
in cui si dice che per i contributi degli ospiti e dei familiari la
casa di riposo si uniforma a quanto previsto dalle linee generali
che la Giunta deve fissare ogni anno; chiederei a questo punto di
sapere quanto è l’ammontare di questi introiti,
perchè ritengo che se si vuole andare a fare un intervento di
questo genere, bisognerebbe essere sicuri che un domani paghino
tutti nello stesso modo. Quindi anche in questo caso ci deve essere
la possibilità di controllo da parte
dell’Assessorato alle Finanze con il personale
predisposto al controllo delle microcomunità pubbliche. Ora, per
quanto riguarda il modo, si potrebbe fare come nelle altre
microcomunità, in cui viene inserito un assistente sociale o un
funzionario dell’Amministrazione regionale nel
Consiglio di amministrazione, oppure si potrebbe già prevedere
nello statuto che a queste riunioni partecipino gli assistenti
sociali con il dovere di fare delle relazioni
all’Assessore.
Qualora questa convenzione dovesse essere rivista per delle
difficoltà di applicazione, chiedo che l’Assessore
si prenda l’impegno di portarla in Consiglio per le
dovute modifiche.
Presidente
- Ha chiesto di parlare
l’Assessore alla Sanità e Assistenza Sociale
Beneforti, ne ha facoltà.
Beneforti (DC)
- Sono d’accordo
anch’io con il Consigliere Voyat che le indicazioni
debbano venire in tempo utile da parte
dell’Assessorato nei confronti
dell’istituto, come sono d’accordo
che lo stesso rapporto che c’è nelle microcomunità
pubbliche fra ospiti e personale debba essere uguale anche in
questo istituto. Però, così come si sta cercando anche nelle
microcomunità pubbliche di essere molto più elastici con il
personale, noi lo siamo stati anche in questo caso, perchè il
numero degli ospiti non autosufficienti aumenta sia nelle comunità
pubbliche sia in questo istituto. Proprio per questo prima vi
dicevo come erano suddivisi gli ospiti che sono ricoverati
nell’istituto.
Comunque accolgo la raccomandazione e cercheremo di tenere
questo rapporto sempre più aderente dal pubblico anche verso il
privato.
La Casa Galeazzo è vero che non c’è nella
convenzione, però era nella documentazione sulla cui base è stata
concordata la convenzione 87-89, per cui io me la sono trovata e ho
continuato a considerarla nella convenzione come era stata
considerata in precedenza.
Per quanto riguarda i non residenti in Valle dovrò documentarmi
su questi ricoveri, in quanto fino ad oggi non ho mai sentito che
fossero ricoverate persone non residenti in Valle
nell’istituto in questione. Farò gli accertamenti
dovuti e vedremo quali sono e quanti sono, e se, come giustamente
diceva il Consigliere Voyat, questi pagano.
E’ giusto che i controlli, così come si fanno
nelle microcomunità pubbliche, siano fatti anche in questo
istituto. Teniamo presente però che in questo istituto abbiamo su
10 persone 5 rappresentanti della Regione e 3 del Comune di Aosta.
Dicevo prima nella mia breve introduzione che con questi
rappresentanti della Regione dovremo tenere un rapporto come
Assessorato, affinchè la convenzione che andiamo a stipulare con
questo istituto venga applicata nei termini e nello spirito con cui
viene sottoscritta, perchè queste persone hanno per nostro conto la
gestione dell’istituto. Ripeto che vi sono cinque
rappresentanti della Regione, tre rappresentanti del Comune di
Aosta, due sacerdoti e il Vescovo, che presiede, per cui credo che
abbiamo una maggioranza di ente pubblico che possa ga-rantirci.
Comunque se c’è la necessità di seguire tutti i
casi, ritengo giusto, come diceva prima il Consigliere Voyat, che
ci sia l’occhio dell’assistente
sociale che vigila sull’andamento interno
dell’istituto.
E’ chiaro che se ci saranno difficoltà di
applicazione di questa convenzione, così come se ci saranno
difficoltà nei confronti del consiglio di amministrazione, ne
parleremo con i nostri rappresentanti diretti che fanno parte del
consiglio di amministrazione, e se ci sono situazioni da riportare
in commissione o in Consiglio regionale, certamente le
riporteremo.
Ho preso nota di tutto quanto e cercheremo di dare applicazione
ai suggerimenti che sono stati dati, se si renderanno
necessari.
Presidente
- Ci sono dichiarazioni di voto? Ha chiesto di
parlare il Consigliere Voyat, ne ha facoltà.
Voyat (UV)
- Sarebbe bene precisare che se elasticità,
come dice l’Assessore, per il personale nelle
microcomunità pubbliche c’è, è evidente che il tutto
dipende dai vari servizi che si vogliono dare alle microcomunità.
Sappiamo che inizialmente nelle microcomunità c’era
solo l’assistenza diurna, poi è stata istituita
l’assistenza notturna, poi è stato istituito
l’amministratore e la figura
dell’intrattenitore degli anziani. Dipende quindi
dai servizi che si vogliono dare, ed è giusto che il rapporto
assistiti da 1 a 3, 1 a 4 che era inizialmente, sia divenuto
attualmente da 1 a 2, 1 a 1. Ma evidentemente questo rapporto deve
esserci anche per quelle case che sono convenzionate con la
Regione, come dicevo prima, per non avere una disparità; quindi un
controllo preciso su questo.
La convenzione precedente non comprendeva la Casa Galeazzo
perchè non si era mai parlato della Casa Galeazzo.
Per il fatto dei residenti fuori Valle, noi, pur avendo saputo
che in case private era successo di avere dei residenti fuori
Valle, non avevamo la possibilità di intervenire in quanto il
nostro era un contributo una tantum, annuale, che non prevedeva di
intervenire a pie’ di lista. Quindi giustamente ci
doveva essere un margine per chi amministrava perchè una parte del
deficit se lo accollava. Ma ora, essendo cambiato il principio
della convenzione, ritengo logico che questi controlli siano fatti.
Che poi attualmente non se ne trovino, penso che la cosa sia
normale in quanto si era già verificato in passato che in alcune
case private c’erano dei non residenti inizialmente,
ma nel giro di trenta, quaranta giorni questi chiedevano la
residenza e diventavano re-sidenti.
Il controllo fatto dagli amministratori nominati dalla Regione e
dal Comune mi sta bene, ma parlavo di un controllo più preciso, di
un controllo con qualcuno che abbia una cognizione di causa, con
qualcuno che può essere utile al consiglio di amministrazione
nell’applicazione delle direttive e nel trovare le
soluzioni, perchè un funzionario dell’Assessorato
alla Sanità e Assistenza sociale o un assistente sociale che fa
questo lavoro, può essere utile anche al consiglio di
amministrazione nel risolvere certi casi. Quindi se questo non è
fattibile o si ritiene di non dover modificare lo statuto,
chiederei che comunque uno dei cinque rappresentanti degli enti
pubblici sia un dipendente dell’Assessorato alla
Sanità o un assistente sociale.
Presidente
- Ha chiesto di parlare il Consigliere
Rollandin, ne ha facoltà.
Rollandin (UV)
- J’aimerais savoir si,
d’après ce que vient de dire le collègue, pour ce
qui est de la maison Galeazzo est prévue une convention spécifique,
ou bien, en disant tout court "convention Casa di riposo J.B.
Festaz", on comprend aussi la convention avec cette maison. Mais
dans ce dernier cas je crois que ce n’est pas
possible car il y a des règles différentes et même au niveau de
conseil d’administration la maison Galeazzo
n’est pas insérée dans la gestion de la "Casa di
riposo Festaz". Alors il faut faire une autre convention, il faut
qu’il y ait la possibilité d’avoir
une réglementation à côté, justement parce que, soit pour ce qui
concerne le personnel soit pour ce qui est de la gestion de
l’administration, ce sont deux choses différentes.
C’est impossible que ce soit la même convention, car
autrement on risque d’approuver ici une convention
qui dit une chose et en fait une autre.
L’autre problème que je voulais soulever et qui
se rattache à ce que venait de dire M.Voyat c’est à
propos des cotisations. Ici on dit qu’on prévoit
qu’il y ait une participation de la part de ceux qui
sont hôtes de la maison Festaz; je voudrais rappeler que pour ce
qui est des microcommunautés à gestion communale, on a demandé
qu’il y ait une participation, compte tenu non
seulement de la disponibilité financière des personnes intéressées,
mais aussi des biens qui sont à la disposition des personnes, car
nous savons qu’au moment où il faut donner
assistance les personnes de famille souvent oublient
d’avoir des parents, mais non au moment où il faut
hériter. Il y a des personnes qui n’ont que la
fameuse
"pensione sociale"
mais ils ont des biens
remarquables et pour ces personnes l’Administration
régionale va payer l’intégration de la cotisation.
Je crois que c’est un peu exagéré. Alors je
demanderais qu’il y ait la possibilité de se
rappeler parmi les adresses de l’héritage; je veux
le souligner car existent des cas éclatants de personnes qui ont
été à la charge de l’Administration régionale
jusqu’à la dernière heure, sauf pour
l’héritage.
Presidente
- Pongo in votazione la deliberazione in
oggetto:
Esito della votazione
Presenti, votanti e favorevoli: 28
Il Consiglio approva all’unanimità
***
