Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 133 del 12 marzo 1982 - Resoconto
OGGETTO N. 133/VII - ASSEGNAZIONE DELLE BORSE DI STUDIO
PREVISTE A FAVORE DELLE PARTECIPANTI AI CORSI DI INFERMIERE PRESSO
L'OSPEDALE DI AOSTA - (Interrogazione).
PRESIDENTE
: Do lettura dell' interrogazione presentata
dal Consigliere Pedrini.
INTERROGAZIONE
VENUTO A CONOSCENZA come le partecipanti ai corsi di
infermiere presso l'Ospedale regionale di Aosta, dal mese di
ottobre 1981 non hanno più ricevuto le borse di studio, come da
regolare bando;
INTERROGA
l'Assessore competente per sapere quando si intende far
fronte ai precisi impegni presi all'inizio dei corsi tenendo
presente che dette studentesse si sottopongono ad orari ed a studio
intenso nell'interesse della nostra cittadinanza ed hanno diritto
di poter godere regolarmente di quanto stabilito finanziariamente
nei bandi di concorso.
PRESIDENTE
: L'interrogato è l'Assessore alla Sanità ed
Assistenza Sociale Rollandin, che ha facoltà di parola.
ROLLANDIN - (U.V.):
In effetti il problema del pagamento,
o meglio della corresponsione dell'assegno di studio, a coloro che
frequentano il corso per infermieri, ha subito dei ritardi; in
merito a questo problema ho già avuto occasione di dire che ho
cercato, anche recandomi personalmente alla scuola dove i corsi si
effettuano, con il Commissario Barbero e la Sig.ra Pozza, di
conoscere il motivo di questo disguido, ed ho potuto constatare che
le modalità di pagamento rendevano necessario fare in precedenza i
calcoli. Attualmente queste modalità di pagamento sono state
cambiate, proprio per evitare ritardi di questo genere. In
particolare, posso qui dichiarare che in data 11 febbraio 1982 è
stata inviata una lettera alla scuola con la quale si chiedeva di
essere puntuali nell'inviare i resoconti delle scuole svolte per i
corsi; il 1º marzo 1982 è stata scritta una lettera al Segretario
della Scuola per infermiere professionale e con oggetto: "Scadenze
per l'invio dei prospetti delle presenze degli allievi dei corsi
professionali ai fini della liquidazione degli assegni di studio",
in cui si diceva: "Con riferimento alla precedente lettera dell'11
febbraio, La prego di organizzare il
rilievo delle presenze
degli allievi della Scuola per infermieri professionali e di tutti
gli altri corsi professionali in modo che i relativi prospetti
siano trasmessi a questo Assessorato entro 7 giorni dalla scadenza
del bimestre". Tutto questo per evitare i ritardi nel pagamento,
che spero non abbiano più a verificarsi in futuro.
PRESIDENTE
: Il Consigliere Pedrini intende replicare?
Farà una sola risposta per entrambe le interrogazioni presentate?
Allora, passiamo all'esame dell'oggetto iscritto al n.9 dell'ordine
del giorno.
