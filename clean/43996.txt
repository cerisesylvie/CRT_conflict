Classificazione
OPERE PUBBLICHE



Oggetto del Consiglio n. 1097 del 2 dicembre 2021 - Resoconto
OGGETTO N. 1097/XVI - Interpellanza: "Creazione di una
Commissione interna all'Assessorato competente in materia di opere
pubbliche per il monitoraggio del rispetto del principio di
rotazione richiesto dalla legge nelle procedure per l'affidamento
di lavori e servizi".
Bertin (Presidente) -
Punto n. 35 all'ordine del giorno.
Illustra la consigliera Spelgatti, ne ha facoltà.
Spelgatti (LEGA VDA) -
Richiamiamo il contenuto
dell'interpellanza che avevamo trattato nel Consiglio del 27 maggio
2021, era la n. 638 che era stata depositata il 14 maggio 2021, in
particolare il secondo quesito, con cui si chiedeva quali siano le
sanzioni per gli enti che non rispettano i principi di rotazione.
L'assessore Marzi all'epoca rispondeva testuali parole: "Con
riferimento al secondo quesito il rispetto del principio di
rotazione degli inviti degli affidamenti è un obbligo normativo in
capo alle stazioni appaltanti nell'attuazione delle procedure di
gara di propria competenza, previsto dall'articolo 36 del decreto
50 del 2016, nell'ambito dell'affidamento, mediante procedura
negoziata, di contratti cosiddetti sotto soglia di lavori, servizi
e forniture. L'inosservanza di tale obbligo non genera
l'applicazione di sanzione, ma costituisce presupposto di
illegittimità della procedura di gara e in quanto tale perseguibile
ai sensi di legge".
Richiamiamo poi il resoconto della medesima interpellanza, in
particolare il terzo quesito: se sia intenzione del Governo
regionale di creare un archivio unico dei lavori, con importo
compreso dai tremila a un milione di euro, di tutti gli enti
locali, società partecipate, Amministrazione regionale e USL, in
modo da verificare il rispetto del principio di rotazione delle
imprese, al quale l'assessore Marzi rispondeva: "Come detto al
precedente punto la scelta fatta dall'Amministrazione regionale è
stata quella di fornire uno strumento, l'elenco di operatori
economici costituito presso la SUA VdA, che centralizza la gestione
dei criteri di rotazione, rendendo obbligatorio l'utilizzo agli
enti locali e facoltativa a tutti i soggetti giuridici di cui
all'articolo 13 comma 2 bis della legge regionale 13 del 2014, cioè
gli enti dipendenti dalla Regione, le società da questa controllate
direttamente o indirettamente, le associazioni, fondazioni, i
consorzi comunque denominati da esse costituiti, che possono
avvalersi della SUA VdA e pertanto dell'elenco da questa
costituito. Nell'ottica di affermare ancor più l'importanza della
centralizzazione delle procedure di gara, di ottimizzare l'azione
amministrativa e l'attività di monitoraggio, abbiamo formalmente
invitato i sopra citati soggetti giuridici, di cui all'articolo 13
comma 2bis della legge regionale 13 del 2014, a voler considerare
l'opportunità di utilizzare l'elenco attraverso la sottoscrizione
di apposita convenzione".
Questo era il resoconto della sua risposta. Però, poi, abbiamo
appreso dagli organi di stampa e si riporta testualmente uno
stralcio del testo: "risultanze della condanna di primo grado
nell'
affaire
relativo alle tangenti sotto il Cervino, in cui
il giudice ha ritenuto uno degli imputati colpevole di aver
addomesticato tre gare e incarichi dell'Amministrazione comunale a
favore della ditta
X
. Gli appalti alla ditta
X
, erano
intermediati dalla determinante presenza dell'ex capo ufficio
tecnico della compagine amministrativa della stazione appaltante e
inoltre, subito dopo la gara, una volta certo che la stessa venisse
aggiudicata all'azienda dei suoi presunti sodali, agiva per
garantire all'impresa ulteriori introiti tali da ripagarla del
ribasso effettuato senza l'effettuazione di lavori aggiuntivi".
A fronte di queste situazioni che purtroppo sappiamo,
indipendentemente da quando vengono o meno accertate dalla
Magistratura, essere un problema molto grave all'interno del
sistema, chiediamo e interpelliamo il Governo regionale per sapere
se abbia intenzione di creare, attraverso apposita legge, una
commissione in capo all'Assessorato ai lavori pubblici, al fine di
monitorare il reale rispetto dei principi di rotazione da parte
della Regione, Comuni, enti locali ed enti pubblici dipendenti
dalla Regione, società da questa controllate direttamente o
indirettamente, associazioni, fondazioni, consorzi comunque
denominati, per tutti i lavori o i servizi per cui le normative in
vigore prevedono il rispetto del principio di rotazione degli
inviti e degli affidamenti. Ci sarebbe da lavorare,
indipendentemente poi da questa proposta, per cercare di trovare
comunque una soluzione che porti ad avere un vaglio, un controllo,
una verifica rispetto all'applicazione effettiva dei principi di
rotazione, perché altrimenti un controllo vero e proprio se non c'è
porta poi a degli abusi che possono accadere.
Presidente -
Risponde l'assessore Marzi.
Marzi (SA) -
Come da lei richiamato, la sensibilità al
tema è stata da lei portata in Consiglio regionale già nel mese di
maggio e naturalmente - ripeto quanto indicato sull'interpellanza
precedente -  alcune tematiche come questa, come quella
precedente, sono tematiche che per loro accezione sono più che
degne di essere discusse. Anche in questo caso così è e noi nel
mese di maggio avevamo dato una serie di risposte che naturalmente
debbono essere inserite all'interno delle possibilità che vengono
date da un punto di vista normativo, quindi la cronaca giudiziaria
naturalmente è un
di cui
al di fuori del percorso
amministrativo e delle possibilità amministrative che ogni ente ha.
Anche io potrei portare a supporto, in termini discorsivi, quello
che cerco di fare o quello che non cerco di fare come membro del
Governo rispetto a temi così importanti e a tutta una serie di
casi. Quello che invece, secondo me, è corretto fare soprattutto
quando si parla di amministrazione e di politica, perché le
interpellanze sono soprattutto intendimenti politici rispetto a
questioni di natura amministrativa, almeno così vengono proposte al
Consiglio- non sono io che le scrivo, io le ricevo-  a mio
avviso, è quindi cercare di essere, nelle possibilità
amministrative politiche che ognuno di noi ha, il più pragmatici
possibile con gli atti e le azioni poste in essere. Naturalmente
esistono altri strumenti previsti a livello consiliare, le mozioni,
che invece dal punto di vista politico permettono un confronto su
quali sono o sarebbero gli intendimenti sia politici che
amministrativi da portare in essere.
In poche parole, se io devo rispondere a domande già
preimpostate giustamente da parte dei colleghi che le pongono,
naturalmente devo in una qualche maniera cercare di attenermi al
solco che viene tracciato quando mi viene posta la domanda, perché
altrimenti non sarei rispettoso di chi mi pone le domande stesse.
Per cui quello che, secondo me, devo cercare di fare con la
risposta di adesso, e so già che lei dirà che non ci sono riuscito
però lo anticipo lo stesso, è dare un proseguimento a un percorso
logico che a maggio avevamo già anticipato, un percorso logico che
non può obbligare i soggetti con i quali ci interfacciamo, la legge
non me lo consente, ed essendo lei competente in tal senso più di
me - lei  sa  di essere da pungolo rispetto alle
tematiche da lei richiamate - e di cercare di dare un significato
politico a queste citazioni che, come Governo, cerchiamo di porre
in essere. Ma naturalmente, il fatto di essere da pungolo e di
essere un continuo tamburo battente rispetto all'attenzione a
questo tema, credo darà, con tutti quanti i soggetti con i quali ci
stiamo ponendo in tal senso, dei risultati come di fatto è.
La sua iniziativa, che richiama appunto quanto da lei indicato,
consente di aggiornare lei e il Consiglio rispetto alla
prosecuzione del lavoro svolto in stretta collaborazione con il
CELVA e con le associazioni imprenditoriali e sindacali del settore
nell'ambito della consulta dei lavori pubblici. Il rispetto dei
principi di rotazione e la sua inosservanza sono stati da lei
menzionati ricordando quanto da me espresso nel mese di maggio.
Richiamo però l'attenzione sui passaggi fondamentali del lavoro che
stiamo portando avanti e che è finalizzato proprio ad aumentare la
garanzia del principio di rotazione degli inviti e degli
affidamenti. Con il secondo assestamento di bilancio sono stati
ridefiniti e chiariti gli obblighi di centralizzazione presso la
SUA, stazione unica appaltante, e la CUC delle procedure di
utilizzo dell'elenco delle imprese. L'Amministrazione regionale ha
quindi rafforzato la centralità dell'elenco costituito presso la
SUA VdA, anche quando la procedura di gara può essere gestita
autonomamente dall'ente: quindi siamo andati oltre quanto in realtà
sarebbe il solco meramente amministrativo. Questo avviene
attraverso l'utilizzo diretto del suddetto elenco o demandando
direttamente alla SUA VdA la gestione della procedura di gara
mediante l'utilizzo dell'elenco medesimo. In buona sostanza
l'applicazione del principio di rotazione viene trasferita alla
gestione centralizzata di un elenco unico che garantisce appunto la
massima opportunità di rotazione a tutti gli operatori economici
iscritti a tale elenco.
A completare il coinvolgimento di tutte le parti nella
definizione delle garanzie di qualità, legalità e sicurezza nel
settore edile, sono state coinvolte sia le associazioni degli
imprenditori che le organizzazioni sindacali con  le quali il
confronto è in termini temporali continuativi, cioè ci vediamo
spessissimo. La richiesta comune è quella di garantire il più
possibile il principio di rotazione per assicurare la più ampia
distribuzione degli investimenti.
Nell'ambito di questo continuo e fondamentale confronto, nello
scorso mese di giugno abbiamo approvato l'integrazione dell'elenco
con nuove categorie di opere e fasce di importo, per la selezione
dei soggetti operanti sul mercato da invitare alle gare svolte
mediante procedura negoziata. Oltre all'articolazione delle tre
fasce di importo pari a 40 mila-150 mila euro, 150 mila-516 mila
euro e 516 mila-1 milione di euro, per alcune categorie di opere si
sono introdotte nuove fasce di importo pari a 1 milione-1 milione e
mezzo di euro e 1 milione e mezzo-2 milioni di euro, richiesta, tra
l'altro, che era anche venuta dal Consiglio e inserita nel
precedente DEFR.
Contestualmente, oltre all'integrazione delle categorie di opere
e ad avere elevato la soglia a 2 milioni di euro, abbiamo
aggiornato l'elenco degli operatori economici per la selezione dei
soggetti operanti sul mercato da invitare alle gare. Ricordo che i
criteri oggettivi tengono in considerazione: la solidità economica
dell'impresa, la sua capacità operativa in termini di maestranze,
sicurezza e qualità delle procedure di costruzione adottate,
l'impatto sul territorio delle attività necessarie alla gestione
del cantiere. Queste modalità, già operative da circa tre anni,
hanno dato ottimi risultati in termini di trasparenza e
proporzionalità dell'azione amministrativa. La finalità condivisa è
quella di valorizzare e rafforzare il tessuto imprenditoriale
locale, aumentando qualità e qualificazione delle imprese. I punti
fermi strategici sono già ben esplicitati nel DEFR 2021-2023 e
rimangono il perseguire la qualità dell'opera eseguita, la certezza
dei tempi di realizzazione, la correttezza dell'esecutore nei
confronti delle proprie maestranze e di tutti coloro che sono
coinvolti nel processo produttivo.
Inoltre, recentemente abbiamo approvato il nuovo schema di
convenzione, disciplinante i rapporti tra la stazione unica
appaltante regionale e il Consiglio permanente degli enti locali
nei contratti di lavori e servizi attinenti all'architettura e
all'ingegneria. L'aggiornamento prevede che le procedure per
affidamenti di lavori o per acquisizione di servizi di
progettazione siano svolte interamente dalla struttura regionale,
sgravando così i Comuni dai compiti onerosi di dotarsi di un
proprio ufficio appalti con relativo personale qualificato. È
obiettivamente un'opportunità rilevante per gli enti locali,
soprattutto nella fase attuale caratterizzata da carenza di risorse
e di personale. Oltretutto, la centralizzazione in un'unica
struttura appaltante per tutti gli enti della Regione garantisce
un'alta specializzazione e qualificazione del personale addetto,
migliorando la capacità di spesa e la qualità dei contratti
pubblici; per restare sempre molto cogente.
Parallelamente si è avviata l'intesa azione di sensibilizzazione
in sede di consulta dei lavori pubblici verso le società
controllate, ad esempio abbiamo incontrato RAV, SAV e CVA con la
quale si sono svolti specifici incontri sul tema. Nella consulta
sono rappresentati le strutture tecniche regionali, il CELVA, le
rappresentanze degli imprenditori dei sindacati e degli ordini e
dei collegi professionali.
Considerati gli ottimi risultati ottenuti dalla Regione e dagli
enti locali convenzionati con la SUA VdA, sempre nello scorso mese
di maggio ho formalmente invitato le società partecipate, come da
lei richiamato, a considerare l'utilizzo dell'elenco delle imprese
nell'ambito delle gare per l'affidamento dei lavori. Recentemente
la società Struttura Valle d'Aosta S.r.l. ha accettato il
convenzionamento per la gestione delle procedure di gara di propria
competenza. È un segnale positivo e l'auspicio è che a breve
pervengano altre adesioni. Questo è il lavoro oggettivamente
rilevante sinora svolto sul tema sin dal nostro insediamento.
Stiamo ancora approfondendo su come estendere l'azione di analisi
dell'attuale consulta a tutti gli altri contratti pubblici, oltre a
quelli relativi ai lavori pubblici, agli incarichi di architettura
e di ingegneria. Tale soluzione, visti i positivi risultati
ottenuti nel settore dei lavori pubblici, potrebbe risultare di
ulteriore valore tenendo conto della complessità e tipicità del
settore dell'acquisizione dei beni e dei servizi. È un argomento
che potrebbe essere oggetto di un approfondimento in sede di
Commissione consiliare, innanzitutto per consentire di illustrare
più ampiamente i dati disponibili e per poter analizzare i diversi
aspetti, al di là della singola notizia di cronaca.
Presidente -
Per replica la consigliera Spelgatti.
Spelgatti (LEGA VDA) -
Lo avevo capito già in premessa
che non mi avrebbe risposto, infatti ho ascoltato molto
attentamente tutta la sua risposta, ma lei mi ha parlato di cosa
avete fatto, però non ha risposto alla domanda specifica: sapere se
abbia intenzione di creare attraverso apposita legge una
commissione in capo all'Assessorato, al fine di monitorare il reale
rispetto dei principi di rotazione. Lei non mi ha risposto.
Il punto è questo. Il punto della cronaca giudiziaria era
soltanto chiaramente uno spunto da cui partire per sollevare il
problema e ho già specificato che al di là, ripeto, di quando poi
partano delle indagini e poi si arrivi a delle condanne, eccetera,
il punto fondamentale è che i soldi pubblici devono essere spesi
correttamente. La parte degli appalti, e quindi di tutto quello che
sono i soldi pubblici che vanno ai privati e che vanno alle imprese
private, è un qualche cosa da monitorare con un'attenzione
incredibile da parte dell'Amministrazione, perché è lì che poi si
ha quel bacino di più grossi rischi di abusi di ogni tipo e sotto
ogni punto di vista e ogni profilo, quindi l'Amministrazione per
tutelarsi deve far sì che ci siano il più possibile dei controlli
di tutti i tipi. Quindi, ben venga tutto il lavoro che lei mi ha
raccontato e che mi ha illustrato, e nessuno lo mette in dubbio,
ben vengano anche tutti gli incontri, gli inviti a considerare,
eccetera: benissimo! Però gli incontri, la sensibilizzazione, in un
mondo meraviglioso basterebbero, nel mondo reale assolutamente no.
Per cui ci vuole anche il controllore che controlli effettivamente
poi quello che viene fatto.
La mia domanda è: mettiamo un controllore? Troviamo il modo di
mettere un controllore sull'operato, al di là di tutte le buone
intenzioni, e per verificare effettivamente che tutto avvenga nella
maniera più corretta? Sarà che la mia deformazione professionale,
essendo un avvocato, non è che mi fa pensare tanto al libro dei
sogni e al fatto che bastino degli incontri, delle sollecitazioni e
che poi ci sia una centrale unica appaltante per risolvere i
problemi. Non basta: comunque sia, poi bisogna effettivamente
controllare i risultati, ma un controllo non è di per sé una
sanzione, nella maniera più assoluta, ma comunque sia il mondo
funziona correttamente nel momento in cui c'è chi esegue, chi fa le
cose e chi controlla! Nel momento in cui si fanno i controlli e
tutto va bene, è un meccanismo completo che funziona alla
perfezione. Tutti gli enti e a tutti i livelli, tutti devono essere
sostanzialmente controllati, non ci sono organi che possono non
avere a loro volta un controllo sull'effettivo risultato portato
alla luce.
Questa era la domanda e alla domanda non mi ha dato risposta.
Questo non significa che le stia dicendo che il lavoro che viene
impostato con la sua e l'impostazione che viene data non vada nella
direzione corretta, però gli ho fatto una domanda differente.
