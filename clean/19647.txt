Classificazione
ASSISTENZA SOCIALE
Disabili
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2781 del 1° ottobre 2002 - Resoconto
OGGETTO N. 2781/XI Interventi per facilitare il trasporto su
mezzi pubblici di disabili. (Interrogazione)
Interrogazione Preso atto dei servizi di trasporto per persone
disabili che la regione garantisce a chi deve spostarsi per lavoro
o per cure mediche;
Constatato che molte persone disabili desidererebbero spostarsi
anche al di fuori degli orari di lavoro e che potrebbero farlo se
esistessero autobus di trasporto a ciò attrezzati;
Constatato che in molte altre città esistono tali mezzi pubblici
che consentono all'utente la possibilità di salire direttamente
sull'autobus con la carrozzella;
Ritenendo che sarebbe opportuno che almeno per qualche linea
urbana potesse essere erogata tale tipologia di servizio;
Considerando che tale tipologia di servizio faciliterebbe
l'autonomia e la vita di relazione delle persone disabili;
i sottoscritti Consiglieri regionali
Interrogano
l'Assessore competente per sapere:
1) se nei programmi regionali finalizzati a facilitare il
trasporto delle persone disabili sono previsti interventi per
dotare il parco macchine del trasporto pubblico anche di mezzi
idonei per l'accesso a utenti in carrozzella;
2) in tal caso, quali sono i tempi, le modalità e i
finanziamenti previsti.
F.to: Squarzino Secondina - Curtaz
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Il problema di attrezzare i mezzi pubblici
di linea per il trasporto di disabili in carrozzella è stato nel
passato affrontato più volte, come ad esempio nel corso degli
incontri con i rappresentanti di categoria nella fase di
predisposizione del regolamento per l'accesso al Servizio regionale
di trasporto disabili.
Come dimostra la sperimentazione in altre città, Torino ad
esempio, si sono riscontrati sulla soluzione di questo problema
diversi aspetti di criticità.
Il primo riguarda i tempi di salita e di discesa di un utente
disabile, legati essenzialmente alla fuoriuscita e al recupero
della pedana mobile, si parla di alcuni minuti. Questi tempi morti
chiaramente fanno sì che la percorrenza della linea del trasporto
pubblico in senso lato cresca eccessivamente e scoraggi poi
l'utilizzo del mezzo stesso di trasporto, che non sarebbe più
concorrenziale in termini di velocità e di spostamento rispetto al
mezzo privato.
L'altro aspetto nella fase di sperimentazione che si è
riscontrato è che, a seconda di ogni singola situazione, potrebbe
rendersi necessario realizzare interventi infrastrutturali in
corrispondenza della fermata in modo da ottenere delle banchine di
sosta sopraelevate e da ridurre il dislivello per la pedana mobile;
tale operazione peraltro non è sempre possibile.
Terzo aspetto: si rischia, nell'eventualità - purtroppo
tutt'altro che remota - di situazioni dovute al fatto che il
cittadino a volte non rispetta queste aree di sosta dei mezzi
pubblici, quindi nel caso di veicoli privati parcheggiati male, che
l'autobus non possa accostare al bordo della strada e che quindi il
disabile incontri un'ulteriore seria difficoltà oggettiva di
raggiungere il marciapiede.
In tale ottica l'Amministrazione regionale ha a suo tempo
disposto con la legge n. 29, con l'articolo 56, l'istituzione di
servizi integrativi di trasporto pubblico per il trasporto delle
persone disabili, usufruibili in base a specifiche esigenze.
Capisco che questa non è la risposta che sta alla base
dell'interrogazione.
Per quanto concerne i costi, faccio presente che il costo per
attrezzare un autobus varia a seconda dei modelli e si aggira
intorno ai 20 mila euro; a questi costi vanno aggiunti quelli
relativi alle fermate per determinare i quali chiaramente
necessiterebbe una valutazione puntuale di ogni singola situazione,
ma non penso che sia il problema dei costi a scoraggiare questo
tipo di intervento. Attualmente, la legislazione vigente non
prevede strumenti specifici per sostenere interventi di questo
tipo.
Cosa voglio dire con questa risposta? Ho cercato di evidenziare
quali sono i punti critici qualora si volesse affrontare
concretamente il problema. Nella risposta poi sui costi finanziari
si può evincere chiaramente che non sta nel costo economico di
attrezzatura dell'autobus e neanche dell'organizzazione della
fermata l'impedimento alla realizzazione di un progetto di questo
tipo.
Voglio dire quindi che questo è un problema aperto, la risposta
non deve essere interpretata come una non volontà di approfondire
una tematica, sulla quale peraltro la Giunta - anche il
sottoscritto - condivide la sensibilità del collega che ha
sollevato il problema. Prendo pertanto questa interrogazione e
questo intervento come uno stimolo a riprendere in mano seriamente
la problematica e a cercare, nei limiti del possibile, almeno in
via sperimentale, magari su alcune linee, di trovare una
soluzione.
Président
La parole à la Conseillère
Secondina.
Squarzino (PVA-cU)
La ringrazio, Assessore, delle
risposte, ma devo dire che non sono pienamente soddisfatta e spiego
il perché.
Lei ha preso atto che esiste questa esigenza, un'esigenza che le
associazioni hanno sollevato, presentato all'Assessorato,
un'esigenza che anche gli utenti, in un questionario che è stato
sottoposto a chi usa l'autobus nella città di Aosta, hanno
evidenziato. È quindi un'esigenza esistente, esigenza a cui
giustamente, come lei ricordava, gli interventi previsti dalla
Regione a favore dei disabili non danno una risposta.
Il servizio integrativo per i disabili è importante, utile, però
- lo sa benissimo anche lei - è limitato, ed è stato ulteriormente
limitato con l'ultima delibera, a momenti essenziali di vita del
disabile, quelli a cui il disabile non può sottrarsi per diritto e
per dovere, cioè il momento del lavoro e quello della salute, ad
esempio visite in Ospedale, ma tutte le altre possibili attività
che una persona normale può fare non sono contemplate nella
delibera della Giunta, che ha peggiorato la situazione rispetto a
prima. Per questo motivo emerge con più forza, Assessore,
l'esigenza che gli interpellanti hanno voluto sottolineare.
Noi siamo contenti che lei sia sensibile a questa esigenza e che
prenda la nostra iniziativa come un suggerimento per ritornare sul
problema, però lei ha esordito nella sua risposta con l'elenco
delle difficoltà che la sperimentazione di tali mezzi ha avuto a
Torino, quasi a dire implicitamente: "Guardate che, mettersi
nell'ottica di attrezzare alcuni autobus, alcune stazioni per
questi disabili, è un problema quasi irrisolvibile". Lei infatti ha
detto che aumenta il tempo di percorrenza e che gli altri utenti
sani non sarebbero disposti ad aspettare tanto, che è necessario
fare interventi strutturali per costruire delle pedane e infine ha
anche messo in luce il fatto che ci sono dei comportamenti poco
corretti da parte degli automobilisti.
Ora, tutto questo è vero, ma tutto questo rimane, nonostante la
sua buona volontà un'ipotesi. Allora io mi chiedo come lei intenda
attivarsi, quali tipi di soluzioni intravede: dato che la
sperimentazione, avviata a Torino, da lei criticata, a suo parere
non va bene. Lei ha detto che vuole dare una risposta agli utenti.
Ma che tipo di risposta? Se la risposta è la sperimentazione, mi
chiedo perché ha criticato ed ha messo così in cattiva luce questa
sperimentazione. Comincio a dubitare - mi permetta, Assessore -
dell'esistenza di una volontà politica reale. Le chiedo pertanto,
nel giro di alcuni mesi, di presentare qui in aula la proposta che
lei intende attuare, altrimenti lei dice solo parole e non fa fatti
e l'affermazione di una sensibilità a questi problemi è
"un'affermazione parlata", che è affidata al vento, ma non ai fatti
concreti!
