Classificazione
CONSIGLIO REGIONALE
Attività consiliare d'aula



Oggetto del Consiglio n. 407 del 25 febbraio 2009 - Resoconto
OGGETTO N. 407/XIII - Rinvio di risoluzione: "Iniziative per
la sicurezza e per la difesa dell'ordine pubblico".
Président
- La parole au Conseiller Louvin.
Louvin (VdAV-R)
- Grazie, Presidente. Grazie ai colleghi
che con noi hanno voluto iscrivere all'ordine del giorno in via
d'urgenza la discussione di questa risoluzione, che a noi pare
essere di particolare rilevanza. Pochi giorni fa, il 20 febbraio
scorso, il Consiglio dei ministri ha approvato un decreto legge di
particolare rilievo: "Misure urgenti in materia di sicurezza
pubblica, di contrasto alla violenza sessuale in tema di atti
persecutori", un decreto legge che contiene svariate disposizioni
fra cui una ha fatto oggetto di particolare attenzione da parte
dell'opinione pubblica, ha suscitato vivaci discussioni. Si tratta
infatti di una particolare misura di prevenzione, che è stata
introdotta per la prima volta nell'ordinamento repubblicano,
attraverso la quale si conferisce la facoltà ai sindaci, previa
intesa con i prefetti, di avvalersi di forme di collaborazione da
parte di associazioni di cittadini non armati, utili a segnalare
casi di disagio sociale o che possano recare pregiudizio alla
sicurezza; questa è la definizione tecnica di quanto è stato
autorizzato con tale provvedimento. Abbiamo avuto modo di
approfondire la questione, riteniamo che questa disposizione abbia
i caratteri generici e al tempo stesso anche inquietanti, perché
induce un abbandono, una forma di rinuncia da parte delle pubbliche
autorità nell'esercizio delle funzioni di ordine pubblico, se non
una rinuncia, un arretramento quanto meno, lasciando spazio a forme
che definiremmo di autotutela privata, di autoprotezione da parte
dei cittadini. In astratto la questione potrebbe anche non essere
di grande momento, ma viviamo un insieme di Paesi anche in Europa
che hanno conosciuto anche in passato delle situazioni di oggettivo
pericolo, se non addirittura di concreto stravolgimento degli
ordinamenti, che hanno avuto nel momento di organizzazione di forme
di autotutela civica o di autotutela politico-civica dei gradini
particolarmente preoccupanti, soprattutto perché è già sotto gli
occhi di tutti che in molti casi ad istigare o a promuovere la
nascita di forme organizzate di questa natura sono organizzazioni a
scopo politico, sono movimenti, sono fazioni che intendono marcare
significativamente la loro presenza sul territorio, il loro diretto
forte concorso nella tutela dell'ordine pubblico. La nostra
opinione è che l'ordine pubblico sia un patrimonio comune, sia un
momento irrinunciabile di condivisa sicurezza e non di una
sicurezza partecipata nella quale alcune parti si rendano più
diligenti o più attive di altre nell'assicurare questa protezione.
La nostra è una preoccupazione oggettiva, preoccupazione che
vorremmo fosse condivisa dall'insieme di quest'aula ed è per questo
che abbiamo predisposto tale risoluzione che intende cristallizzare
una posizione di questa Assemblea su una tematica così delicata.
Una tematica nella quale la nostra Regione si colloca in modo
particolare, intanto per il sostrato di partecipazione attiva che
già dà una buona parte della comunità a momenti di socialità, di
difesa della comunità stessa sul piano sociale, assistenziale,
culturale, di presidio territoriale contro calamità naturali... e
quindi una comunità nella quale c'è un'oggettiva predisposizione a
partecipare, ma anche una comunità nella quale non ci sono
rilevanti problemi di ordine pubblico in situazione emergenziale,
una realtà nella quale ad un'autorità regionale è conferito il
coordinamento delle forze dell'ordine, una regione quindi nella
quale non ravvisiamo una necessità estrema di far ricorso a queste
forme. Ci teniamo a dire che la nostra opinione è che non sia solo
una questione di circostanze e di luoghi: è una questione di ordine
generale, è una questione anche di concezione del ruolo che
vogliamo o non vogliamo attribuire alle istituzioni pubbliche da un
lato e ai privati dall'altro. A noi pare evidente che fin dai primi
mesi della sua nascita il Governo in carica sul piano nazionale
abbia fatto delle scelte molto "muscolari" nell'affermare una
presenza dell'autorità nel ripristino o nella garanzia di
condizioni di sicurezza: le scelte dell'Esercito schierato anche a
presidio di luoghi sensibili all'interno di determinate città e
adesso questa opzione, che sicuramente riteniamo essere in larga
misura il frutto di una concessione politica ad una parte della
compagine di governo stessa. È però una scelta pericolosa, che tale
si è già rivelata sotto il profilo storico - e non è il caso che
ripercorriamo da tale punto di vista vicende tristi che hanno
interessato anche questa nostra Regione molto tempo fa -, è una
scelta che inquieta gli stessi operatori della polizia, in
particolare i responsabili dell'Associazione nazionale dei
funzionari di polizia, che non hanno mancato di sottolineare i
rischi connessi con questa surroga alla mancanza di un adeguato
sostegno finanziario e quantitativo agli organici delle forze
dell'ordine,
"un rischio reale..."
- cito le parole dei loro
stessi rappresentanti -
"... di politicizzazione della
sicurezza"
. La stessa Associazione nazionale degli alpini, che
in questa regione è un riferimento molto significativo dal punto di
vista della disponibilità ad un servizio sociale di aiuto
all'intera comunità, ha manifestato sul piano nazionale per bocca
di molti esponenti delle serie riserve. Le stesse autorità
religiose, sul piano forse più di dichiarazioni personali che di
prese di posizione ufficiale della Santa Sede, non hanno mancato di
sottolineare questi pericoli.
Colleghi, se tutto si risolvesse in questioni di carattere
folcloristico, con gruppi organizzati che propendono per una bevuta
in osteria e - come si è anche sottolineato in modo colorito nella
stampa - per qualche raduno più carnevalesco, non avremmo nulla da
dire, come non abbiamo nulla da dire, anzi apprezziamo
disponibilità e impegni che possono venire da persone animate dalle
migliori volontà, ma riteniamo che offrire attraverso l'autorità
pubblica e quello che significa il suo avallo, una legittimazione
formale a questo tipo di interventi rappresenti un pericolo
oggettivo che dobbiamo assolutamente evitare. Viviamo questo
momento: tempi nei quali un'enfasi generale, una forte
ripercussione mediatica del clima di tensione, di paura, di
apprensione si sta manifestando... sembrano essere fortemente
sottolineati anche dagli organi di stampa, ma soprattutto da radio
e televisioni e non crediamo che sia opportuno "farsi prendere la
mano". Poiché però non riteniamo nemmeno che la risposta adeguata a
problemi di sicurezza, problemi di incolumità di persone sia da
prendere minimamente sottogamba, reputiamo sia doveroso avere una
visione alternativa. In questo vorrei esprimere più una posizione
personale che una posizione di tutti i sottoscrittori, perché la
questione non ha fatto oggetto di ampi dibattiti, ma ritengo che
non si possa prescindere dall'idea, se c'è urgenza nell'associare
più vaste componenti della popolazione all'autodifesa, di fare
ricorso ad un servizio civile che venga indicato anche in funzione
obbligatoria. Se l'importante è far concorrere persone nel presidio
della nostra sicurezza, non deve trattarsi di minoranze individuate
sulla base di criteri diversi, aggregate magari sulla base di
spinte politiche, ma attraverso modalità di reclutamento aperto
all'interno della nostra comunità. Ritenendo essenziale l'impronta
che darà la funzione prefettizia a questa vicenda e ritenendo anche
che abbiamo nei sindaci della Valle personalità di indubbio buon
senso e ragionevolezza, crediamo sia utile che questo Consiglio
esprima fermamente la propria opinione e tracci la linea di
comportamento se possibile per l'intera comunità valdostana, ma
anche lanci al Governo nazionale e al Parlamento rispetto alla
futura conversione di questo decreto legge un segnale molto
preciso, che operi nel senso di un ravvedimento.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Rispetto a questa
risoluzione, non vogliamo assolutamente disconoscere l'importanza
generale che riveste, ma credo che già dalle parole che sono state
profferite qui per sostenere la risoluzione emerga con chiarezza
che il problema è un problema che coinvolge forze dell'ordine,
sindaci, quindi riteniamo che questo argomento, vista la sua
importanza, meriti un approfondimento e un confronto. E questo
anche perché (sicuramente il collega Louvin conosce molto bene la
situazione...) un momento di dialogo con i sindaci, i
rappresentanti perlomeno dei sindaci, un confronto con le forse
dell'ordine (che sono state fra l'altro citate) possa permettere di
vedere con maggior chiarezza e con maggiore lucidità la situazione
per poi assumere le decisioni del caso. La nostra proposta è di
investire la I Commissione del problema in modo anche sollecito per
potersi confrontare e prendere le decisioni opportune. Chiediamo
quindi ai proponenti della risoluzione di aderire a questa nostra
proposta, per dare modo a tutti i Commissari di approfondire il
tema e decidere in modo adeguato. In caso contrario, è annunciata
un'astensione.
Président
- La parole au Conseiller Caveri.
Caveri (UV)
- Grazie, Presidente. Conosco questa regola
che giustamente lei rispetta di alternanza maggioranza e
opposizione, però volevo fare alcune osservazioni che spero possano
risultare utili anche per il collega Tibaldi, nel merito della
proposta che il Governo ha avanzato, che è una proposta che
consente di esprimersi preliminarmente sul fatto di portare questa
discussione sulla risoluzione in I Commissione. Certamente qui si
incrociano due argomenti importanti: da una parte, la particolarità
dell'ordinamento valdostano che il collega Louvin ha qui ricordato,
questo ordinamento nel quale tutte le forze del Consiglio regionale
non possono non riconoscersi - e bene ha fatto a mio avviso il
Presidente della Regione a segnalare come la trasmissione
televisiva "Ballarò" abbia banalizzato una storia importante della
nostra Regione, ridotta sostanzialmente ad una questione di soldi,
che è veramente triste, deprimente e direi anche antistorico
rispetto al ruolo di un'autonomia speciale come la nostra - e,
dall'altra, un tema significativo che colpisce nella carne i
cittadini: quello dell'ordine pubblico.
Da questo punto di vista però, proprio tenendo conto del profilo
di giurista del collega Louvin e anche delle conoscenze giuridiche
del collega Tibaldi, vorrei a questo proposito fare un discorso di
metodo che concerne la risoluzione che qui è stata presentata. Un
tema che più volte è stato affrontato negli anni passati, lo è
stato sicuramente anche quando il collega Louvin era Presidente
della Regione, che inerisce le funzioni di Presidente della Regione
nelle sue funzioni prefettizie: talvolta si dice
Presidente-Prefetto, cosa che secondo me è sbagliata, perchè il
Presidente ha le funzioni prefettizie, che è una cosa completamente
diversa e che dà anche quel significato particolare presente a
partire dal decreto luogotenenziale del 1945 sulla figura del
Presidente della Regione. Credo che, da un certo punto di vista,
poter discutere argomenti di questo genere, tenendo conto della
particolarità della figura del Presidente della Regione, sia
importante e ci consenta quella serenità di rapporti, che
difficilmente si potrebbe avere in una discussione nel merito su
questo argomento in aula. Perché è importante ricordare come il
Presidente della Regione in quelle sue funzioni prefettizie non
risponda all'Assemblea, ma risponda a quella funzione di Prefetto
che assume, nella particolarità del nostro ordinamento, rispetto a
quelle indicazioni che provengono dal Viminale, dall'insieme delle
determinazioni che egli deve assumere nelle sue funzioni
prefettizie. Sarebbe anomalo se oggi indicassimo al Presidente
della Regione nelle sue funzioni prefettizie delle linee difformi
da quelle che sortiranno dal decreto legge e dal successivo decreto
del Ministero dell'interno, che meglio dovrà esplicitare tale
questione concernente le cosiddette "ronde". Credo però che il
Presidente della Regione, come un Giano bifronte, possa porsi la
problematica di tipo politico che mi sembra sottenda la risoluzione
in oggetto, tematica alla quale la maggioranza, pur avendo
probabilmente al proprio interno sulle ronde delle posizioni
differenziate, e che - se la I Commissione lo chiamerà - non possa
sottrarsi, da una parte, da un momento di illustrazione della
situazione attuale che potrebbe rivelarsi utile; dall'altra, dal
capire se è
in nuce
oggi la formazione di ronde o affini
all'interno del territorio valdostano, perché, qualora questo
problema non si ponesse, saremmo qui a porci un problema di lana
caprina.
Credo che questo tema dovrebbe portarci a sostenere la tesi
espressa dal Vicepresidente Marguerettaz, ritenendo che lì potremmo
approfondire tutte le tematiche, ma oggi esprimersi in una
risoluzione che incroci la figura politica di Capo dell'Esecutivo
con quella figura di Presidente delle funzioni prefettizie,
potrebbe risultare un po' imbarazzante, perché andrebbe al di là
del dettato stesso dell'ordinamento valdostano nell'incrociarsi fra
il decreto luogotenenziale e anche quella giurisprudenza, che ha
confermato in capo al Presidente della Regione un'assoluta
particolarità che non si registra in nessun'altra realtà regionale
in Italia.
Tenendo conto delle istanze presentate dal collega Louvin e
della proposta del Governo, quindi credo, a nome di tutta la
maggioranza, di poter dire che la nostra richiesta di portarla in I
Commissione non è sfuggire alla problematica, ma è poterla
affrontare con maggiore serenità tenendo conto comunque della
presenza di una problematica istituzionale assai delicata che
inerisce le funzioni prefettizie del Presidente della Regione.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Penso che la
questione di metodo testè citata dal collega Caveri sia quanto mai
fondata,
in primis
perché lui l'ha anche vissuta in prima
persona come esperienza di Presidente Prefetto qualche tempo fa e
poi perché ci sembra piuttosto difficile pensare al fatto che una
norma di sicurezza pubblica, che viene diramata dal centro verso la
periferia (e in questo caso, quando parlo di periferia, mi
riferisco ai prefetti) possa essere disattesa con un
input
politico di segno diverso. Per carità, si possono fare ragionamenti
politici sull'opportunità, ma se un Consiglio dei ministri vara
misure urgenti in materia di sicurezza pubblica e dirama sul
territorio questo provvedimento, sinceramente è difficile pensare
che il Presidente della Regione che ricopre anche la funzione di
Prefetto possa disattendere
tout court
sulla base di una
risoluzione votata da questo Consiglio.
Giustamente però è stato detto: "facciamo degli approfondimenti,
facciamo delle riflessioni, questa forse non è la sede opportuna",
ma questo lo credo di meno perché, se non discutiamo qui, mi chiedo
dove discutiamo! Ma in ogni caso facciamolo questo approfondimento,
siamo perfettamente d'accordo. Non so quanto sia opportuno che se
ne occupi la I Commissione, perché, guardando il Regolamento, vedo
tante competenze, ma non questa in materia di sicurezza pubblica.
Qui si parla di autonomia, decentramento, elezioni, partecipazione,
Statuto, riforme istituzionali, rapporti con la CE e organismi
internazionali, cooperazione transfrontaliera... non c'è sicurezza
sociale....
(interruzione di un Consigliere, fuori microfono)
... ma autonomia... queste sono funzioni prefettizie
dell'Interno... va be'... se vogliamo rimanere in una questione di
metodo, anche capire se la I Commissione è quella competente o se
non sia piuttosto la V; visto che si stanno annidando alcuni dubbi
e perplessità, aggiungiamoci anche questo.
Per quanto riguarda il merito, è opportuno però fare due
considerazioni: innanzitutto per noi il pericolo non è il
provvedimento del Governo che contempla anche quelle che vengono
impropriamente chiamate ronde, ma è la violenza che sta aumentando
in maniera esponenziale nelle strade, nella vita quotidiana, che
coinvolge principalmente le città metropolitane e le immediate
periferie, lo leggiamo sui giornali, lo vediamo in televisione il
clamore che stanno suscitando certi atti barbari che vengono
commessi ogni giorno nei confronti di donne, di minori, di anziani:
una donna di 83 anni è stata violentata, una bambina di 12 anni!
Pensate a che livelli siamo arrivati! Questo è il pericolo che la
gente sta vivendo e sta subendo; allora non penso sia il caso di
fare demagogia su tali cose, ma sono fatti innanzi ai quali
dobbiamo porci, dove sappiamo che lo Stato ha una sua struttura
dedita alla sicurezza e all'ordine pubblico, sono le forze
dell'ordine, le forze armate,
in primis
le forze che
dipendono dal Ministero dell'interno, la polizia, quelle che
dipendono dalla Difesa, l'Arma dei carabinieri, quelle che
dipendono dalle Finanze, la guardia di finanza, sono questi i primi
corpi che provvedono alla nostra tutela e sono queste le forze alle
quali facciamo il plauso, perché ogni giorno cercano di tutelare al
meglio la nostra incolumità, il nostro vivere in condizioni di
civiltà, che il nostro Paese ha conquistato dopo secoli di fatica e
di sacrifici. E questo plauso oggi lo rivolgiamo anche alle forze
di sicurezza che in Valle d'Aosta operano con attenzione,
meticolosità e costanza, probabilmente avvantaggiati anche dal
fatto che la Valle d'Aosta è piccola, è circoscritta da un punto di
vista geografico, demograficamente conta 125mila anime e quindi il
suo territorio è più facilmente controllabile che non una metropoli
come Roma, Milano, o Napoli, o altre aree più densamente popolate
dove il degrado sociale e la violenza si fanno sentire in maniera
pesante. Non dobbiamo però vivere nel concetto dell'isola felice,
collega Louvin: anche in Valle d'Aosta c'è stato un relativo
aumento della delinquenza, della microcriminalità, di episodi di
violenza, sentivamo ancora adesso, visto che abbiamo parlato poco
fa di violenza sulle donne, che già solo il Centro di ascolto di
violenza per le donne ha raddoppiato il numero di telefonate.
Questa è violenza familiare, sono reati di prossimità, ma sono casi
che testimoniano l'incremento di un certo tipo di criminalità
magari anche in quelle fasce sociali che non sono propriamente
valdostane o italiane, ma sono straniere, visto che c'è anche una
quota di stranieri che oggi ha raggiunto la cifra ragguardevole di
7.500 unità.
Crediamo allora che, se questa non è una risposta, è comunque un
cercare una forma di risposta. La prima risposta è quella di
potenziare le forze dell'ordine, su questo siamo perfettamente
d'accordo, lo Stato non sta abdicando alla sua funzione primaria di
tutela dell'incolumità pubblica e della sicurezza del cittadino, ma
sta cercando di sostenere questa funzione, svolta egregiamente
dalle forze dell'ordine, con altri strumenti quali quelli del
privato sociale, del volontariato, delle organizzazioni che già
esercitano egregiamente le loro attività nella solidarietà,
nell'attenzione alla comunità, nella tutela del territorio,
strumenti che sono inseriti in strutture più efficienti tipo la
protezione civile. È un passaggio quanto mai condiviso quello che è
scritto qui, ma questo non significa che dobbiamo rinunciare al
fatto che organizzazioni di volontariato, dedite a segnalazioni di
fenomeni di disagio sociale, di rischio, di pericolosità, possano
collaborare con le istituzioni,
in primis
con il Prefetto
come previsto dal decreto sicurezza. Noi non lo riteniamo
scandaloso, lo riteniamo uno strumento in più che non deve essere
affrontato con la logica dello schieramento Destra-Sinistra, ciò
che fa uno lo rifiuta l'altro e viceversa, ma tanto meno non
vediamo perché limitare - ammesso e concesso che si possa - una
facoltà che viene riconosciuta al Prefetto che anche in Valle
d'Aosta un domani potrebbe avvalersi di questo servizio; non
crediamo che oggi in Valle d'Aosta ce ne sia bisogno, ma non
rinunciamoci a priori. Non ci sono condizioni drammatiche come in
altre aree d'Italia, ma perché dire subito "no"? Siamo d'accordo su
quanto appena proposto dal collega Caveri di affrontare con
riflessioni più serene e più ponderate questo argomento, che è un
argomento importante. Non siamo d'accordo a votare
tout
court
una risoluzione che già solo per la forma e per la
procedura potrebbe essere anche inammissibile, ma tanto meno siamo
d'accordo per le ragioni che ho appena espresso nel merito.
Président
- La parole au Conseiller Donzel.
Donzel (PD)
- Egregio Presidente, care colleghe e cari
colleghi, intanto parto anch'io da un ragionamento generale, che
spesso ha riguardato la questione delle mozioni in quest'aula: ne
deve parlare il Consiglio regionale o non ne deve parlare? Deve
parlare del problema del Tibet o non ne deve parlare? Deve parlare
di leggi che sono leggi che sono emanate dal livello nazionale
oppure no? Quando si chiede di rinviare un argomento in I
Commissione, vuol dire che l'argomento è di competenza di questo
Consiglio regionale, perché, se lo deve trattare specificamente una
Commissione, vuol dire che poi dalla Commissione tornerà qui e
quindi che l'argomento assolutamente è sensato ed è corretto che se
ne parli in quest'aula. D'altronde se in quest'aula non si parla
neanche di questo, i valdostani cominceranno a chiedersi che ci
hanno mandato qui a fare se non parliamo più di niente, per cui
questo è un tema che dobbiamo porci. A mio avviso, questo è
argomento del Consiglio regionale anche alla luce delle
considerazioni che faceva stamani proprio il Presidente della
Giunta, ossia abbiamo una Regione con una particolare autonomia che
spesso non è nemmeno conosciuta da rappresentanti anche di forze
politiche rappresentate in questo Consiglio regionale a livello
nazionale, quindi veniva fatta una dura critica... ebbene, quando
si prendono norme che hanno una ricaduta anche su questo territorio
(io non l'ho detto qui riferito alle ronde, ma ci siamo confrontati
anche in altre situazioni), va sempre valutata l'applicabilità o
meno di determinate norme su un certo territorio.
Su questa situazione particolare quindi vorrei ricordare che
condivido molta parte delle considerazioni fatte dal collega
Tibaldi riguardanti il fatto che c'è un problema all'interno della
nostra società di una violenza che cresce, una violenza sui minori,
una violenza sulle donne, una violenza nelle scuole e nei luoghi
pubblici, una violenza che diventa spettacolo, filmata con i
cellulari, mandata su YouTube. Questo problema quindi non va
assolutamente minimizzato, ma va presa coscienza che ad esempio in
Valle d'Aosta questa violenza cresce soprattutto a livello privato
e non possiamo, quando ci serve per far vedere che la Valle d'Aosta
è bella dal punto di vista turistico, raccontare con tanto di
comunicati delle forze dell'ordine e del Prefetto che questa è una
regione sicura e qui c'è un tasso di criminalità più basso rispetto
a tutte le altre realtà italiane e poi dire che anche in Valle
d'Aosta c'è qualcuno che ruba un'automobile... Guardate che delle
due l'una: o vogliamo continuare a promuovere una regione che è
sicura, in cui sono le forze stesse dell'ordine, ossia le persone a
cui abbiamo affidato la sicurezza della Valle d'Aosta che ci dicono
di stare tranquilli, perché hanno in mano la situazione,
controlliamo il territorio, o vogliamo smentire quello che dicono
le forze dell'ordine? Io dico "no", dico che qui va detto e
ribadito in quest'aula che è garantita la sicurezza delle forze
dell'ordine. Non siamo a Milano o a Roma, capisco che il dibattito
a livello nazionale sia altro, perché lì si parla delle grandi
città metropolitane. Sono andato tempo fa al quartiere Cogne a
passeggiare nelle strade di quel quartiere, io tutta questa
violenza (rispetto a quando invece passo in alcune vie di Roma e in
periferia a Milano) non la percepisco! Ci sono delle realtà
delicate, ma non è quella situazione. Girando per Aosta, si vedono
le pattuglie della polizia e dei carabinieri e c'è un impegno
preciso di alcune amministrazioni, di cui anche voi di Stella
Alpina fate parte, come quella del Comune di Aosta, che stanno
prendendo impegni per liberare parte di vigili per metterli più sul
territorio. Stiamo quindi condividendo che servono persone
qualificate per presidiare il territorio, stiamo condividendo una
certa linea politica.
È chiaro che, di fronte a questa violenza che cresce, filosofi
come Thomas Hobbes avrebbero ricordato che
homo homini
lupus
, quindi la violenza dilaga, ma anche lui ai suoi tempi
rispondeva a questo problema della violenza con l'idea che ci
voleva uno Stato forte, addirittura persino autoritario (lontano
dalla mia sensibilità). Noi invece cosa stiamo facendo introducendo
il principio delle ronde? Stiamo introducendo il principio di uno
Stato debole, di uno Stato che non è più in grado di garantire con
le forze dell'ordine la sicurezza, di uno Stato che dice:
"vedetevela un po' voi, trovate qualche volontario che non sia
proprio uno che non ha le qualità per farlo". Ma noi sappiamo cosa
è successo nei Paesi che hanno adottato questo sistema, ossia negli
Stati Uniti, dove a far parte di tali ronde vanno le teste calde,
vanno quelli che ci impiegano un attimo ad infilarsi una pistola in
tasca, per cui poi serve un controllo sulle ronde e, oltre al
controllo che già le forze dell'ordine faticano a fare sul
territorio, bisogna fare il controllo sulle "teste calde" che vanno
a finire nelle ronde, perché uno cosa fa? Va a vedere cosa fanno le
ronde nei Paesi dove ci sono, per esempio negli Stati Uniti girano
armati e sparano sugli immigranti che provano a varcare la
frontiera nel Messico! Io allora dico: visto che c'è un problema di
violenza che cresce, visto che cresce la tensione alla violenza,
dobbiamo educare i cittadini a percorrere altre strade, non quelle
della violenza, dell'uso della forza.
Ho condiviso pienamente le parole di Monsignor Agostino
Marchetto, Segretario del Dicastero per la pastorale dei migranti,
che dice:
"le ronde sono l'abdicazione dello Stato di
diritto"
. Allora una volta tanto su questo tema non è spaccato
il Partito Democratico soltanto, ma è spaccata la Destra, perché lo
stesso Fini dice di condividere pienamente le posizioni espresse da
Monsignor Marchetto, per cui possiamo tranquillamente fare a meno
delle ronde (parola di Fini), allora una volta tanto sono spaccati
tutti su questo tema! È giusto quindi che in Valle d'Aosta, visto
che tutti sono spaccati su questo tema, vi sia una riflessione a
livello locale seria, affinché non si prenda un provvedimento
all'improvviso e si cerchi di calarlo nella nostra realtà, che ha a
mio avviso caratteristiche diverse. In questo senso l'intento non
era quello di togliere ai sindaci della Valle la potestà di
valutare questa cosa, ma era quello che era importante dare loro
un'indicazione: appunto quella che la Valle d'Aosta non è il Bronx,
non è un terreno in cui di colpo succedono tutti questi atti di
violenza che abbiamo detto, quando per anni abbiamo dichiarato che
qui la violenza era molto più contenuta. Per questo nel merito
della questione capisco l'imbarazzo di alcuni a scoprire che una
volta tanto le idee chiare non ce le ha nessuno, a me invece fa
piacere che su alcuni temi finalmente si superino certe barricate,
ma si ragioni nel merito e soprattutto si torni a ragionare sui
territorio, noi riteniamo che questa problematica sia attuale, sia
una cosa che vada presa molto sul serio, tenendo conto che qui
abbiamo storicamente messo insieme delle persone in associazioni
con scopi positivi, di solidarietà, non attribuendo loro dei
compiti ambigui (perché non è chiaro fino a che punto devono
spingersi e non c'è nessuna risorsa economica di formazione di
queste persone, è una cosa lasciata a come "la va, la va"). Non
dobbiamo percorrere una strada così in Valle d'Aosta, dove qui
storicamente le nostre persone si mettono insieme per compiere atti
di solidarietà, per venire incontro a chi è più debole. Noi invece
dobbiamo dare fiducia alle forze dell'ordine che hanno ben operato
in Valle d'Aosta.
Président
- La parole au Conseiller Caveri.
Caveri (UV)
- Per meglio precisare la richiesta a nome
della maggioranza, intenderemmo chiedere l'applicazione
dell'articolo 61 con una questione pregiudiziale di discussione in
Commissione di questo argomento. Quale Commissione? Sicuramente la
I Commissione, perché nel leggere il decreto legge si vede che il
comma 3 dell'articolo 6 dice:
"I sindaci possono avvalersi della
collaborazione di associazioni fra cittadini non armati, previa
intesa con il prefetto"
, quindi c'è un ruolo essenziale del
sindaco e non c'è alcun dubbio che questo sia in capo alla I
Commissione, tenendo conto anche della circostanza particolare che
abbiamo, della competenza esclusiva sull'ordinamento degli enti
locali. Credo fra l'altro che discutere in I Commissione questo
argomento sia interessante, perché al comma 5 si tratta un
argomento che qui è già stato affrontato nella finanziaria di due
anni fa: è la questione del sistema di vide sorveglianza. Al comma
5 dello stesso articolo 6 del decreto si legge infatti:
"per la
tutela della sicurezza urbana, i comuni possono utilizzare sistemi
di videosorveglianza in luoghi pubblici o aperti al pubblico"
,
quindi credo che sarebbe interessante poter fare una discussione di
questo genere. Penso che potremmo in questo senso chiedere di
votare tale argomento non perché vi sia da parte nostra un
imbarazzo di affrontare un tema importante, quanto perché oggi
rischieremmo di affrontarlo fra l'altro in fase di conversione di
un decreto, quindi nel momento in cui dal punto di vista giuridico
"le bocce non sono ancora ferme", perché spetterà al Parlamento
entro i 60 giorni di conversione decidere quali saranno i contenuti
definitivi. Ritengo quindi che gli argomenti che sono stati posti
dai colleghi siano meritevoli di attenzione e credo, Presidente
Zucchi, che la nostra Commissione (visto che ne sono membro)
potrebbe argomentare questo tema. La collega Impérial è
provocatrice, dice che non faccio delle citazioni dotte come il
collega Donzel, allora vorrei ricordarle che lui ha citato Hobbes e
il
homo homini lupus
, ma la prima citazione dell'uomo come
lupo è in una bella commedia di Plauto, che si chiama
"Asinaria".
Président
- La proposition est celle de faire référence à
l'article 61 du Règlement intérieur. S'il y a quelqu'un qui est
favorable au renvoi à la I
e
Commission... si le Conseil
est d'accord, on peut la renvoyer à la I
e
Commission.
Est-ce qu'il y a quelqu'un qui est contre le renvoi?
La parole au Conseiller Louvin.
Louvin (VdAV-R)
- C'è un po' di confusione sulle
procedure, allora bisogna che ci intendiamo bene. Una
puntualizzazione: i proponenti di questa risoluzione sono convinti
che in quest'aula sia opportuno presentarsi con le idee chiare,
quando c'è un dibattito politico che attraversa non solo questa
Regione, ma l'intero Paese. Abbiamo delle autorità politiche anche
di prima fila, compreso il Senatore della Valle d'Aosta, che si
sono già pronunciate in modo molto aperto sulla questione e anche
con delle opinioni che hanno molto sorpreso per il grande
entusiasmo nei confronti di questa soluzione ad un momento di
emergenza e sicurezza che viene avvertito e a cui questa risposta
sembrerebbe andare incontro. Per ciò che concerne la nostra
Regione, penso, Senatore, che queste ronde dipenderanno dal
Prefetto e sarà lui a valutare il caso e sicuramente in un momento
di emergenza non è da scartare questo aiuto. Riteniamo che l'aula
non debba sottrarsi a discutere politicamente quando il tempo è
venuto... abbiamo presentato questa risoluzione nella mattinata di
oggi confidando nella possibilità che anche le forze politiche
maturassero un'opinione. Ci siamo trovati di fronte ad una
discussione in "punta di fioretto" sulle competenze prefettizie e
il ruolo ambivalente del Presidente della Regione. L'opinione
pubblica gradisce che si sia espliciti nell'affermare una
posizione, come noi abbiamo tentato di fare, sulla questione e
avremmo gradito che venisse fatto subito con l'urgenza che il tema
richiede. Ci rendiamo però conto che la maggioranza abbia
imbarazzo, soprattutto in assenza del suo capofila, a discutere
tale questione; è evidente che c'è una situazione non ottimale dal
punto di vista delle forze di maggioranza per affrontare questo
tema. Non vogliamo "girare il coltello nella piaga", ci asterremo
su questa vostra richiesta, ben sapendo che è l'aula ad essere
sovrana dell'agenda del nostro Consiglio, è l'aula che può disporre
come deve proseguire questa discussione e, se questa Assemblea
voterà affinché venga portato in I Commissione, noi lì lavoreremo e
insisteremo affinché queste nostre opinioni vengano molto
rapidamente (mi rivolgo in particolare al Presidente della I
Commissione, ma sappiamo che è uomo d'onore dal punto di vista
degli impegni che assume in sede istituzionale) affrontate.
Ribadisco una posizione di astensione del nostro gruppo su questa
richiesta della maggioranza ex articolo 61 del Regolamento
interno.
Presidente
- Qualcuno vuole esprimersi a favore del
rinvio in Commissione? Bene. Pongo in votazione il rinvio in
Commissione della proposta di risoluzione, la Commissione
competente sarà la I:
Consiglieri presenti: 31
Votanti e favorevoli: 23
Astenuti: 8 (Bertin, Cerise Giuseppe, Chatrian, Donzel, Fontana
Carmela, Louvin, Morelli Patrizia, Rigo)
Il Consiglio approva.
Presidente
- La proposta di risoluzione è rinviata alla I
Commissione.
Con questa decisione del Consiglio i lavori sono ultimati, il
Consiglio è riconvocato per i giorni 11 e 12 marzo.
La seduta è tolta.
---
L'adunanza termina alle ore 18,40.
