Classificazione
CONSIGLIO REGIONALE
Attività consiliare d'aula



Oggetto del Consiglio n. 1335 del 9 marzo 2022 - Resoconto
OBJET N° 1335/XVI - Communications du Président de la
Région.
Bertin (Presidente) -
Punto n. 2 all'ordine del giorno.
La parola al Presidente della Regione, ne ha facoltà.
Lavevaz (UV) -
Abbiamo aperto la scorsa riunione del
Consiglio con l'assurda notizia dell'attacco russo all'Ucraina. La
speranza di quest'aula che la crisi si risolvesse in fretta si è
infranta e ancora oggi siamo confrontati con un conflitto attivo e
doloroso. Alla solidarietà espressa due settimane fa, abbiamo
voluto affiancare una serie di interventi operativi pensati per
accogliere gli Ucraini che abbandonano la loro terra a causa del
conflitto. Credo che sia opportuno sottolineare la forza della
solidarietà dimostrata da tutta la popolazione valdostana, tanto
nelle istituzioni quanto nelle associazioni della società civile e
nel desiderio dei singoli di dimostrare vicinanza.
Negli scorsi giorni abbiamo attivato un tavolo di coordinamento
che, oltre alle strutture regionali, coinvolge gli enti locali e
tanti soggetti che possono essere attivati nella prima accoglienza
dei profughi. Ci muoviamo parallelamente alle iniziative
organizzate a livello centrale, per essere pronti per accogliere
chi già in questi giorni raggiunge il territorio valdostano.
La Protezione civile regionale è stata individuata come punto di
raccordo a livello valdostano, anche con l'attivazione di un numero
verde capace di fare da collettore per tutte le informazioni. Da
una parte abbiamo istituito un percorso pensato per chi arriva in
Valle d'Aosta, una serie di tappe permettono alle persone che
arrivano di essere prese in carico dal punto di vista sanitario e
dell'ospitalità. In questo senso la Protezione civile ha iniziato a
creare un elenco di tutte le disponibilità a ospitare gratuitamente
dei profughi, attraverso un modulo che può essere reperito anche
sul sito della Regione.
Abbiamo anche deciso di lavorare insieme al terzo settore per
creare un'unica iniziativa di raccolta fondi, destinata anzitutto
alle iniziative di accoglienza sul territorio regionale. Il
progetto ha coinvolto da una parte la Regione, il CELVA, e
dall'altra la Fondazione comunitaria e il CSV. È stato quindi
attivato un fondo, ospitato dalla Fondazione comunitaria di cui ha
parlato prima il Presidente, verso il quale stiamo indirizzando le
iniziative di raccolta fondi. Ringrazio quindi il Consiglio tutto
che ha voluto partecipare attraverso i fondi dei gruppi e le
donazioni dei singoli consiglieri ad alimentare quest'iniziativa di
solidarietà.
