Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 2056 del 7 giugno 2001 - Resoconto
OGGETTO N. 2056/XI Disegno di legge: "Modalità gestionali,
organizzative e di funzionamento dell’istituto
zooprofilattico sperimentale del Piemonte, della Liguria e della
Valle d’Aosta".
Articolo 1 (Approvazione dell'accordo sull'Istituto
zooprofilattico sperimentale)
1. È approvato l'accordo tra le Regioni Piemonte, Liguria e
Valle d'Aosta riguardante le modalità di gestione, di
organizzazione e di funzionamento dell'Istituto zooprofilattico
sperimentale, allegato alla presente legge.
2. Le designazioni, le intese e le richieste previste in capo
alla Regione autonoma Valle d'Aosta dall'accordo di cui al comma 1,
sono di competenza della Giunta regionale.
Articolo 2 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Accordo tra le Regioni Piemonte, Liguria e Valle d'Aosta per le
modalità di gestione, organizzazione e funzionamento dell'Istituto
zooprofilattico sperimentale.
Articolo 1 Competenze
1. L'Istituto zooprofilattico sperimentale del Piemonte, della
Liguria e della Valle d'Aosta, di seguito denominato Istituto,
fatte salve le attribuzioni e le competenze statali, opera come
strumento tecnico - scientifico delle Regioni Piemonte, Liguria e
Valle d'Aosta, garantendo gratuitamente ai servizi veterinari delle
Aziende sanitarie locali, secondo le indicazioni della
programmazione regionale, le prestazioni e la collaborazione
necessarie all'espletamento delle funzioni veterinarie a tutela
della sanità umana ed animale, della qualità sanitaria dei prodotti
di origine animale e dell'igiene delle produzioni zootecniche.
2. L'Istituto provvede ad espletare le funzioni, i compiti e le
attività previsti dal decreto legislativo 30 giugno 1993, n. 270,
(Riordino degli Istituti zooprofilattici sperimentali, a norma
dell'articolo 1, comma 1, lettera h, della legge 23 ottobre 1992,
n. 421).
Articolo 2 Organi
1. L'Istituto ha personalità giuridica di diritto pubblico ed è
dotato di autonomia amministrativa, gestionale e tecnica.
2. Sono organi dell'Istituto:
a) il Consiglio di amministrazione;
b) il Direttore generale;
c) il Collegio dei revisori.
Articolo 3 Consiglio di amministrazione
1. Il Consiglio di amministrazione è composto da cinque membri,
di cui uno designato dal Ministro della sanità, due dalla Regione
Piemonte, uno dalla Regione Liguria ed uno dalla Regione autonoma
Valle d'Aosta.
2. I componenti del Consiglio sono scelti fra esperti, anche di
organizzazione e programmazione, in materia di sanità.
3. Il Consiglio di amministrazione resta in carica cinque anni;
i componenti possono essere confermati non più di una volta. Il
Presidente della Regione Piemonte provvede alle nomine ed alla
convocazione della prima riunione, nel corso della quale vengono
eletti il Presidente ed il Vicepresidente.
4. In caso di cessazione anticipata di uno o più membri del
Consiglio di amministrazione, si provvede alla sostituzione; i
nuovi nominati restano in carica per il tempo residuo che rimane al
Consiglio.
5. Non possono far parte del Consiglio di amministrazione:
a) i membri dei Parlamenti europeo e nazionale, dei Consigli e
delle Giunte delle Regioni interessate;
b) coloro che hanno rapporti commerciali e di servizio con
l'Istituto;
c) coloro che abbiano lite pendente con l'Istituto ovvero,
avendo un debito liquido ed esigibile, siano stati regolarmente
costituiti in mora, ai sensi dell'articolo 1219 del codice civile,
ovvero si trovino nelle condizioni di cui al secondo comma dello
stesso articolo.
6. I componenti del Consiglio di amministrazione cessano dalle
funzioni in caso di:
a) scioglimento dell'organo regionale che li ha designati;
b) dimissioni volontarie;
c) incompatibilità non rimossa entro trenta giorni dalla nomina
o dal verificarsi della relativa causa;
d) condanna con sentenza passata in giudicato, per uno dei reati
che comportino la decadenza dalla carica ai sensi dell'articolo 58
del decreto legislativo 18 agosto 2000, n. 267 (Testo unico delle
leggi sull'ordinamento degli enti locali);
e) assenza ingiustificata per tre sedute consecutive del
Consiglio di amministrazione.
7. Entro cinque giorni dalla conoscenza della sussistenza delle
condizioni previste dal comma 6, il Consiglio di amministrazione
dell'Istituto informa il Presidente della Regione Piemonte, il
quale, nei casi previsti dalle lettere c), d) ed e), provvede a
contestarne la sussistenza all'interessato, che ha dieci giorni di
tempo per controdedurre. Trascorso tale termine, valutate le
eventuali controdeduzioni, il Presidente della Regione Piemonte
decide definitivamente.
8. Nei confronti del consigliere designato dal Ministro della
sanità la contestazione viene effettuata con le stesse modalità
previste per i componenti di designazione regionale ed il
procedimento in corso è segnalato al Ministro della sanità.
Articolo 4 Attribuzioni e funzionamento del Consiglio di
amministrazione
1. Il Consiglio di amministrazione ha compiti di indirizzo,
coordinamento e verifica delle attività dell'Istituto ed in
particolare definisce, sulla base delle indicazioni programmatiche
fornite dalle Regioni e dal Ministero della sanità, per quanto di
rispettiva competenza, gli indirizzi generali per la programmazione
pluriennale dell'ente.
2. Il Consiglio di amministrazione in particolare:
a) predispone lo Statuto ed eventualmente provvede alla sua
revisione uniformandolo alla normativa vigente;
b) adotta, su proposta del Direttore generale, il regolamento
per l'ordinamento interno dei servizi dell'Istituto e la relativa
dotazione organica;
c) adotta il regolamento per la gestione economico finanziaria e
patrimoniale dell'Istituto predisposto dal Direttore generale nel
rispetto dei princìpi di cui al codice civile;
d) adotta il bilancio economico preventivo annuale e triennale
ed i relativi piani di attività, predisposti dal Direttore
generale, in attuazione degli obiettivi ed indirizzi regionali;
e) adotta, su proposta del direttore generale, il bilancio di
esercizio;
f) adotta il tariffario per le prestazioni rese nell'interesse
di terzi tenuto conto delle indicazioni regionali e
ministeriali;
g) valuta, sulla base degli obiettivi prefissati, la relazione
gestionale annuale sull'attività svolta dall'Istituto, predisposta
dal Direttore generale, trasmettendo allo stesso Direttore generale
ed ai Presidenti delle Regioni interessate le relative osservazioni
e conseguentemente decide in ordine ai compensi di cui all'articolo
6, comma 6.
3. Il Consiglio di Amministrazione, entro 10 giorni
dall'adozione trasmette i provvedimenti di cui alle lett. a), b),
c), d), e) ed f) del comma 2 alla Regione Piemonte che li approva
d'intesa con le Regioni Liguria e Valle d'Aosta.
4. La Regione Piemonte, anche su richiesta delle Regioni Liguria
e Valle d'Aosta, può incaricare il Consiglio di amministrazione di
svolgere approfondimenti e verifiche su aspetti di particolare
rilevanza per il funzionamento dell'Istituto.
5. Il Presidente convoca e presiede il Consiglio, ne dirige i
lavori assicurandone il buon andamento. Le sedute del Consiglio di
amministrazione sono valide con la presenza della maggioranza dei
suoi membri. Alle sedute partecipa con funzioni consultive il
Direttore generale; il Direttore amministrativo provvede a
garantire le funzioni di segreteria.
6. Le modalità di funzionamento del Consiglio di amministrazione
e la sua articolazione interna costituiscono oggetto di disciplina
statutaria che deve comunque prevedere la possibilità di
convocazione straordinaria dell'organo da parte dei Presidenti
delle Regioni interessate.
7. La misura delle indennità spettanti ai componenti del
Consiglio di amministrazione e al Commissario di cui all'articolo 5
è stabilita d'intesa tra le Regioni Piemonte, Liguria e Valle
d'Aosta.
Articolo 5 Scioglimento del Consiglio di
amministrazione
1. Il Consiglio di amministrazione può, con provvedimento della
Regione Piemonte, d'intesa con le Regioni Liguria e Valle d'Aosta,
essere sciolto nel caso di dimissioni della maggioranza dei
componenti, di ripetute o gravi violazioni delle disposizioni
normative o statutarie, nonché per il verificarsi di situazioni che
compromettono il regolare funzionamento dell'Istituto. Con il
provvedimento che scioglie il Consiglio viene nominato un
commissario a cui sono attribuite le funzioni e le competenze
dell'organo disciolto.
2. Il Consiglio deve essere ricostituito nel termine di novanta
giorni dalla data del suo scioglimento.
Articolo 6 Nomina e rapporto di lavoro del Direttore
generale
1. La Regione Piemonte predispone l'avviso per la presentazione
delle domande da parte dei candidati alla carica di Direttore
generale e ne cura la pubblicazione sulla Gazzetta Ufficiale della
Repubblica Italiana entro 60 giorni dalla data di vacanza
dell'ufficio e, in sede di prima applicazione, entro 90 giorni
dalla pubblicazione dell'ultima delle tre leggi regionali di
approvazione del presente accordo.
2. La predisposizione dell'elenco dei soggetti in possesso dei
requisiti previsti dal comma 3 dell'articolo 3 bis del decreto
legislativo 30 dicembre 1992, n. 502 (Riordino della disciplina in
materia sanitaria, a norma dell'articolo 1 della legge 23 ottobre
1992, n. 421) e successive modificazioni, viene svolta da una
Commissione composta da un Dirigente designato da ciascuna
Regione.
3. Il Direttore generale è nominato con deliberazione della
Giunta regionale del Piemonte, d'intesa con le Regioni Liguria e
Valle d'Aosta, tra i soggetti in possesso dei requisiti.
4. Il rapporto di lavoro del Direttore generale è esclusivo e
regolato da contratto triennale di diritto privato stipulato tra il
Presidente della Regione Piemonte ed il Direttore generale
nominato. Il contratto viene stipulato sulla base di uno schema
predisposto dalla Regione Piemonte, d'intesa con le Regioni Liguria
e Valle d'Aosta.
5. Trascorso un anno dalla nomina, la Regione Piemonte,
acquisita la valutazione sulla relazione gestionale dell'Istituto,
d'intesa con le Regioni Liguria e Valle d'Aosta, procede o meno
alla conferma entro i tre mesi successivi alla scadenza del
termine.
6. Il trattamento economico annuo del Direttore generale è
determinato dalla Regione Piemonte, d'intesa con le Regioni Liguria
e Valle d'Aosta, in misura comunque non superiore a quello previsto
per i Direttori generali delle Aziende sanitarie delle Regioni
interessate. Il compenso, nella misura massima del venti per cento
dello stesso, può essere integrato da un'ulteriore quota sulla base
dei risultati di gestione ottenuti e della realizzazione degli
obiettivi fissati annualmente dal Consiglio di Amministrazione su
indicazione delle Regioni. Gli oneri derivanti dall'applicazione
del contratto sono a carico del bilancio dell'Istituto.
7. Per quanto non previsto dal presente accordo relativamente
alla disciplina del rapporto di lavoro del Direttore generale, si
fa riferimento alle disposizioni del d.lgs. 502/1992 e successive
modificazioni in quanto applicabili.
Articolo 7 Competenze del Direttore generale
1. Il Direttore generale ha la rappresentanza legale
dell'Istituto, lo gestisce e ne dirige l'attività scientifica.
2. Il Direttore generale in particolare:
a) propone al Consiglio di amministrazione il bilancio triennale
a scorrimento, il bilancio economico preventivo ed i relativi piani
di attività;
b) propone al Consiglio di amministrazione il bilancio di
esercizio;
c) sottoscrive i contratti e le convenzioni;
d) predispone la relazione gestionale annuale sull'attività
svolta dall'Istituto e la propone al Consiglio di amministrazione
per la valutazione;
e) propone al Consiglio di amministrazione il regolamento per
l'ordinamento interno dei servizi dell'Istituto e la relativa
dotazione organica;
f) attiva un efficace sistema di informazioni sulle prestazioni
erogate, sulle tariffe e sulle modalità di accesso ai servizi in
attuazione delle previsioni dell'articolo 14 del d.lgs. 502/1992 e
successive modificazioni;
g) istituisce un'apposita struttura di controllo interno, come
previsto dal decreto legislativo 30 luglio 1999, n. 286 (Riordino e
potenziamento dei meccanismi e strumenti di monitoraggio e
valutazione dei costi, dei rendimenti e dei risultati dell'attività
svolta dalle Amministrazioni pubbliche, a norma dell'articolo 11
della Legge 15 marzo 1997, n. 59) per la verifica, mediante
valutazioni comparative dei costi, dei rendimenti e dei risultati,
della corretta ed economica gestione delle risorse attribuite ed
introitate nonché dell'imparzialità e del buon funzionamento
dell'azione amministrativa.
3. Sono comunque riservati al Direttore generale gli atti di
nomina, sospensione o decadenza del Direttore amministrativo e del
Direttore sanitario.
Articolo 8 Incompatibilità e cause di decadenza del Direttore
generale
1. Le cause di incompatibilità e di decadenza del Direttore
generale sono quelle stabilite dalla normativa nazionale per i
Direttori generali delle Aziende sanitarie locali.
2. L'accertamento delle condizioni di incompatibilità del
Direttore generale spetta alla Regione Piemonte. La sussistenza
delle eventuali incompatibilità è contestata mediante comunicazione
al Direttore generale che, entro dieci giorni dal ricevimento della
medesima, provvede a rimuoverne le cause, dandone notizia al
Presidente della Regione Piemonte. Decorso tale termine senza che
le cause siano rimosse, il Direttore generale è dichiarato decaduto
dall'incarico con provvedimento del Presidente della Regione
Piemonte.
3. La sopravvenienza dei motivi di incompatibilità di cui al
comma 1 è sempre causa di decadenza.
Articolo 9 Direttore amministrativo e Direttore
sanitario
1. Il Direttore generale nomina un Direttore amministrativo e un
Direttore sanitario, che lo coadiuvano nell'espletamento delle sue
funzioni.
2. Il Direttore amministrativo è un laureato in discipline
giuridiche o economiche che non abbia compiuto il
sessantacinquesimo anno di età e sia in possesso di documentata
attività professionale di direzione tecnica o amministrativa, con
esperienza dirigenziale maturata per un periodo di tempo non
inferiore a cinque anni in enti o strutture pubbliche o
private.
3. Il Direttore sanitario è un medico veterinario che non abbia
compiuto il sessantacinquesimo anno di età ed in possesso di
documentata attività professionale di direzione
tecnico-scientifica, con esperienza dirigenziale maturata per un
periodo non inferiore a cinque anni nei settori pubblico o privato
della sanità veterinaria.
4. Il Direttore amministrativo dirige i servizi amministrativi
dell'Istituto e risponde al Direttore generale, cui fornisce parere
obbligatorio su tutti gli atti relativi alle materie di
competenza.
5. Il Direttore sanitario dirige i servizi sanitari
dell'Istituto e risponde al Direttore generale, cui fornisce parere
obbligatorio su tutti gli atti relativi alle materie di
competenza.
6. Il Direttore generale è tenuto a motivare i provvedimenti
adottati in difformità dai pareri resi dai Direttori amministrativo
o sanitario.
7. Il Direttore amministrativo e il Direttore sanitario cessano
dall'incarico entro tre mesi dalla data di nomina del nuovo
Direttore generale e possono essere riconfermati.
8. Il rapporto di lavoro dei due direttori è di durata
triennale, esclusivo e a tempo pieno, regolato da contratto di
diritto privato; per quanto non previsto dal presente accordo
trovano applicazione le previsioni di cui al d.lgs. 502/1992 e
successive modificazioni.
9. Il trattamento economico annuo dei Direttori amministrativo e
sanitario è fissato in misura pari al settanta per cento del
compenso attribuito al Direttore generale. Il predetto trattamento
può essere integrato da un'ulteriore quota, nella misura massima
del venti per cento dello stesso, sulla base dei risultati di
gestione ottenuti e della realizzazione degli obiettivi prefissati
annualmente dal Direttore generale da misurarsi mediante appositi
indicatori.
Articolo 10 Collegio dei revisori
1. Il Collegio dei revisori dura in carica cinque anni ed è
composto da cinque membri, designati uno dal Ministero della
sanità, uno dal Ministero del tesoro, uno dalla Regione Piemonte,
uno dalla Regione Liguria ed uno dalla Regione Valle d'Aosta,
scelti tra i revisori contabili iscritti nel registro previsto
dall'articolo 1 del decreto legislativo 27 gennaio 1992, n. 88
(Attuazione della direttiva n. 84/253/CEE, relativa
all'abilitazione delle persone incaricate del controllo di legge
dei documenti contabili).
2. Il Collegio dei revisori vigila sulla gestione amministrativa
contabile e sull'osservanza delle leggi e dei regolamenti ed in
particolare:
a) esamina il bilancio triennale, il bilancio preventivo
economico annuale, il bilancio di esercizio; verifica la
corrispondenza dei medesimi alle risultanze delle scritture
contabili ed informa il controllo sugli atti ai princìpi contenuti
nell'articolo 2403 del codice civile;
b) accerta almeno ogni trimestre la consistenza di cassa;
c) può chiedere notizie al Direttore generale sull'andamento
dell'Istituto;
d) redige, almeno semestralmente, una relazione sull'andamento
dell'Istituto e la trasmette alle Regioni interessate, al Ministero
del tesoro nonché al Direttore generale.
3. I revisori possono, in qualsiasi momento, procedere, anche
individualmente, ad atti di ispezione e controllo.
4. Le modalità di funzionamento del Collegio dei revisori e la
sua articolazione interna sono disciplinate dallo statuto che dovrà
comunque garantire il rispetto dei princìpi di efficacia e
continuità della funzione attribuita al medesimo, assicurandone
altresì la piena autonomia.
5. Ai componenti del Collegio dei revisori spetta un
corrispettivo stabilito dal Consiglio di amministrazione secondo
quanto previsto dall'articolo 13 del d.lgs. 88/1992.
Articolo 11 Osservatorio Epidemiologico Veterinario
Presso l'Istituto è istituito l'Osservatorio Epidemiologico
Veterinario che svolge attività di sorveglianza epidemiologica,
vigilanza e controllo.
Articolo 12 Organizzazione
1. L'Istituto è ripartito in laboratori ed uffici
amministrativi, dislocati presso la sede centrale di Torino e le
sezioni periferiche. L'istituzione di nuove sezioni provinciali o
la eventuale soppressione di quelle esistenti sono soggette a
formale atto di approvazione della Giunta della Regione nel cui
territorio l'istituzione o la soppressione è proposta.
2. L'organizzazione interna ed il funzionamento dell'Istituto
sono stabiliti dal regolamento per l'ordinamento interno dei
servizi dell'Istituto, di cui all'articolo 4, comma 2, lettera b),
nel rispetto dei seguenti princìpi:
a) nell'ambito dell'organizzazione sia prevista la possibilità
di individuare, a fronte delle esigenze regionali, modalità di
coordinamento tecnico-organizzativo delle strutture
territoriali;
b) l'organizzazione centrale e territoriale garantisca, secondo
criteri di economicità di gestione, l'erogazione delle prestazioni
e dei servizi individuati dalla programmazione regionale e lo
stretto collegamento con i Servizi veterinari delle Aziende
sanitarie locali;
c) siano previste strutture organizzative che assicurino
l'espletamento delle funzioni in materia di sanità animale, igiene
della produzione, trasformazione, commercializzazione,
conservazione e trasporto degli alimenti di origine animale e loro
derivati, igiene degli allevamenti e delle produzioni
zootecniche.
Articolo 13 Buone pratiche di laboratorio
1. L'Istituto, al fine di garantire un'attività di
certificazione conforme alle prescrizioni comunitarie, adegua
costantemente i requisiti strutturali e di funzionamento alla
normativa vigente sulla qualità dei servizi, in particolare per
quanto attiene all'applicazione delle buone pratiche di
laboratorio.
Articolo 14 Finanziamento e gestione economica e
patrimoniale
1. Il finanziamento dell'Istituto è assicurato dalle entrate
previste all'articolo 6 del d.lgs. 270/1993 e successive
modificazioni. La gestione economica, finanziaria e patrimoniale
dell'Istituto è ispirata ai princìpi di cui al d.lgs. 502/1992 e
successive modificazioni.
Articolo 15 Personale
1. Il rapporto di lavoro del personale dell'Istituto è
disciplinato dalle disposizioni contenute nel d.lgs. 502/1992 e
successive modificazioni e dai contratti collettivi nazionali di
lavoro del comparto e della dirigenza sanitaria.
2. Le modalità di assunzione avvengono nel rispetto di quanto
previsto dai commi 2 e 3 dell'articolo 7 del d.lgs. 270/1993 e
successive modificazioni.
Articolo 16 Prestazioni rese nell'interesse di terzi
1. L'Istituto può stipulare convenzioni o contratti per la
fornitura di servizi o per l'erogazione di prestazioni ad enti,
associazioni, organizzazioni pubbliche e private, purché
compatibili con i compiti istituzionali di controllo.
2. La stipula di convenzioni e contratti è subordinata al pieno
assolvimento delle funzioni istituzionali dell'Istituto.
3. Fermo quanto previsto dalla lett. f) del comma 2
dell'articolo 4, le tariffe minime per i servizi e le prestazioni
sono definite dal Consiglio di amministrazione tenuto conto del
costo:
a) del personale impiegato e direttamente imputabile alla
singola prestazione;
b) dei materiali utilizzati e direttamente imputabili alla
singola prestazione prodotta;
c) delle attrezzature e di tutti gli altri costi fissi comuni e
generali da imputarsi alla singola prestazione prodotta in
proporzione diretta alla somma dei costi indicati dalle lettere a)
e b).
Articolo 17 Funzioni di controllo
1. Sono soggetti all'approvazione della Regione Piemonte,
d'intesa con le Regioni Liguria e Valle d'Aosta:
a) lo Statuto e le sue modifiche;
b) il regolamento per l'ordinamento interno dei servizi
dell'Istituto;
c) il regolamento per la gestione economico finanziaria
patrimoniale;
d) il tariffario per le prestazioni rese nell'interesse di
terzi;
e) il bilancio triennale, il bilancio preventivo economico
annuale con i relativi piani di attività;
f) il bilancio di esercizio.
2. Le deliberazioni si intendono approvate se nel termine di 40
giorni dalla data di ricevimento la Giunta regionale del Piemonte
non ne abbia pronunciato l'annullamento con provvedimento
motivato.
3. Le deliberazioni di cui al comma 1, entro il termine di cui
al comma 3 dell'articolo 4, sono trasmesse contemporaneamente alla
Regione Piemonte ed alle Regioni Liguria e Valle d'Aosta che
possono prospettare osservazioni o rilievi ai fini della decisione
di controllo.
4. Il termine di cui al comma 2 può essere interrotto per una
sola volta se prima della scadenza la Regione Piemonte richieda
all'Istituto elementi integrativi di giudizio; in tal caso dal
momento della ricezione dei chiarimenti richiesti, che devono
pervenire entro 20 giorni a pena di decadenza, decorre un nuovo
periodo di 30 giorni.
5. Per l'istruttoria degli atti sottoposti a controllo, nonché
per la risoluzione di eventuali questioni applicative del presente
accordo, la Giunta regionale del Piemonte istituisce e coordina un
gruppo tecnico composto da due funzionari designati da ciascuna
Regione.
Président Je tiens à rappeler que la V
ème
Commission a examiné ce projet de loi, en exprimant à
l’unanimité son avis favorable avec un amendement,
portant modifications à l’article 1
er
; le
Conseil permanent des collectivités locales a exprimé un avis
favorable.
La parole au rapporteur, le Conseiller Rini.
Rini (UV)
La difesa del patrimonio zootecnico dalle
malattie infettive che hanno penalizzato in modo pesante il già
misero reddito degli allevatori, ha fatto sì che già dagli inizi
del secolo scorso sorgessero gli istituti zooprofilattici, che con
il passare degli anni e con le nuove esigenze di tutela della
salute pubblica e di protezione del consumatore sono stati
trasformati in enti di diritto pubblico. Nell’ambito
del Servizio sanitario nazionale è sotto il controllo delle
regioni.
In base all’articolo 1 della legge n. 421/1992,
con il disegno di legge n. 270, sono state dettate le norme per il
riordino degli istituti, prevedendo anche in base alla legge n.
502/1992 che le regioni disciplinino le modalità gestionali, il
funzionamento organizzativo degli stessi, oltre alla disciplina
delle funzioni di vigilanza amministrativa di indirizzo e di
verifica.
Con il presente disegno di legge, oltre ad adempiere a quanto
previsto dalle leggi citate, nell’accordo con le
Regioni Piemonte e Liguria si è voluto recuperare la funzionalità
dell’ente, puntando soprattutto alla valorizzazione
della funzione di tutela della salute pubblica e di protezione del
consumatore attraverso la lotta delle malattie infettive del
bestiame ed al controllo sui prodotti di origine animale.
L'Istituto zooprofilattico sperimentale sarà caratterizzato
quale presidio di diagnosi, ricerca e assistenza specializzata per
i servizi veterinari pubblici. Visto che l'Istituto zooprofilattico
interessa tre regioni: la Valle d’Aosta, il Piemonte
e la Liguria, fra le tre regioni si è trovato un accordo per le
modalità di gestione, organizzazione e funzionamento dello stesso,
accordo che oggi questo Consiglio è chiamato ad approvare
congiuntamente al disegno di legge, che demanda, fra
l’altro, alla Giunta regionale quanto previsto in
capo alla Regione autonoma Valle d’Aosta.
Analizzando l’accordo, vediamo che vengono
sancite le competenze e le funzioni dell’istituto,
che risulta essere lo strumento tecnico-scientifico che garantisce
in modo gratuito ai servizi veterinari delle ASL le prestazioni e
la collaborazione per l’espletamento delle funzioni
veterinarie a tutela della salute umana ed animale, della qualità
sanitaria dei prodotti di origine animale e
dell’igiene delle produzioni zootecniche. Vengono
disciplinati vari organi: Consiglio di amministrazione, Direttore
generale e Collegio dei revisori.
Il Consiglio di amministrazione sarà composto da cinque membri,
di cui un dirigente del Ministero della sanità, due della Regione
Piemonte, uno della Regione Liguria e uno per quanto riguarda la
Valle d’Aosta. Questo resterà in carica cinque anni,
prevedendo che i componenti decadono in caso di scioglimento
dell’organo regionale che li ha designati.
La nomina del Direttore generale ed il suo trattamento economico
avviene con deliberazione della Giunta regionale del Piemonte, e
questo d’intesa con la Regione Valle
d’Aosta e la Regione Liguria. Il Direttore
amministrativo e sanitario saranno nominati dal Direttore generale
e rimarranno in carica per tre anni.
Vengono poi sancite le competenze dei vari organi. Si evince che
l’istituto è ripartito in uffici e laboratori
dislocati oltre che presso la sede centrale di Torino, nelle
sezioni periferiche, le cui istituzioni o soppressioni saranno
approvate dalla Giunta regionale di competenza. Il finanziamento
dell’istituto è assicurato dalle previsioni del
decreto legislativo n. 270/1993, mentre il rapporto di lavoro del
personale è disciplinato dal decreto legislativo n. 502/1992, oltre
che dai contratti collettivi nazionali del comparto e della
dirigenza sanitaria. L’istituto potrà fornire
servizi e prestazioni nell’interesse di terzi,
previa stipula di convenzioni e contratti di servizio.
Vorrei poi fare rilevare che la presente legge avrà effetto solo
quando tutte e tre le regioni avranno approvato le leggi ed il
regolamento, e che se anche solo un Consiglio dovesse apportare una
sola minima modifica al testo dell’accordo, lo
stesso dovrà riprendere l’iter nelle commissioni e
nei rispettivi Consigli regionali.
Il presente disegno di legge, che non comporta spese a carico
della Regione, è stato approvato all'unanimità in V Commissione ed
ha avuto il parere favorevole del Consiglio permanente degli enti
locali, che aveva comunque suggerito alcune modifiche che non
essendo sostanziali sia l’Assessore che la V
Commissione hanno ritenuto di non accogliere, per non dover poi
ricominciare l’iter a livello interregionale. A
questo proposito vorrei dire che per la Regione Piemonte
c’è già stato l’okay della
commissione consiliare e il provvedimento dovrebbe essere già
passato ieri in Consiglio, mentre per la Liguria
l’okay della commissione consiliare
c’è già e dovrebbe passare in poco tempo in
Consiglio.
Detto questo, concludo con la speranza che
l’applicazione di questo provvedimento potrà dare
più tranquillità e fiducia ai cittadini in relazione alla propria
salute, e altrettanta tranquillità agli allevatori per quanto
riguarda la bontà e la qualità dei loro prodotti, qualità e bontà
che non potranno che riflettersi in termini di maggior reddito o
minor perdita per le loro aziende.
Non dobbiamo mai dimenticarci che soprattutto in Valle
d’Aosta la figura dell’agricoltore e
dell’allevatore è importantissima anche per quanto
riguarda il mantenimento del territorio e che soprattutto le
giovani generazioni non sono più disposte a sacrificarsi per
un’attività che non remunera in proporzione alla
fatica che richiede.
Se questo provvedimento potrà contribuire, anche solo
parzialmente, a ridare fiducia agli agricoltori e agli allevatori,
tutte le attività collegate al territorio, come ad esempio il
turismo, ne potranno trarre beneficio e questo sicuramente
nell’interesse di noi tutti.
Président
Le débat est ouvert. Si personne ne demande la
parole, la discussion est close.
Je rappelle que le texte de l’article
1
er
a été amendé par la V
ème
Commission, je
donne lecture de l’amendement:
Emendamento Il comma 1 dell'articolo 1 è sostituito dal
seguente:
"1. È approvato l'accordo tra le Regioni Piemonte, Liguria e
Valle d'Aosta riguardante le modalità di gestione, di
organizzazione e di funzionamento dell'Istituto zooprofilattico
sperimentale, allegato alla presente legge, che si applica dalla
data di entrata in vigore dell'ultima delle tre leggi regionali di
approvazione dello stesso.".
Je soumets au vote l’article 1
er
dans
le texte amendé:
Articolo 1 (Approvazione dell'accordo sull'Istituto
zooprofilattico sperimentale)
1. È approvato l'accordo tra le Regioni Piemonte, Liguria e
Valle d'Aosta riguardante le modalità di gestione, di
organizzazione e di funzionamento dell'Istituto zooprofilattico
sperimentale, allegato alla presente legge, che si applica dalla
data di entrata in vigore dell'ultima delle tre leggi regionali di
approvazione dello stesso.
2. Le designazioni, le intese e le richieste previste in capo
alla Regione autonoma Valle d'Aosta dall'accordo di cui al comma 1,
sono di competenza della Giunta regionale.
Conseillers présents et votants: 31
Pour: 31
Le Conseil approuve à l’unanimité.
Je soumets au vote l’article 2:
Conseillers présents: 32
Votants: 31
Pour: 31
Abstentions: 1 (Vallet)
Le Conseil approuve.
Je soumets au vote l’annexe:
Conseillers présents et votants: 34
Pour: 34
Le Conseil approuve à l’unanimité.
Je soumets au vote la loi dans son ensemble:
Conseillers présents et votants: 34
Pour: 34
Le Conseil approuve à l’unanimité.
