Classificazione
ASSISTENZA SANITARIA E OSPEDALIERA



Oggetto del Consiglio n. 1905 del 19 ottobre 2022 - Resoconto
OGGETTO N. 1905/XVI - Interrogazione a risposta immediata:
"Programmazione di azioni volte a riportare alla normalità le liste
d'attesa della sanità valdostana".
Marguerettaz (Presidente) -
Punto n. 8.01 all'ordine del
giorno. Per la presentazione, ha chiesto la parola il collega
Baccega, ne ha facoltà.
Baccega (FI) -
Facciamo riferimento nell'interrogazione a
risposta immediata alle affermazioni di alcuni direttori di
dipartimento ospedaliero relativamente alla carenza di posti a
disposizione per pre-ricovero e per il post intervento
chirurgico.
Abbiamo valutato che questa criticità, che è annosa, non è del
momento ma si porta dietro, ovviamente, tutte le ripercussioni che
sono determinate dal Covid-19; crediamo che l'approfondimento sulle
liste d'attesa debba essere un approfondimento serio, fatto con
cognizione di causa e sulla base di un confronto serrato.
Abbiamo verificato che la deliberazione n. 435 del 5 settembre
2022 del direttore generale dell'Azienda USL approva un nuovo
programma attuativo aziendale di governo delle liste d'attesa e,
preso atto che si è riunita l'apposita cabina di regia a suo tempo
formata, considerato che nonostante la campagna vaccinale, le sue
varianti sono ancora presenti e i contagi sono in aumento, noi
chiediamo quali azioni sono state programmate per riportare alla
normalità le lunghe liste d'attesa chirurgiche e di recupero delle
prestazioni di ricovero di specialistica ambulatoriale, diagnostica
e di screening ancora in lista d'attesa. In particolare quando si
potrà tornare alla normalità.
Presidente -
Per la riposta, ha chiesto la parola
l'assessore Barmasse.
Barmasse (UV) -
Io spero, vista la complessità della
risposta, di non sforare di tanto, ma di pochi secondi.
Prima di presentare all'Aula i dati e le azioni intraprese,
secondo me c'è un aspetto doveroso da chiarire, questo anche perché
è giusto che si parta da dei dati precisi e uno stato di fatto
della situazione.
Smaltire l'accumulo di prestazioni che al 31 dicembre 2021 si
era creato a seguito della sospensione dell'attività per sicurezza
rispetto al contagio non significa che nel 2022 l'attività da
erogare si è esaurita dalle liste di attesa al 31 dicembre scorso,
in quanto nel 2022 nuovi pazienti necessitano di ricovero e di
specialistica e nuovi residenti entrano nelle corti da sottoporre a
screening oncologico.
Questo per chiarire che l'Azienda USL, al pari di tutte le
Aziende USL italiane, ha una doppia filiera parallela da gestire,
come ovunque in Italia in questo momento, con risorse di personale
non sempre sufficienti, e torniamo fondamentalmente al problema
degli infermieri.
Abbiamo la filiera dei pregressi accumulati al 31-12-2021 causa
pandemia e quella delle nuove richieste di prestazione a partire
dal primo gennaio 2022 e continuamente alimentate.
Questo può sembrare ovvio ma è bene chiarirlo, anche per capire
i dati.
Come già noto a quest'Aula, in merito al pregresso che ha
aumentato le liste d'attesa cosiddette fisiologiche dell'anno,
tutto il percorso finanziato con fondi dello Stato per tramite
della legge 104/2020 per il recupero delle prestazioni
post-pandemia di specialistica ambulatoriale, ricoveri e screening,
rigorosamente guidato da procedure formalizzate e standardizzate da
parte del Ministero alle Regioni, finanche nelle modalità di
raccolta d'invio degli stessi dati con cadenza trimestrale.
È infatti di questi giorni l'invio dei dati al Ministero
relativi al terzo trimestre 2022.
Partendo dal dato pregresso delle prestazioni in attesa al 31
dicembre 2021, la situazione di maggiore criticità è indubbiamente
quella in capo ai ricoveri, sia per la mancanza di personale
infermieristico da dedicare alla gestione dell'intero potenziale di
offerta di posti letto, sia per l'occupazione di letti per casi
Covid che sono ancora presenti.
Sul fronte ricoveri, quindi, le azioni riguardano una quota
parte dei posti letto che sarà resa disponibile a seguito di una
razionalizzazione dei ricoveri Covid di anziani ospiti delle
attuali micro comunità che vedono impropria questa forma
assistenziale anche per lo stesso paziente.
La DGR n. 751 del 27 giugno 2022 che, nel modificare e integrare
le aree e le attività soggette al limite massimo di spesa
dell'assistenza ospedaliera erogata per il tramite del privato
accreditato, prevede, ai fini dello smaltimento delle liste di
attesa specifiche, sia l'invio presso la struttura privata
ospedaliera di Saint-Pierre - gestita dalla società ISAR - di
pazienti per prestazioni ortopediche (riconducibili al DRG 544 a
sostituzione delle articolazioni maggiori e di DRG 211) e per
interventi su anche e femori in soggetti di età maggiori di 17 anni
senza complicanze, classe ASA bassa, liberando così posti letto
presso l'Ospedale Parini, sia il ricovero presso la struttura
privata ospedaliera di Saint-Pierre di pazienti chirurgici in lista
d'attesa presso l'Ospedale regionale, trattabili in regime di Day
Surgery di chirurgia generale, la lista più numerosa fra quelle
chirurgiche, circa il 60% degli interventi in arretrato sono da Day
Surgery.
Nel dettaglio, i recuperi del terzo trimestre 2022 per tipologia
di prestazioni sospese al 31-12-2021 previste dal piano operativo
regionale, al netto dell'attività prodottasi nel 2022, è la
seguente: viene recuperata in percentuale come ricovero il 16%,
abbiamo ancora un 84% da recuperare.
Per quanto riguarda, invece, le prestazioni di specialistica,
sono state recuperate il 78,5% delle prestazioni e, per quanto
riguarda lo screening, il 96,6% delle prestazioni, questo nel terzo
trimestre di quest'anno.
Entro la fine dell'anno, come previsto dal piano operativo, gli
screening e la specialistica ambulatoriale torneranno a situazione
pre-Covid in materia di tempi di attesa, mentre per i ricoveri si
stanno intensificando le strategie di smaltimento dei
pregressi.
Per parte sua, l'Azienda USL ha complessivamente avviato le
seguenti azioni: reclutamento del personale medico e del comparto
sanitario per contrastare la carenza di organico, al 20 ottobre
prossimo, ad esempio, scade il termine per la presentazione dei
titoli a ventidue concorsi per dirigenti sanitari medici e non
medici e personale del comparto; assegnazione di obiettivi
specifici alle strutture complesse e collegate all'attribuzione del
risultato nell'ambito del processo di budget per lo smaltimento
delle liste di attesa e per il contenimento dei tempi di attesa;
utilizzo dei fondi per la libera professione per l'azienda
finalizzate alla riduzione delle liste d'attesa per erogare
prestazioni aggiuntive; convenzioni con strutture private
accreditate, sia sul territorio regionale sia nel Canavese, per
ottenere prestazioni diagnostiche e visite specialistiche
aggiuntive, allo scopo di svuotare le liste accumulate; definizione
di un nuovo piano per l'emergenza Covid, finalizzato a massimizzare
la possibilità di ricovero di pazienti Covid senza bloccare le
attività programmate, che sta permettendo di recuperare un numero
molto elevato di pazienti Covid senza bloccare le altre attività
ordinarie, negli ultimi giorni infatti sono stati ricoverati fino a
45 pazienti Covid in Ospedale e 15 nelle RSA per un totale di 60
pazienti senza bloccare l'attività chirurgica programmata, si
tratta, per intenderci, di numeri che in passato comportavano
l'apertura di tre reparti Covid, oltre al blocco totale
dell'attività programmata.
L'ultimo punto riguarda la cabina di regia, citata dal
Consigliere, che si riunisce regolarmente e verbalizza formalmente
i contenuti degli incontri, i quali però non trattano aspetti
organizzativi dei servizi ma tecnici, come, ad esempio,
l'appropriatezza delle richieste e la corretta attribuzione dei
codici di prestazione, che permette di distinguere, tra tutte le
prestazioni, quelle esigibili del diritto al rispetto del tempo
massimo di attesa. Su quest'aspetto, ad esempio, permane ancora
molta disinformazione, sono solo le prestazioni con codice di primo
accesso, per legge, ad avere diritto al tempo massimo di attesa. Le
visite di controllo, infatti, vengono gestite direttamente dalla
struttura che ha già in carico il paziente che valuta la
periodicità delle visite in base allo stato di salute del paziente
in carico.
Ringrazio anticipatamente per il tempo che mi è stato
concesso.
Presidente -
Sicuramente è una Question Time molto
corposa, quindi diciamo che forse il tempo era necessario. Collega
Baccega, per la replica.
Baccega (FI) -
Ringrazio l'Assessore per la risposta, in
realtà non sono riuscito a stargli dietro rispetto ai dati che ha
fornito.
Evidentemente il tema non si può risolvere con la Question Time,
ma è un tema che ha bisogno di un approfondimento serio, anche per
dare delle risposte, per dirci come ci si sta muovendo e per poter
dare all'esterno delle risposte che, in qualche modo, ci vengono
sollecitate.
Sappiamo che abbiamo 1.883 pazienti in lista d'attesa
chirurgica, 172 pazienti in pre-ricovero, 2.055 interventi ancora
da fare, poi guardiamo la questione delle visite dermatologiche:
247 giorni e 230 giorni per una visita gastroenterologica.
Bisogna recuperare in qualche modo, e questo non vuol dire che
siamo qua a picchiare e puntare il dito su qualcuno, bensì siamo
qua dire che vogliamo fare in modo che tutto il sistema possa
mettersi quantomeno in una migliore posizione rispetto a questo
tema.
Molto probabilmente presenteremo una risoluzione nella quale
andremo a chiedere proprio di ritornare solo su questo tema in V
Commissione per fare adeguati approfondimenti e per recepire le
informazioni che lei gentilmente oggi ci ha dato.
Presidente -
Ha chiesto la parola il collega Chatrian per
mozione d'ordine.
Chatrian (AV-VdA Unie) -
A nome della maggioranza
chiederei un momento di sospensione.
Presidente -
Sospensione accordata.
La seduta è sospesa dalle ore 15:39 alle ore 15:56. Dalle ore
15:56 assume la Presidenza il presidente Bertin.
Bertin (Presidente) -
Riprendiamo i lavori dopo la breve
sospensione. Consigliere Chatrian, immagino per mozione d'ordine
per la sospensione.
Chatrian (AV-VdA Unie) -
Grazie per la disponibilità, per
aver avuto modo di confrontarci come maggioranza. Annuncio che tra
breve presenteremo una risoluzione a seguito delle dichiarazioni
del collega Lucianaz, fatte proprio sul Coronavirus e
sull'importanza comunque legata al fatto che sembra sia stata una
pagliacciata quella del Coronavirus.
Riteniamo politicamente doveroso presentare, a nome della
maggioranza, una risoluzione. Grazie per la disponibilità del
tempo.
