Classificazione
ENTI LOCALI
Comuni
FINANZA REGIONALE E LOCALE



Oggetto del Consiglio n. 2419 del 16 maggio 2012 - Resoconto
OGGETTO N. 2419/XIII - Interpellanza: "Ipotesi di
organizzazione autonoma della riscossione dei tributi locali da
parte dei Comuni".
Interpellanza
Numerosi enti locali ritengono di non condividere l'approccio
di Equitalia nei confronti dei contribuenti e stanno procedendo ad
attivare autonome modalità di riscossione delle imposte locali
attuali e pregresse.
L'Anci ha annunciato l'intenzione di costituire una società
di riscossione dei tributi locali al servizio esclusivo dei Comuni,
gestita e partecipata dall'Anci stessa che si occuperebbe non solo
della riscossione ordinaria ma anche di quella coattiva, e quindi
del recupero dei crediti per multe e tasse non pagate.
I sottoscritti Consiglieri regionali
Interpellano
la Giunta regionale per sapere:
1) Quante procedure coattive siano attualmente in corso da
parte di Equitalia rispetto a contribuenti della nostra
Regione.
2) Se siano in corso di adozione iniziative dei comuni
valdostani per dare corso a modalità autonome di riscossione delle
imposte.
3) Se siano state promosse iniziative di raccordo fra i
comuni valdostani per l'espletamento di tale funzione.
4) Se la Giunta regionale intenda assumere un ruolo di
coordinamento in un eventuale processo di organizzazione autonoma
della riscossione dei tributi.
F.to: Louvin - Chatrian - Bertin
Presidente
- Torniamo al punto n. 13 all'ordine del
giorno. Vi segnalo solo che
le Conseiller Comé a présenté son
rapport sur le projet de loi n° 187.
La parola al Consigliere Louvin.
Louvin (ALPE)
- Grazie Presidente.
Bene, Presidente, è tornato dal
Concours Cerlogne
, ci
porta buone notizie...ma vedo che lei è quasi ubiquo, quindi ci
consente di non ritardare questi temi che sono per noi temi di
scandaglio, di approfondimento, perché non hanno avuto, grazie a
Dio, al momento un impatto significativo sulla nostra realtà, non
così drammatico come purtroppo abbiamo registrato essere in altre
città. Stiamo parlando della problematica di Equitalia e della
riscossione non solo delle imposte, ma della riscossione coattiva
di quanto non pagato, perché credo che il nucleo della questione
sia questo. Ci dirà poi il Presidente come sono organizzati i
Comuni per quanto riguarda le procedure ordinarie, ma ad aver
suscitato particolare emozione, drammatiche condizioni sono state
soprattutto le vicende di riscossione coattiva di tributi, vuoi per
la maniera, vuoi per l'entità, vuoi perché Equitalia ha un ricarico
sugli stessi proventi che vengono recuperati presso i privati.
Equitalia ha chiuso con un forte attivo il proprio esercizio con
28.000.000 di euro, mentre abbiamo visto, a volte anche per cifre
apparentemente non elevate, esplodere delle situazioni drammatiche
in famiglie, imprese e altri soggetti economici.
Ci pareva giusto quindi che anche nella nostra regione se ne
parlasse con attenzione, per sapere soprattutto come intendono
muoversi i nostri Comuni rispetto a proposte che sono emerse, a
decisioni che sono state assunte in qualche caso da altri Comuni
italiani per quanto riguarda le procedure di riscossione coattiva.
Ci è parso di capire, stando alla ricostruzione che ne abbiamo
potuto fare, che ci sia una scadenza a fine anno della necessità di
avvalersi di Equitalia per quanto riguarda la riscossione coattiva,
quindi ci sarà una possibilità di organizzarsi; abbiamo sentito di
iniziative che venivano assunte a livello generale dall'ANCI in
Italia o da singoli Comuni. Chiediamo quindi cosa si sta delineando
come scenario e qual è il ruolo che la Presidenza della Regione nel
suo rapporto con gli enti locali assume in questo momento come
eventuale guida, o accompagnamento, o sostegno di un riordino per
quanto attiene questa problematica.
Noi - ma penso tutti - siamo preoccupati per quanto si sta
avverando, non abbiamo un quadro preciso - e non sappiamo se sia
già possibile averlo - delle sofferenze che abbiamo nella nostra
regione, questo dipenderà sicuramente da dati che non sono
direttamente in possesso in questo momento dell'Amministrazione
regionale, li potranno avere sia l'Agenzia delle entrate, sia i
singoli Comuni, ma forse sarebbe opportuno avere una panoramica
generale e sapere come ci si può muovere nei prossimi mesi, per
fare sì che l'impatto di una riscossione coattiva non abbia effetti
devastanti e non tagli le gambe ad imprese che hanno un momento di
sofferenza particolare. Credo sia in fondo da trattare in modo
diverso il furbetto del quartierino o l'evasore totale da un
pensionato che è in una situazione di carenza di liquidità per
pagare magari pochi euro di imposta. Questa è la richiesta che
rivolgiamo alla Presidenza della Regione, per sapere cosa sta
succedendo in tale quadro nei nostri comuni. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio il collega
Louvin, che ha voluto portare in quest'aula l'attenzione su un tema
che da ormai parecchi mesi tiene banco nell'informazione sui
giornali, in televisione per gli effetti e gli esiti dell'azione di
Equitalia che ha un compito specifico affidatole da parte del
Governo. Riprendo i singoli punti, precisando che fin dall'inizio
noi, in accordo con i Comuni, abbiamo seguito le procedure e
abbiamo dato tutta la partecipazione diretta con il supporto dei
responsabili degli enti locali, che insieme con il CPEL ha lavorato
su questa tematica.
Vengo alle risposte puntuali. Nella prima domanda si chiede:
"quante procedure coattive siano attualmente in corso da parte
di Equitalia rispetto a contribuenti della nostra Regione"
.
Abbiamo contattato Equitalia per avere il numero delle procedure
coattive attualmente in corso relativamente ai contribuenti
valdostani, al momento non abbiamo ancora questo numero. Equitalia
però ci ha fornito i dati relativi agli importi dei ruoli emessi
per il periodo 2008-2012 e questi ammontano complessivamente a
3.891.771 euro, di cui al 30 aprile 2012 sono stati riscossi
729.179 euro. Si capisce da questa proporzione che in certi casi è
possibile attivare delle rateizzazioni o delle forme
alternative.
Secondo punto:
"se siano in corso di adozione iniziative dei
Comuni valdostani per dare corso a modalità autonome di riscossione
delle imposte"
, all'inizio del 2011 il CELVA ha effettuato
un'indagine informale presso i Comuni valdostani, sulla base delle
risposte fornite da 61 Comuni su 74, è emerso che a tutto il 2012
l'85 percento dei Comuni provvede alla riscossione ordinaria
direttamente e autonomamente, circa il 15 percento ha affidato tale
servizio all'esterno, prevalentemente ad Equitalia. Circa il 21
percento dei Comuni provvede alla riscossione coattiva direttamente
o autonomamente, mentre il 79 percento ha affidato tale servizio a
Equitalia, le ragioni le aveva ricordate lei, come si capisce la
riscossione coattiva è quella più impegnativa per tanti motivi.
Occorre ricordare che, a partire dal 31 dicembre 2012, Equitalia
cesserà di effettuare la sua attività di accertamento,
liquidazione, riscossione spontanea delle entrate patrimoniali e
tributarie dei Comuni. Questo termine è stato fissato dal decreto
n. 201/2011: "Disposizioni urgenti per la crescita, l'equità e il
consolidamento" e convertito nella legge n. 214, che sposta di un
anno il termine che era al 1° gennaio 2012. A partire dal prossimo
anno, salvo ulteriori proroghe, i Comuni avranno tre strade:
affidarsi a società pubbliche già attive, o quella di cui l'ANCI ha
annunciato la creazione; affidarsi a concessionari privati, come
alcuni stanno già facendo o svolgere direttamente questa attività.
Il CELVA ha già attivato da tempo un'attività di supporto per gli
enti locali, con il coordinamento della Regione, fornendo la
documentazione necessaria per l'adeguamento dei regolamenti
comunali e per la predisposizione del capitolato di appalto,
perché, se esternalizzano, deve esserci un appalto, utile
all'affidamento della riscossione a soggetti esterni.
Terzo punto:
"se siano state promosse iniziative di raccordo
fra i Comuni valdostani per l'espletamento di tale funzione"
,
come ho detto, sulla base di quello che è stato visto con i Comuni,
11 Comuni gestiscono in forma associata l'Ufficio tributi ed
entrate attraverso la Comunità montana Grand Combin, esclusa
tuttavia l'attività di riscossione; 10 Comuni gestiscono in forma
associata l'entrata relativa alla pubblicità e ai diritti delle
pubbliche affissioni, ivi compresa l'attività di riscossione. È
evidente che, a seguito della prossima cessazione dell'attività...a
fine anno da parte di Equitalia...l'importante riforma in corso sul
tema della gestione associata dei Comuni - e questa è una di quelle
funzioni che potranno essere viste in forma associata ai sensi
dell'articolo 10 della legge n. 40 - potrebbe coinvolgere anche
tali attività e l'argomento è già stato posto all'attenzione del
CELVA.
Ultima domanda:
"se la Giunta regionale intenda assumere un
ruolo di coordinamento..."
, come detto, ad oggi abbiamo già
mantenuto questo grado di attivazione del sistema con gli stessi,
naturalmente poi lasciamo piena autonomia ai Comuni di scegliere
una delle tre vie che ho illustrato prima. La Regione si è attivata
sotto il profilo dell'accertamento mediante la predisposizione di
un protocollo di intesa con il CPEL e l'Agenzia delle entrate,
finalizzato a favorire la partecipazione dei Comuni all'attività di
accertamento dei tributi erariali in attuazione di quanto previsto
dall'articolo 33 della legge n. 30/2011, che dà la possibilità di
attivare meccanismi virtuosi per gli accertamenti erariali, che
possono poi portare ad un beneficio per i Comuni interessati,
proporzionalmente a quello che sarà l'accertamento individuato.
Infatti nell'accordo con i Comuni abbiamo previsto che alla fine
dell'anno, in base al risultato di questa azione, si provvederà
all'eventuale ripartizione con i Comuni stessi.
Presidente
- La parola al Consigliere Louvin.
Louvin (ALPE)
- Grazie Presidente.
Intanto sicuramente i servizi dell'Amministrazione stanno
seguendo con attenzione questa problematica. Dalla sua
ricostruzione, Presidente, mi pare che emerga un quadro ancora
molto disomogeneo e articolato delle posizioni delle
amministrazioni comunali, ci sono sicuramente dati quantitativi,
differenze dimensionali fra gli enti locali che abbiamo e non è la
stessa cosa gestire una riscossione a Rhêmes-Notre-Dame o ad Aosta,
ci sono sproporzioni molto grosse. Credo però che debba essere
fatto in questo momento uno sforzo, intanto perché tutti siano
consapevoli che il modo in cui si procede nella riscossione -
soprattutto quella coattiva - non è ininfluente sulla comunità.
Amministrare non è solo distribuire o dare contributi, è anche
esigere il giusto dovere di solidarietà economica attraverso il
pagamento delle imposte, ma questo non deve avvenire con criteri e
modalità che non siano più sostenibili soprattutto in tempi di
grave difficoltà come questa per una parte consistente della nostra
comunità.
Non siamo in grado - penso non lo sia neppure il Presidente - di
valutare quanto questa sofferenza di 4.000.000 di euro possa
rappresentare in termini di soggetti interessati, potrebbero essere
pochi soggetti che hanno grandi sofferenze, come pure una quantità
molto più larga. Il dato del riscosso è di meno di un quarto di
quello che era in sofferenza, poi sappiamo che ci sono meccanismi
di rateizzazione, ma ci sono anche meccanismi di crescita
esponenziale del debito. C'è da auspicare...e mi chiedo se abbiate
valutato la possibilità di dare disposizioni ai nostri enti locali
di attuare - cosa che è allo studio del Governo - meccanismi di
compensazione fra le partite di dare e avere fra i contribuenti e
l'Amministrazione. Proprio in questi giorni sono allo studio del
Governo tali problematiche, se ci fossero situazioni di questo
genere sarebbe un paradosso: l'Amministrazione che deve dei soldi
alle imprese o ai privati...sia in grado lei di escutere
coattivamente mentre magari ritarda, cosa che in genere non è il
caso delle nostre amministrazioni, ma è una problematica che deve
essere tenuta in considerazione.
Sulla prospettiva lei ci ha dato giustamente le possibilità,
come diceva Mike Buongiorno:
"scegliete fra la uno, la due o la
tre"
, per noi non è indifferente la uno, la due o la tre, ma lo
dico seriamente, non è la stessa cosa dare in concessione ad un
privato...
(interruzione del Presidente della Regione, fuori
microfono)
...nell'autonomia dei Comuni, ma questo è un consesso politico
nel quale la valutazione dell'intera comunità regionale sulle
opzioni è utile, anche la fase di accompagnamento, la proposta, e
anche l'incentivo che si può dare in termini tecnici, un sostegno,
un finanziamento straordinario affinché, magari, invece di mettersi
nelle mani di soggetti privati, cosa che risulta più comoda, perché
la figura del cattivo la fa un soggetto terzo...no, gestiamola
magari attraverso delle forme di società pubblica. Il Comune di
Torino ed altri si stanno organizzando in questo senso, senza
aspettare l'ANCI nazionale o senza attaccare il nostro carro a quei
buoi, magari a livello regionale ci sono delle possibilità di
organizzare un sistema che abbia una sua precisa quadratura. Dal
punto di vista amministrativo e della circolazione dei dati, tutto
questo potrebbe essere possibile e soprattutto dal punto di vista
di mettere il meno possibile a carico dei contribuenti, qualche
volta incolpevolmente non paganti, degli oneri ulteriori. Lo
strangolamento che deriva anche dal sovraccarico che viene posto in
questi casi nell'attività di riscossione è obiettivamente qualcosa
che è vissuto oggi come odioso da una parte cospicua della nostra
popolazione. Grazie.
