Classificazione
ISTRUZIONE PUBBLICA
Personale docente e non docente



Oggetto del Consiglio n. 2625 del 13 luglio 2023 - Resoconto
OGGETTO N. 2625/XVI - Interrogazione a risposta immediata:
"Notizie in merito agli impegni presi nel tavolo tecnico tra
Regione, sindacati e Società dei servizi, per il miglioramento del
lavoro degli operatori di sostegno".
Bertin (Presidente) -
Punto n. 17.02. Per
l'illustrazione, consigliera Erika Guichardaz, ne ha facoltà.
Guichardaz E. (PCP) -
Negli scorsi giorni, notizie di
stampa riportavano il raggiungimento di un accordo nel tavolo
tecnico tra Regione, sindacati e Società dei servizi per quello che
riguarda il miglioramento dei rapporti con gli operatori di
sostegno.
A seguito di quell'annuncio e della promessa, quindi, della
sottoscrizione di questo accordo, molti operatori si sono a noi
rivolti proprio per capire meglio, visto quanto sta facendo in
questo momento la Società dei servizi.
Quindi questa interrogazione a risposta immediata è per capire
quali ulteriori notizie può darci immagino il Presidente rispetto
alla sottoscrizione di quest'accordo.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Come anticipato in sede di
audizione di Commissione, confermo che nell'ambito del gruppo di
lavoro tecnico e politico - coordinato dal collega e capofila
Bertschy, che ringrazio anche per la sua costante e fattiva azione
- concernente la gestione del personale della Società di servizi,
l'Amministrazione regionale si è impegnata ad aumentare la
copertura finanziaria per un importo pari a 400 mila euro per
l'anno 2023, con il DDL assestamento, articolo 56 (interventi in
ambito di istruzione e diritto allo studio), nello specifico il
comma 1, e per circa ulteriori 1,5 milioni negli anni successivi,
tenuto conto del trend di aumento delle certificazioni, prevedendo
oltre ad un incremento delle ore contrattuali, da 18 a 36 ore per
un numero maggiore di operatori, anche un prolungamento del
servizio degli operatori di sostegno a partire dal primo
settembre.
In particolare, tutti gli operatori di sostegno prenderanno
servizio dal primo settembre 2023 per svolgere attività di
formazione ed accoglienza degli alunni con disabilità grave
accertata, anche in collaborazione con i docenti di classe.
Tenuto conto dell'importante ruolo svolto dagli operatori di
sostegno, per garantire il diritto allo studio degli alunni con
disabilità, preciso che sono state accolte tutte le richieste di
copertura oraria quantificate dal gruppo di lavoro operativo per
l'inclusione degli alunni disabili, presente in ogni istituzione
scolastica, e trasmesse dal dirigente scolastica alla
Sovrintendenza agli studi nel mese di giugno.
Segnalo a tal proposito che il numero di alunni con disabilità è
aumentato in modo significativo in questi ultimi anni, più 34
alunni in situazione di gravità solo adesso, nel 2023-2024,
portando da 212 a 240 il numero di operatori necessari per
realizzare il progetto di inclusione PEI (Piano Educativo
Individualizzato) relativo al prossimo anno scolastico.
Per quanto riguarda il mese di giugno, si garantisce la figura
dell'operatore di sostegno sino a conclusione delle attività
didattico-educative, 30 giugno, per i bambini che frequentano la
scuola dell'infanzia e per coloro che dovranno supportare gli
alunni della scuola secondaria durante gli esami di Stato
conclusivi del primo e del secondo ciclo d'istruzione.
Sarà inoltre data la possibilità, dopo il 6 giugno 2024, termine
delle lezioni, di recuperare eventuali straordinari effettuati
durante l'anno scolastico e non fruiti durante le sospensioni delle
attività didattiche per l'accompagnamento degli alunni con
disabilità nelle uscite didattiche durante le riunioni PEI.
Comunico solo che il 19 luglio si riunirà di nuovo il tavolo
operativo.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Dalla sua risposta, Assessore, però
non riesco a comprendere una cosa: si è parlato dell'aumento di
periodo al primo di settembre ma a noi risulta che la società di
servizi sta parlando solo di ore lavorate, quindi immaginiamo che i
casi vengano assegnati agli operatori di sostegno prima del primo
di settembre. Questo perché, se loro devono già lavorare sui casi,
devono poter avere già assegnati i bambini a cui dovranno fare
riferimento e così immagino che anche i corsi di formazione a
questo punto verranno spostati nel periodo che va dal 1° al 15
settembre, quando sappiamo invece che negli anni scorsi questo non
avveniva.
Idem
per quello che riguarda il periodo di fine giugno,
perché gli operatori di sostegno, per poter fare quelle 36 ore -
che ho detto più volte essere assurde dal momento che il tempo
scuola è di 27 - sono assegnati non solo a casi dell'infanzia ma
spesso a casi dell'infanzia della primaria. Quindi anche sotto
questo punto di vista, se si parla solo di ore lavorate, sarebbe
interessante capire poi quale sarà l'accordo che
sottoscriverete.
