Classificazione
ASSISTENZA SOCIALE
ORDINE PUBBLICO - FORZE ARMATE



Oggetto del Consiglio n. 1954 del 5 aprile 2016 - Resoconto
OGGETTO N. 1954/XIV - Interrogazione: "Stato di attuazione
della legge regionale 14/2015 riguardante la prevenzione, il
contrasto e il trattamento della dipendenza dal gioco
d'azzardo".
Viérin M. (Presidente) -
Punto n. 5 dell'ordine del
giorno. La parola all'Assessore Fosson.
Fosson (UV) -
Grazie Presidente. Buongiorno a tutti.
Concordiamo sulle premesse, sull'importanza di contrastare la
diffusione del gioco d'azzardo nella regione, sia per i giovani che
per i non più giovani, e in questo senso la legge che ci siamo dati
è sicuramente importante. Questa legge è in corso di attuazione. In
particolare per quel che riguarda i punti 1 e 2 dell'articolo 3
sulle attività di prevenzione, abbiamo deliberato nel mese di
novembre del 2015 i criteri per la concessione dei contributi per
chi fa iniziative di prevenzione.
La competente struttura dell'Assessorato ha fatto una
graduatoria per la concessione di un unico contributo
all'associazione di volontariato che si chiama "Mi ripiglio sos
gioco d'azzardo". Con questa associazione in questi mesi abbiamo
stretto anche dei rapporti e aperto delle strade in raccordo anche
col SERD e così si è partiti in data 29 dicembre 2015 con
l'articolo 4, comma 6. Si è svolto presso il Servizio di dipendenze
dell'azienda un primo incontro con la presidenza di Confcommercio
finalizzato all'organizzazione di un primo corso di formazione
rivolto ai gestori delle case da gioco. Ci siamo rivisti con i
dirigenti della
Casinò de la Vallée
proprio per continuare
questa collaborazione e per segnalare i soggetti affetti da
ludopatia, e così continuano tutte le altre attività. L'istituzione
del marchio regionale è all'articolo 9. La competente struttura
dell'Assessorato turismo e trasporti sta predisponendo il
provvedimento amministrativo in conformità a quanto prescritto
dalla legge "Disciplina e criteri, modalità di rilascio del marchio
regionale Slot-Free", nonché ai casi di sospensione e decadenza. La
Soprintendenza agli studi ha avviato opportunamente un apposito
concorso presso le scuole secondarie di primo e secondo grado per
addivenire alle caratteristiche ideografiche del marchio. Infine,
con il comma 2 dell'articolo 40 della legge n. 19 è stata definita
la riduzione triennale dello 0,46 percento dell'aliquota IRAP a
valere sul regime
de minimis
per le imprese che conseguono
il suddetto marchio. In data 25 marzo abbiamo presentato in Giunta,
per una discussione, il piano integrato per il contrasto, la
prevenzione e la riduzione del rischio (articolo 3). Questo è un
piano che arriva forse un po' in ritardo, ma che fa seguito ad una
attenta valutazione e scrittura svolta insieme all'Assessorato
all'istruzione e all'USL.
Per quanto riguarda i controlli e le sanzioni amministrative,
come previsto dall'articolo 10, comma 1, la competenza in ordine
alla vigilanza sui divieti e sugli obblighi, l'accertamento delle
violazioni e l'applicazione delle sanzioni è dei Comuni, stiamo
collaborando con i suddetti attori e ci stanno arrivando i primi
dati. Per concludere, stiamo opportunamente mettendo in moto tutta
una macchina. Direi che abbiamo passato questo tempo soprattutto a
tradurre la legge in provvedimenti concreti e di facile e possibile
applicazione.
Président -
La parole au collègue Bertin.
Bertin (ALPE) -
Grazie Presidente.
Assessore, lei dice che stanno arrivando i dati, ma io glieli ho
chiesti, me li dia, non mi dica che stanno arrivando, perché allora
non avete fatto nessun controllo, è inutile venire a raccontare
delle storie! Se stanno arrivando i dati, me li dia,
l'interrogazione è quella! Io mi fermo e lei mi dà i dati per
rispondere all'interrogazione, perché qua non è che "stanno
arrivando", io glieli chiedo e lei me li dà, sennò perché facciamo
le interrogazioni? Aspetto la risposta, grazie. Non ha la risposta?
La domanda è quella: le risultanze e i controlli.
Presidente -
Assessore Fosson, se vuole fare
un'integrazione ne ha l'opportunità, mi richiede la parola...prego,
collega Bertin.
Bertin (ALPE) -
...evidentemente i controlli erano la
parte centrale di questa legge, i monitoraggi e i controlli erano
la parte essenziale. A nove mesi non è ancora stata fatta nemmeno
la delibera prevista dalla legge, il piano di questa legge. Doveva
essere fatta entro 90 giorni e 90 giorni non sono nove mesi, quindi
l'applicazione di questa legge è estremamente tardiva, siamo in
ritardo.
Il gioco patologico sta diventando un fenomeno sempre più grave.
Negli ultimi decenni abbiamo assistito ad un crescendo del fenomeno
con gravi conseguenze, una vera e propria piaga per le famiglie
colpite e anche per la società in generale, un
virus
che
colpisce anche e sempre più spesso le giovani generazioni, un
fenomeno sempre più grave che ormai conosciamo e abbiamo avuto modo
di conoscere in tanti. La legge approvata da questo Consiglio nove
mesi fa è anche una presa di coscienza e un tentativo di
contrastare il dilagare di questo fenomeno; una legge forse
tardiva, certamente non perfetta come tutte le leggi, ma comunque
uno strumento che può essere più o meno efficace in funzione di
come lo si usa e come tutti gli strumenti vanno usati. Proprio per
questo avevo presentato questa interrogazione: per sapere a che
punto era e quali erano stati i controlli su questa legge, il
monitoraggio, il divieto di pubblicità. Erano previste tante cose
da questa legge, e a quasi dieci mesi poco è stato fatto,
Assessore, veramente poco. Io mi chiedo cosa aspettate, soprattutto
per la parte riguardante l'articolo 4 delle sanzioni, anche perché
se non controlliamo è inutile fare le leggi. Se non monitoriamo
questo fenomeno sempre più grave, sinceramente le leggi diventano
dei soprammobili e niente più; non abbiamo bisogno di soprammobili,
ma di strumenti che bisogna utilizzare nel modo più efficace
possibile.
In un anno si sarebbero dovuti controllare gli esercizi almeno
per il 10 percento e non ne è stato controllato nessuno. Se il
trend
è questo, per controllarli tutti ci vorranno non dieci
anni come è previsto dalla legge, ma cento o chissà quanti! Le
leggi sono degli strumenti, e l'efficacia è anche in funzione di
come si utilizzano questi strumenti. Non vorremmo che questa legge
diventasse un soprammobile, ma una cosa seria per contrastare, e al
momento poco è stato fatto. La invito ad accelerare e anche a
rispondere alle domande. Grazie.
