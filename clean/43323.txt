Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 724 del 23 giugno 2021 - Resoconto
OGGETTO N. 724/XVI - Interpellanza: "Risoluzione delle
anomalie relative alla compilazione del modello informatizzato per
la dichiarazione di provenienza e destinazione del
bestiame".
Bertin (Presidente) -
Punto n. 21. Illustra il
consigliere Planaz, ne ha facoltà.
Planaz (LEGA VDA) -
Come anticipato dal Segretario, ho
ritenuto opportuno presentare questa iniziativa a seguito delle
molteplici anomalie che si presentano nella compilazione del
modello 4, sia cartaceo che elettronico. Il modello 4, per chi non
è a conoscenza, è una dichiarazione di provenienza/destinazione
degli animali che bisogna compilare ogni qualvolta s'intende
spostare un animale da un allevamento al macello, a un pascolo o a
una fiera, per qualunque spostamento si deve compilare questo
modello 4.
Questo modello 4 nasce già da un DPR 320/54, un documento molto
datato, che negli anni è stato modificato e aggiornato; nel 2016,
per agevolare gli allevatori e gli spostamenti degli animali e per
sburocratizzare e evitare un carico cartaceo alle aziende si è
optato, sia a livello comunitario sia a livello nazionale, di
compilare modello 4 non in modalità cartacea ma in modalità
telematica. E fin qui va tutto bene. A livello regionale si è
scelto di non aderire subito alla compilazione del modello 4
elettronico, perché non sempre ci sono le coperture di rete e non
tutte le aziende erano attrezzate, ma a breve avremo l'obbligo di
effettuare solo modelli 4 elettronici.
E fin qui va tutto bene fino a quando andiamo su allevamenti,
macelli, dove ci sono dei codici aziendali stabili, ma non sui
codici di pascolo - qui incominciano a nascere molte anomalie -
perché sui codici di pascolo è consentito partire con il modello 4
elettronico dall'allevamento all'alpeggio ma non è consentito nel
modo inverso; mi spiego meglio: io conduco gli animali in alpeggio
ma nel rientro sono obbligato a effettuare un modello 4 cartaceo e
qui a volte si generano delle anomalie perché cominciamo di nuovo a
usare il cartaceo, poi c'è un po' di telematico... fatto sta che in
questo scambio di dati tra la banca dati nazionale e la banca dati
regionale non sempre i dati sono allineati e questa è una
problematica presente da anni.
È da anni che conduttori di aziende fanno presenti delle
anomalie e tante volte le anomalie non sono dovute ai programmi o
agli uffici competenti ma anche, purtroppo, alle difficoltà delle
aziende a istruirsi, a imparare a usare questa modalità telematica;
oggi - ho ricevuto molte segnalazioni - se un allevatore non è
attento a controllare, in molte situazioni sulla banca dati
nazionale risulta una situazione e sulla banca dati regionale
invece abbiamo tutta una serie di altri dati.
È come, per fare un esempio, se io effettuo un bonifico on-line
sul conto corrente di mia mamma e poi, quando vado a controllare in
banca, i soldi sono finiti sul conto corrente di un'altra persona;
questo è molto grave, perché oggi i dati di questi modelli 4 e di
questa banca dati non servono solo per lo spostamento degli
animali, ma servono anche per avere una tenuta di un carico
bestiame anche per tutte le nuove politiche agricole
green
in corso, perché c'è la possibilità di controllare il carico
effettivo sulla superficie di un allevamento e se questi dati sono
errati possono generare delle anomalie e comportare anche delle
sanzioni non indifferenti ai conduttori di aziende.
È per questo che ho ritenuto opportuno scrivere questa
iniziativa e porre i seguenti quesiti: "Quali sono le motivazioni
delle continue anomalie che si presentano dopo aver compilato il
modello 4 elettronico dal codice aziendale di fondovalle ai codici
pascolo e per quale ragione i dati presenti sulla BDR, banca dati
regionale, non siano allineati con i dati della BDN, banca dati
nazionale".
Il secondo quesito è "Per quale ragione, dopo aver compilato un
modello 4 elettronico, i dati BDN siano diversi da quelli trasmessi
dal modello 4 stesso".
La terza domanda "Per quale ragione non è possibile compilare
modelli 4 in formato elettronico da un codice di pascolo all'altro,
obbligando l'allevatore a effettuare un modello 4 cartaceo, creando
così confusione nella numerazione dei modelli 4".
Presidente -
Per la risposta l'assessore Sapinet.
Sapinet (UV) -
Grazie, collega Planaz, che porta
all'attenzione questa criticità, una criticità sicuramente a lei
molto nota da utente di cui io ho appreso nelle prime settimane e
sulla quale il personale dell'Assessorato stava già lavorando e
stiamo lavorando. Mi ero preparato anche due righe di introduzione
che vi leggerò, poi la risposta alle sue domande con la risposta
alla quarta e ultima dove riusciamo a prendere anche degli impegni
temporali, un impegno di massima per risolvere questa
criticità.
Occorre precisare che la particolarità del sistema della
gestione degli alpeggi, come già ha ricordato lei in introduzione,
nella nostra regione comporta nel periodo estivo alcuni numeri: 30
mila movimentazioni di capi di bestiame che coinvolgono circa 700 e
più aziende, numerosi alpeggi e mayens.
I primi spostamenti dal fondovalle verso i pascoli che sono
tutti identificati da uno specifico codice pascolo - come anche lei
ricordava - avvengono nel periodo tra fine maggio e le prime
settimane di giugno, successivamente le mandrie si spostano da
pascolo a pascolo verso i pascoli più alti, insomma tutte quelle
movimentazioni del bestiame per ragioni di video- sorveglianze per
i controlli di sanità animale che devono essere tracciate mediante
la compilazione del modello 4 informatizzato, o temporaneamente
ancora cartaceo, nel quale sono, appunto, inserite le matricole di
ogni capo oggetto di movimentazione.
Tutta questa imponente mole di dati deve essere inserita nei
database regionali della banca dati regionale e nazionale, la
cosiddetta BDN, che in modalità d'interfaccia cooperativa
gestiscono l'anagrafe del bestiame e devono essere a disposizione
per la consultazione e per le verifiche di controlli eseguiti da
diverse tipologie di operatori, quindi tecnici, agricoltori, gli
uffici amministrativi, i veterinari eccetera.
Per rispondere alle prime due domande, "quali siano le
motivazioni delle continue anomalie" e poi "per quale ragione dopo
aver compilato un modello 4 i dati BDN siano diversi", possiamo
dire che all'inizio della campagna di monticazione 2021, e
precisamente negli ultimi giorni del mese di maggio, abbiamo
riscontrato un inconveniente di natura informatica nella ricezione
da BDN dei dati inseriti nel modello 4 informatizzato,
inconveniente che si è verificato dal momento che a livello
nazionale non è prevista la compilazione dalla dichiarazione di
monticazione, stabilita invece a livello regionale con una delibera
di Giunta regionale la n. 621/21, delibera che regola le modalità
di alpeggio per il 2021, deliberazione che da sempre ha avuto lo
scopo di raccogliere in un unico documento le informazioni
richieste per la registrazione delle movimentazioni e delle
informazioni necessarie a livello igienico sanitario per avviare la
produzione lattiero-casearia negli alpeggi, che sono così
comunicate in maniera contemporanea presso un unico ufficio,
evitando agli allevatori di doversi recare presso due diversi
uffici, l'ufficio dei servizi zootecnici e quello dei servizi
veterinari.
Questa differente operatività - (unitamente all'introduzione
della registrazione automatica in BDN delle movimentazioni, a
partire dal modello 4 informatizzato, modalità non presente nella
precedente campagna di monticazione in cui si presentava un modello
cartaceo e poi si caricavano i dati; a giugno 2020 si è iniziato
appunto con i primi modelli, oggi siamo, per dare una percentuale,
a circa il 60% che viene fatto on-line e il rimanente ancora
cartaceo) - aveva dato luogo, e qui i casi che mi risultano non
sono tantissimi, solo alcuni casi, a un'irregolare identificazione
del codice pascolo coinvolto nella monticazione. L'irregolarità che
si è presentata è stata prontamente risolta ed è stato introdotto
un ulteriore elemento di controllo informatico per impedirne il
ripetersi.
Accertato che per tale circostanza non vi siano altre evidenze
che i dati contenuti nei modelli 4 informatizzati siano differenti
da quanto presente in BDN - dal momento che questo modello può
essere utilizzato e compilato esclusivamente a partire dalle
informazioni contenute nella medesima banca dati - eventuali
differenze possono generarsi in relazione a errori nella
compilazione dei modelli, quali ad esempio medesime matricole
inserite in due differenti modelli, mancata chiusura da parte dei
lavoratori dei modelli con capi provenienti da fuori regione o
errata indicazione dei responsabili dei pascoli o altri ancora. In
questi casi l'ufficio dei servizi zootecnici è sempre a
disposizione per esaminare eventuali casi puntuali, risolvere le
criticità e lavorare al fine di andare verso una soluzione di
queste problematiche.
Il terzo quesito è "per quale ragione non è possibile compilare
i modelli 4 in formato elettronico da un codice di pascolo
all'altro": l'utilizzo del modello informatizzato per le
movimentazioni tra codice di pascolo al momento non è ancora
possibile, in quanto la banca dati nazionale non riconosce al
detentore del pascolo la subdelega a movimentare animali non propri
che, diversamente, rappresenta la situazione ordinaria di quasi
tutti i nostri alpeggi.
Consapevoli di quanto tale limitazione possa risultare gravosa
per la gestione delle numerose movimentazioni estive che avvengono
sul nostro territorio regionale, di concerto con il veterinario
regionale che rappresenta comunque l'autorità competente nei
confronti del Ministero della salute, dell'Istituto zooprofilattico
sperimentale di Teramo rispettivamente gestori dell'anagrafe
nazionale e della BDN, sono state inviate a più riprese, già a
partire da febbraio 2020, richieste per l'attivazione di tale
specifica modalità senza riuscire, ahimè, fino a oggi a ottenere
una risposta positiva.
All'ultima nostra istanza, il rappresentante del Ministero della
salute ha risposto che, essendo in atto a livello nazionale una
revisione di tutto il sistema d'identificazione e di registrazione
del bestiame, in attuazione al regolamento dell'Unione Europea
429/16, tale richiesta dovrà essere portata sul tavolo del
Coordinamento interregionale. È ovvio che stiamo lavorando e
lavoreremo appunto con l'obiettivo di risolvere questa criticità e
di portare a questi tavoli la problematica al fine di andare nella
direzione voluta.
Il quarto quesito "se si intenda intervenire al fine di
risolvere le anomalie sopra richiamate": considerato che, con il
passare del tempo, la BDN - come diceva già lei giustamente - è
divenuta sempre più il sistema di riferimento a livello nazionale e
che le sue funzionalità vengono implementate molto velocemente e
tanto più in considerazione dell'imminente revisione del sistema
d'identificazione e registrazione del bestiame in atto a livello
nazionale, si è ritenuto plausibile valutare l'opportunità, di
concerto con il veterinario regionale, di procedere a un graduale
abbandono dell'utilizzo della BDR a favore di una migrazione verso
il sistema nazionale, quindi gradualmente dobbiamo riuscire
assolutamente a passare verso un sistema unicamente BDN.
Tale passaggio - e qui le dicevo che stiamo ipotizzando e
programmando delle date e dei tempi, si potrebbe concretizzare
all'inizio dell'anno prossimo - quindi indicativamente tra gennaio
e febbraio del 2022 - con un'eliminazione del cartaceo durante la
campagna invernale.
Tutto ciò dovrà assolutamente avvenire in maniera graduale, in
quanto tutti gli adempimenti a livello sanitario che coinvolgono i
servizi veterinari continueranno a essere gestiti tramite un
sistema regionale e solo in un secondo momento potrà essere preso
in considerazione il dialogo diretto con gli applicativi nazionali
del sistema "Vetinfo".
Per questo motivo e per eventuali altre necessità verrà comunque
mantenuto un archivio regionale dei dati dell'anagrafe del
bestiame, alimentato direttamente dai dati di ritorno dalla
BDN.
Presidente -
Per la replica, il consigliere Planaz.
Planaz (LEGA VDA) -
Vede Assessore, io non so cosa dirle.
Vorrei ringraziare che da questa parte c'è una persona che
veramente sa cosa vuol dire tutto questo, perché sennò da come lei
mi ha illustrato la cosa si capisce ben poco. Ho sentito parlare di
subdelega e questo forse è uno di quei motivi che non possiamo...
subdelega verso gli allevatori che hanno deciso di compilare il
modello 4 informatico, perché la delega ce l'ha l'Assessorato
all'agricoltura; però se un allevatore compila correttamente il suo
modello 4 elettronico in BDN, e come lei ha giusto anticipato i
dati sono molto veloci, come si spiega che in BDN, visto che la
delega è in mano all'Assessorato all'agricoltura, in BDN i dati
sono errati e sulla BDR sono esatti?
Quando io vado ad agire su BDN, a digitare il modello 4
informatizzato e trovo una pagina con l'elenco di tutti gli
animali, io seleziono le marche auricolari degli animali che
intendo spostare - in BDN c'è questo dato, e io le garantisco che
ho la documentazione e le prove per dimostrarle che è vero - perché
in BDN i dati non sono allineati a quelli della BDR?
Io non riesco a capire, sono cinque anni da quando abbiamo
incominciato con il modello 4 informatizzato che doveva
rappresentare un'agevolazione per l'azienda - lasciamo stare le
aziende che non hanno la possibilità di adeguarsi, capiamo tutte le
difficoltà delle nostre piccole aziende sul territorio che non
hanno un pc o non hanno le competenze per usarlo perché magari già
in età molto avanzata - per produrre questi documenti
importantissimi, ma come possiamo - dopo quattro anni che noi
dovevamo già avere l'obbligo di avere questo modello 4
informatizzato - ritrovarci tutti gli anni - lei mi dice 30 mila
movimentazioni, io le garantisco che conosco persone che fanno
mille movimentazioni al giorno! - con 50 animali in più 50 animali
in meno e dopo quattro anni non si sa il perché! La cosa peggiore
che l'Assessorato di cui lei vanta tanto l'efficienza dovrebbe dare
un'assistenza tecnica agli allevatori, invece se non è l'allevatore
a controllare l'errore te lo porti avanti fino all'autunno dove
puoi addirittura ricevere delle sanzioni o perdere determinati
premi a superficie, perché sono dei dati importantissimi per
dimostrare il carico bestiame sul territorio, e se l'azienda non
controlla e dichiara quanto riportato si ritrova con dei dati
errati.
Le dico, Assessore, io ho ritenuto di fare questa iniziativa, io
le consiglio di approfondire questo discorso, perché lei ha detto:
"Sì, in breve tempo le anomalie sono state risolte", ma sono state
risolte dopo che erano state sollecitato dai diretti interessati
perché sennò le anomalie restavano come erano, e questo io le dico
non deve accadere! Meglio un controllo in più - come ente, come
Assessorato - del passaggio dei dati, più controlliamo e meglio è,
perché un errore è presto fatto.
Non è che nessuno sbaglia, tutti sbagliamo, e più facciamo i
controlli e più queste verifiche dovrebbero portare un risultato
positivo; in questo caso non lo è, allora io le chiedo di fare in
modo che queste cose non accadano più.
