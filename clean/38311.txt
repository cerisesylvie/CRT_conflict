Classificazione
AMBIENTE
Flora e fauna
SANITÀ VETERINARIA E ZOOTECNIA
Zootecnia



Oggetto del Consiglio n. 1869 del 9 marzo 2016 - Resoconto
OGGETTO N. 1869/XIV - Interrogazione: "Stima della presenza
del lupo in Valle d'Aosta e impatto sulla conduzione delle aziende
di allevamento".
Viérin M. (Président) -
Point n° 11 de l'ordre du jour.
La parole à l'Assesseur Testolin.
Testolin (UV) -
Rispondendo puntualmente alle richieste
dell'interrogazione, cioè "se in Valle d'Aosta è stato effettuato
un censimento della popolazione del lupo, e in caso affermativo
quale siano i numeri di questo predatore e in quali zone sia
diffuso", segnaliamo come a partire dal 2005, anno in cui il primo
lupo erratico fece la sua comparsa nell'area intorno a Mont
Fallère, il territorio regionale sia stato costantemente monitorato
dal personale del corpo forestale della Valle d'Aosta, che è stato
peraltro adeguatamente formato per seguire le tracce e raccogliere
elementi utili alla conoscenza della presenza di questo animale sul
territorio. Attualmente i monitoraggi effettuati indicano la
presenza di un branco composto da quattro lupi nel territorio
compreso tra le valli di Champorcher, il vallone di Clavalité e
presumibilmente di un altro branco, un secondo gruppo di quattro
lupi- ipotesi da confermare da delle analisi dei nuovi campioni
sull'esemplare recentemente ritrovata a Saint-Marcel e su altre
tracce, i cui risultati saranno probabilmente disponibili già a
partire dal mese di maggio - e questi sono presenti nel territorio
compreso tra il vallone di Saint-Barthélemy e l'alta valle di
Gressoney.
Secondo quesito: "se è stata fatta una valutazione dell'impatto
del predatore sulla conduzione delle aziende di allevamento",
segnaliamo come gli attacchi del lupo dal 2010 ad oggi risultino
avere coinvolto un numero limitato di animali, con la predazione di
ventinove capi ai danni delle aziende di allevamento valdostane. Si
ricorda come l'Amministrazione regionale, sin dalla ricomparsa del
lupo in valle, abbia ritenuto opportuno assicurare la coesistenza
dell'animale con l'allevamento tradizionale di montagna, cercando
di creare le condizioni per evitare restrizioni non sostenibili per
gli allevatori, per ridurre al minimo i danni causati da eventuali
attacchi di lupi al patrimonio zootecnico regionale. In tale
ottica, nel corso degli ultimi anni, i capi predati sono stati
indennizzati secondo il loro valore di mercato ed è stata
incentivata l'attuazione di misure di prevenzione degli attacchi.
Allo stato attuale è in corso una valutazione in merito alla
normativa di settore, per verificare quali possano essere le misure
più opportune e sostenibili, da un punto di vista finanziario, da
mettere in atto nel contesto attuale, anche sulla scorta dei
confronti con altre realtà alpine, anch'esse interessate dalla
presenza del lupo.
Per il terzo punto, "se è stata fatta una valutazione dei rischi
sul piano della sicurezza", sottolineiamo come non si ravvisino
problemi di sicurezza legati alla presenza del lupo, che possiede
un carattere schivo e di norma evita il contatto con l'uomo, tant'è
che in Italia non risultano essere documentati attacchi da lupo
alle persone. Si segnala che gli avvistamenti registrati nei pressi
di villaggi abitati e sulle strade, riguardino di norma animali in
transito che si allontanano alla vista dell'uomo.
Per quanto riguarda il punto n. 4, "se è stata fatta una
valutazione dell'impatto sulle comunità che abitano in territori in
cui sono tornati i lupi", sottolineiamo come pur essendo vero che
il lupo può rappresentare un elemento di criticità per il settore
zootecnico, come sopra accennato, è altresì vero che esso può
trasformarsi in un valore aggiunto per altri settori. A parte
l'alto valore etologico che il ritorno del lupo riveste nel campo
della biodiversità animale, è interessante evidenziare come in
alcune realtà la presenza di questo animale abbia rappresentato un
elemento di richiamo turistico e abbia generato positive ricadute
sulle comunità locali, anche per mezzo di attività di ricerca
scientifico-naturalistica ad esso dedicate.
A completamento di questo, solo come informazione, sottolineiamo
che la scorsa settimana è stato organizzato, anche
dall'Assessorato, in collaborazione con un tecnico specializzato,
un incontro specifico sulla presenza del lupo non solo in Valle
d'Aosta, ma sulle Alpi, al quale alcuni di voi hanno partecipato -
purtroppo non ho potuto esserci per problemi di salute - che ha
dato una informativa generale penso interessante sulla problematica
in questione, evidenziando le criticità, e dando delle informazioni
puntuali che penso possano essere utili alla popolazione, anche per
poter eventualmente in futuro gestire correttamente questa
problematica nel suo complesso.
Président -
La parole au collègue Nogara.
Nogara (UVP) -
Volevo chiedere se è possibile avere in
aula il Presidente perché ci sono dei passaggi che interessano... è
presso la Corte dei Conti...
Innanzitutto è nostra intenzione chiarire immediatamente
che la posizione dell'Uvp sulla presenza del lupo sul territorio
della nostra regione non è quella di una eradicazione degli
esemplari che oggi popolano la nostra valle, ma ci sono delle
considerazioni e delle riflessioni molto importanti da fare.
All'incontro che è stato fatto a Verrès, io sono andato proprio
per ascoltare e devo dire che è stata un'ottima iniziativa, molto
interessante, dove sia il dirigente della struttura che la
dottoressa Marucco hanno spiegato in modo corretto qual è la
situazione della presenza del lupo. La dottoressa Marucco in modo
più generale, il dirigente regionale invece, giustamente, in
particolare per la Valle d'Aosta. Sono stati d'accordo entrambi nel
dire che non si può negare che la presenza del lupo sia un grosso
problema per gli allevatori soprattutto ovicaprini. E, nella nostra
realtà qui in Valle d'Aosta, io direi anche per gli allevatori dei
bovini; sapete benissimo tutti che, soprattutto nel periodo estivo,
in varie zone della Valle ci sono soprattutto i manzi che vengono
messi nei parchi e, non da molti anni, se vi ricordate ci sono
state delle problematiche. Un allevatore ha perso trentaquattro
capi che sono caduti dalle rocce, sono morti. C'è stata una grossa
diatriba se fossero cani, se fossero lupi, ma erano appena stati
fatti degli avvistamenti proprio di lupi in quella zona, e questo è
un dato che si può fornire.
Proprio in quell'occasione a Verrès, Assessore, degli allevatori
hanno detto di aver abbandonato questa attività, perché il rischio
di attacchi ad opera di lupi è imminente, è reale. Tanti hanno
deciso di non iniziare con un allevamento, ovicaprino soprattutto.
Poi si è incominciato a parlare delle problematiche relative alla
gestione di questi allevamenti, soprattutto per l'ovicaprino, e si
è cominciato a parlare della guardiania con i cani e di tutti quei
mezzi che servono per tenere lontani i lupi e proprio la dottoressa
Marucco diceva che sono indispensabili, per tenere lontani i lupi,
queste due cose: avere i cani da guardiania e avere le attrezzature
necessarie per potersi adeguare.
Io sono rimasto un po' stupito e alla fine dell'incontro l'ho
detto al dirigente, perché il dirigente - come ha detto lei adesso,
Assessore -cerca di aiutare questi allevatori con qualche
provvedimento. Aiutare come? Io mi sono andato a prendere il
bilancio di quest'anno - per quello volevo che ci fosse anche il
Presidente - e, in base alla legge del 2010 citata in
quell'occasione a Verrès dal dirigente, trovo per i tre anni zero
contributi per i proprietari e i conduttori degli allevamenti e per
l'attuazione di misure di prevenzione, mentre per i danni che
possono essere fatti agli allevamenti, sono previsti contributi di
500 euro all'anno ai proprietari. Capisce che sono cifre ridicole.
Io so benissimo che adesso, anche con il calendario venatorio, si
prevede di dare una cifra agli allevatori che hanno dei problemi,
per aiutarli. Però con queste cifre prendete in giro le persone;
come ha detto anche lei adesso "che si pensa di...", ma si pensa
cosa? Per riuscire a limitare questi danni, bisogna comprare le
reti, bisogna avere i cani, bisogna avere tutto.
Tornando al discorso di prima, noi non vogliamo che si eradichi
il lupo dalla Valle d'Aosta, però non vogliamo che si verifichi la
stessa cosa successa per i cinghiali, che dapprima era una
stupidaggine e adesso è un grosso problema. Diciamo che il lupo è
un po' di più. Alla fine c'è stato anche un intervento di un
rappresentante dell'ARER, che ha dichiarato che la presenza del
lupo sul territorio valdostano sarebbe il colpo di grazia per gli
allevatori valdostani.
Poi è chiaro che ci sono delle polemiche, perché quando si parla
di contributi, - sono contento che adesso ci sia il Presidente -, e
ne abbiamo parlato mi sembra ieri in Commissione, se ne parla per
un motivo. Non si può in una riunione pubblica parlare di
contributi per comprare le reti per metterle intorno alle capre o
alle pecore, perché sennò siamo di nuovo da capo. A qualcuno si
danno e a qualcun altro non si danno, ma è negativo non darlo.
C'era un allevatore che diceva che aspetta da anni di prendere 3
mila euro, con un altro suo collega, per le reti, e non ha ancora
preso una lira.
E nel
parterre
c'era del vociare, e tutti che si
lamentavano di come per il Tor 300 mila euro si trovano e non si
trovano 2/3 mila euro per comprare delle reti per le capre, dopo
essersi sentiti dire che il lupo è importantissimo.
Noi siamo addirittura per il lupo, io glielo dico da tecnico,
che il lupo sia nel parco del Gran Paradiso è l'
optimum
,
perché mantiene quell'equilibrio che deve mantenere un predatore
del genere, ma è chiaro che in questa regione non dobbiamo arrivare
in ritardo poi per dire che è un problema, perché non c'è più
nessuno che può mettere i manzi in montagna, non c'è più nessuno
che può mettere le capre e le pecore nei pascoli. Prendiamoci in
tempo per non arrivare in questa situazione.
Président -
Le point n° 12 est renvoyé à demain
matin.
