Classificazione
BENI CULTURALI
EDILIZIA
Centri storici


Resoconto integrale del dibattito dell'aula
Oggetto del Consiglio n. 1908 del 17 aprile 1996 - Resoconto
SEDUTA ANTIMERIDIANA DEL 17 APRILE 1996
OGGETTO N. 1908/X Disegno di legge: "Interventi per il recupero
e la valorizzazione del Forte e del Borgo medioevale di Bard".
Articolo 1 (Finalità della legge)
1. La Regione promuove il recupero e la valorizzazione del forte
e del borgo medioevale di Bard in considerazione della rilevanza
storica, culturale, paesistico-ambientale del complesso e delle
collegate potenzialità economiche.
2. Gli interventi di recupero e valorizzazione tengono conto
delle potenzialità che derivano dalla contiguità del forte e del
borgo con i flussi di traffico interessanti la Valle d'Aosta e sono
volti a destinare le strutture recuperate alle seguenti
funzioni:
a) espositivo-museali e, in generale, di rappresentazione della
Valle d'Aosta e della cultura alpina dal punto di vista storico,
artistico, etnico, ambientale e delle attività umane;
b) informative e promozionali delle attività economiche, in
particolare turistiche, culturali, sportive e di valorizzazione
ambientale praticate nella Valle d'Aosta;
c) formative, ricettive e, in generale, di produzione e
fornitura di servizi ai visitatori.
Articolo 2 (Modalità di intervento)
1. Gli interventi di cui all'articolo 1 sono realizzati, anche
mediante utilizzazione delle fonti finanziarie rese disponibili
dalle norme dell'Unione europea e dello Stato italiano, previa
approvazione, da parte del Consiglio regionale, del piano da
elaborarsi in applicazione del Programma operativo plurifondo
(FESR-FSE), approvato dal Consiglio medesimo con deliberazione n.
3651, in data 17 luglio 1992, dalla Commissione europea con
decisione C(92) 2835/2, in data 25 novembre 1992 e dal Comitato
interministeriale per la programmazione economica (CIPE) con
deliberazione in data 26 marzo 1993.
2. La Giunta regionale è autorizzata ad attuare gli investimenti
indicati dal piano di cui al comma 1 direttamente o mediante
apposita società di capitale, da costituire in gestione speciale ai
sensi dell'articolo 5 della legge regionale 28 giugno 1982, n. 16
(Costituzione della società finanziaria regionale per lo sviluppo
economico della Regione Valle d'Aosta), e successive
modificazioni.
3. La Giunta regionale è altresì autorizzata a provvedere
all'avvio e alla gestione delle attività che il piano prevede di
insediare nelle strutture recuperate, per il tramite di una
fondazione o altra figura giuridica composta, oltre che dalla
Regione o dalla società di cui al comma 2, da soggetti giuridici
aventi finalità pubbliche, esistenti in Valle d'Aosta o in aree
alpine circostanti, associazioni interessate alla domanda dei
servizi da insediare nelle strutture, istituzioni e soggetti
privati interessati a fruire della struttura per lo svolgimento
delle attività economiche previste dal piano.
4. I criteri di priorità ed i vincoli da osservarsi dalla
Regione o dalla società di cui al comma 2 e dalla fondazione o
altra figura giuridica di cui al comma 3 sono fissati con atti
amministrativi della Giunta regionale sulla base delle indicazioni
contenute nel piano di cui al comma 1.
Articolo 3 (Disposizioni finanziarie)
1. Per i fini di cui all'articolo 2 è autorizzata la spesa di
lire 70.778 milioni, per il periodo 1996/2002, prevista nel piano
per l'attuazione del complesso di investimenti di cui allo stesso
articolo 2 e l'eventuale suo trasferimento alla gestione speciale
FINAOSTA, ad integrazione dell'apposito fondo. A riguardo si
provvede mediante utilizzo:
a) della somma di lire 13.882 milioni, necessaria per
l'attuazione del primo stralcio funzionale, resa disponibile in
applicazione del DOCUP Valle d'Aosta 1994/1996 per il conseguimento
dell'ob. n. 2 di cui al Reg. CEE 2052/88, approvato dal Consiglio
regionale con deliberazione n. 744, del 22 giugno 1994, dalla
Commissione europea con decisione C(94) 3404, del 16 dicembre 1994
e dal Comitato interministeriale per la programmazione economica
con deliberazione in data 10 maggio 1995 e iscritta al capitolo
25022 del bilancio di previsione della Regione per l'anno 1996, per
lire 12.802 milioni in termini di competenza e per lire 216 milioni
e 864 milioni, quali residui passivi provenienti, rispettivamente,
dagli esercizi finanziari 1994 e 1995;
b) della somma di lire 56.896 milioni, necessaria per
l'attuazione dei successivi stralci funzionali di investimento, che
sarà resa disponibile a decorrere dall'esercizio finanziario 1999
con legge finanziaria, per le quote a carico della Regione e con
legge di bilancio, per le quote a carico dell'Unione europea e
dello Stato.
Articolo 4 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Avendo concordato che la discussione generale è stata
fatta insieme al punto 12, si passa all'esame dell'articolato.
Pongo in votazione l'articolo 1:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Presidente Sull'articolo 2 ha chiesto la parola il Consigliere
Lanièce.
Lanièce (GA) Nel mio intervento avevo chiesto all'Assessore, che
non mi ha ancora dato risposta, se era possibile prevedere
all'interno della società che dovrà gestire questi interventi, la
presenza con quote minoritarie dei comuni interessati a questo
problema, in modo che gli stessi possano essere partecipi e
promotori dei provvedimenti che verranno assunti per questo
progetto.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda la società di gestione, sono
delle indicazioni, quindi ne potranno far parte altri enti oltre
alla Regione e ad un partner privato, perché è previsto che nella
gestione vi sia la preponderanza della parte privata rispetto alla
parte pubblica.
Comunque sono delle indicazioni, su cui sicuramente dovremo
ritornare.
Presidente Pongo in votazione l'articolo 2:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Presidente Pongo in votazione l'articolo 3:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Presidente Pongo in votazione l'articolo 4:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Presidente Pongo in votazione il disegno di legge nel suo
complesso:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Il Consiglio approva
Presidente Avendo esaurito i punti all'ordine del giorno, i
lavori sono terminati.
La seduta è tolta.
