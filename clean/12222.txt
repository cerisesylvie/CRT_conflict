Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3117 del 7 febbraio 1992 - Resoconto
OGGETTO N. 3117/IX Risoluzione invalidità civile.
Presidente
Do lettura di una proposta di risoluzione
presentata dai consiglieri Agnesod, Voyat, Vallet, Viérin,
Rollandin, Faval, Louvin, Mostacchi, Perrin, Stévenin, Marcoz ed
Andrione, iscritta in via d'urgenza all'ordine del giorno
dell'adunanza in corso (oggetto n. 3072/IX).
Risoluzione Il Consiglio regionale della Valle
d'Aosta
preso atto che l'articolo 3 della legge 291/88 in materia di
riconoscimento dell'invalidità civile è stato modificato solo
parzialmente nonostante la richiesta di abrogazione dello
stesso;
constatato che sono state mantenute in vita e continuano ad
operare, sia pure con differenti funzioni, le Commissioni mediche
periferiche per le pensioni di guerra quali organi decentrati del
Ministero del Tesoro, con potere di sospendere la procedura avviata
dalle commissioni medico-legali delle Unità Sanitarie Locali, cui
peraltro la nuova normativa riconferisce quella competenza in
materia che dalla precedente legge era stata totalmente sottratta.
Ciò con evidenti rischi di rallentamento e di dispersione
dell'attività di definizione e riconoscimento dello stato di
invalidità da parte delle unità sanitarie locali;
constatato altresì che la competenza per ciò che riguarda i
ricorsi sia rimasta al Ministero del Tesoro anziché alle
Commissioni sanitarie regionali. Infatti, per l'esame e l'evasione
dei ricorsi è ora integralmente competente il Ministero del Tesoro,
sentita la Commissione medica superiore con un inevitabile grave
pregiudizio delle fondamentali esigenze di tempestività;
Preoccupato della grave situazione venutasi a creare anche in
Valle d'Aosta a seguito degli incomprensibili ritardi con cui
vengono date le risposte ai diretti interessati che hanno
presentato il ricorso come previsto dalle vigenti disposizioni di
legge;
preso atto di iniziative intraprese in Parlamento da parte del
Deputato e del Senatore della Valle d'Aosta per risolvere questo
problema;
richiede
al Governo di intervenire, sia perché venga data nel più breve
tempo possibile una risposta ai ricorsi presentati al competente
Ministero del Tesoro, sia perché venga abrogato l'articolo 3 della
Legge 291/88, affinché anche in materia di ricorsi venga dato
mandato alle Unità Sanitarie Locali;
decide
di inviare copia della presente risoluzione al Ministro del
Tesoro, ai Presidenti del Consiglio e della Giunta delle regioni
italiane.
Presidente
Se nessuno chiede la parola, pongo in
votazione la proposta di risoluzione testé letta.
Esito della votazione
Presenti, votanti e favorevoli: 28
Il Consiglio approva all'unanimità
Presidente
Terminano qui i lavori della seduta
antimeridiana. La seduta è sciolta ed il Consiglio verrà convocato
a domicilio.
