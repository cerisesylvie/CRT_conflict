Classificazione
AMMINISTRAZIONE REGIONALE
Ordinamento degli uffici e del personale
TRASPORTI E VIABILITÀ
Viabilità



Oggetto del Consiglio n. 1073 del 24 febbraio 2010 - Resoconto
OGGETTO N. 1073/XIII - Disegno di legge: "Disposizioni in
materia di motorizzazione civile, di sicurezza stradale e di
mobilità".
Articolo 1
(Oggetto)
1. In attuazione del decreto legislativo 28 gennaio 2008, n.
13 (Norme di attuazione dello statuto speciale della regione Valle
d'Aosta/Vallée d'Aoste in materia di motorizzazione civile e di
tasse automobilistiche), la Regione disciplina, con la presente
legge, le modalità di esercizio delle funzioni inerenti alla
motorizzazione civile.
Articolo 2
(Funzioni della Regione)
1. Nell'esercizio delle funzioni inerenti alla motorizzazione
civile, la Regione esercita, in particolare, funzioni di
programmazione e indirizzo nelle materie di:
a) sicurezza stradale;
b) educazione e sensibilizzazione stradale;
c) infomobilità.
2. La Regione promuove, inoltre, la semplificazione delle
procedure nell'esercizio delle funzioni di cui al comma 1, al fine
di migliorare il rapporto con l'utenza.
Articolo 3
(Piano regionale della sicurezza stradale)
1. Il Piano regionale della sicurezza stradale, di seguito
denominato Piano, è approvato dalla Giunta regionale al fine di
perseguire una mobilità sicura e sostenibile, riducendo il numero
di incidenti stradali e i costi sociali sostenuti dal settore
pubblico, dalle imprese e dalle famiglie, in conformità alla
normativa comunitaria e statale vigente in materia.
2. In particolare, il Piano:
a) promuove il governo sistematico e coordinato della
sicurezza stradale;
b) favorisce l'educazione alla sicurezza stradale;
c) programma e realizza interventi volti a ridurre e
prevenire l'incidentalità e le sue conseguenze, con particolare
riferimento all'azione sanitaria in relazione alle misure
preventive e di controllo e alla natura e alla tempestività del
primo e pronto soccorso;
d) programma e realizza interventi infrastrutturali sulla
rete stradale;
e) promuove il miglioramento dell'organizzazione del traffico
e della rete infrastrutturale e l'incentivazione di progetti volti
ad assicurare la sicurezza dei pedoni e dei ciclisti, nonché una
vivibilità migliore nelle aree urbane.
Articolo 4
(Trasferimento del personale)
1. Il personale di cui all'articolo 2 del d.lgs. 13/2008 è
inquadrato nel ruolo unico del personale della Regione e inserito
nell'organico della Giunta regionale.
Articolo 5
(Dotazione organica)
1. Per l'esercizio delle funzioni di cui all'articolo 2, la
Giunta regionale istituisce nuove strutture organizzative, modifica
e aggiorna le strutture esistenti e ne definisce l'articolazione e
le competenze secondo quanto previsto dalla normativa regionale in
materia di organizzazione della Regione.
2. In relazione al trasferimento del personale di cui
all'articolo 4, la dotazione organica della struttura regionale,
definita ai sensi dell'articolo 14, comma 1, della legge regionale
11 dicembre 2009, n. 47 (Legge finanziaria per gli anni 2010/2012),
è incrementata di ventuno unità di personale di cui venti unità
appartenenti alle categorie e un'unità con qualifica dirigenziale.
La copertura dei posti è disposta in deroga a quanto stabilito
dall'articolo 2, comma 1, della l.r. 47/2009.
Articolo 6
(Modalità di inquadramento)
1. Al personale di cui all'articolo 4 sono attribuiti
categorie, posizioni e profili corrispondenti alle aree funzionali,
posizioni economiche e profili del Ministero dei trasporti, sulla
base della tabella di cui all'allegato A. L'inquadramento è
disposto con il riconoscimento, ai fini giuridici ed economici,
dell'anzianità maturata presso l'ente di provenienza.
2. Il personale di cui all'articolo 4 è inquadrato nel ruolo
unico regionale nella categoria e posizione corrispondenti, con
diritto al trattamento economico previsto per la progressione
retributiva, dalla prima alla terza, più vicina in difetto rispetto
al trattamento in godimento, oltre alle eventuali indennità
previste dai contratti collettivi regionali. Le predette categorie
e posizioni sono indicate nella tabella di cui all'allegato
A.
3. Nell'ipotesi in cui, all'atto dell'inquadramento, il
trattamento economico lordo composto dagli emolumenti fissi,
continuativi ed aventi carattere di generalità, sia inferiore a
quello in godimento presso l'ente di provenienza, la differenza è
conservata a titolo di assegno ad personam riassorbibile. Il
trattamento economico presso la Regione è articolato in stipendio,
indennità di bilinguismo ed eventuali retribuzioni individuali di
anzianità (RIA) e assegno ad personam riassorbibile.
4. L'inquadramento nel ruolo unico regionale è subordinato al
possesso della conoscenza della lingua francese acquisito negli
enti di provenienza o accertato ai sensi dell'articolo 7 del
regolamento regionale 11 dicembre 1996, n. 6 (Norme sull'accesso
agli organici dell'Amministrazione regionale, degli enti pubblici
non economici dipendenti dalla Regione e degli enti locali della
Valle d'Aosta).
Articolo 7
(Riscossione dei proventi della motorizzazione
civile)
1. La Giunta regionale stabilisce le modalità per la
riscossione dei proventi inerenti all'esercizio delle funzioni di
cui all'articolo 2, ivi inclusa la compartecipazione, da parte
delle imprese operanti nel settore, agli oneri che la Regione
sostiene per l'erogazione dei servizi in materia di motorizzazione
civile.
Articolo 8
(Disposizioni finanziarie)
1. L'onere complessivo derivante dall'applicazione della
presente legge per l'anno 2010 è determinato in euro 1.106.600, per
l'anno 2011 in euro 1.466.600 e in euro 1.071.600 a decorrere
dall'anno 2012.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012 nell'unità previsionale di base 1.2.1.10
(Trattamento economico del personale regionale), 1.3.1.10 (Oneri
per servizi e spese generali), 1.3.1.11 (Comitati e commissioni),
1.3.3.10 (Spese di gestione del sistema informatico regionale),
1.3.1.13 (Consulenze, studi e collaborazioni tecniche) e 1.3.4.10
(Spese di gestione e manutenzione ordinaria del patrimonio
immobiliare della Regione).
3. Al finanziamento dell'onere di cui al comma 1 si
provvede:
a) mediante l'iscrizione di euro 176.000 annui per diritti di
motorizzazione civile nella parte entrata, titolo III, unità
previsionale di base 1.03.01.80 (Restituzioni, recuperi, rimborsi e
concorsi vari) del bilancio di previsione della Regione per il
triennio 2010/2012, derivanti dall'introito dei proventi delle
operazioni svolte ai sensi dell'articolo 3, comma 1, del d.lgs.
13/2008;
b) mediante l'iscrizione di euro 300.000 annui per la
compartecipazione degli operatori agli oneri della motorizzazione
civile nella parte entrata, titolo III, unità previsionale di base
1.03.01.80 del bilancio di previsione della Regione per il triennio
2010/2012, derivanti dall'introito della compartecipazione
finanziaria da parte delle imprese operanti nel settore agli oneri
sostenuti dalla Regione per l'erogazione di servizi in materia di
motorizzazione civile;
c) mediante l'utilizzo degli stanziamenti iscritti nello
stesso bilancio nell'unità previsionale di base 1.16.2.10 (Fondo
globale di parte corrente) a valere sull'apposito accantonamento
previsto al punto F1 (regionalizzazione della motorizzazione
civile) dell'allegato n. 2/A al bilancio stesso, così ripartito
nelle tre annualità:
1) 2010: euro 630.600;
2) 2011: euro 990.600;
3) 2012: euro 595.600.
4. La Regione è autorizzata a gestire sul proprio bilancio,
nell'ambito delle partite di giro, le somme versate dall'utenza per
l'introito dei bolli e delle targhe, da riversare allo
Stato.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 9
(Disposizione finale)
1. Il trasferimento del personale di cui all'articolo 4
decorre dall'effettivo trasferimento delle funzioni amministrative
inerenti alla motorizzazione civile, secondo le modalità di cui
all'articolo 1 del d.lgs. 13/2008.
Articolo 10
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Allegato A
(omissis)
Président
- La parole au rapporteur, le Conseiller
Crétaz.
Crétaz (UV)
- Merci, M. le Président. Chers collègues, il
presente disegno di legge si inserisce nel contesto degli atti
necessari per il perfezionamento del trasferimento delle competenze
amministrative della motorizzazione civile dallo Stato alla
Regione. Esso trova la propria motivazione nel decreto legislativo
28 gennaio 2008, n. 13: "Norme di attuazione dello Statuto speciale
della Regione Valle d'Aosta/Vallee d'Aoste in materia di
motorizzazione civile e di tasse automobilistiche", all'articolo 2,
comma 2, laddove stabilisce che
"al personale trasferito è
garantito il rispetto della posizione giuridico-economica
acquisita, secondo le modalità stabilite dalle norme
regionali"
.
Contestualmente, oltre alla disciplina del personale, il disegno
di legge chiarisce le materie nelle quali la Regione esercita
funzioni di programmazione e indirizzo, nell'alveo della normativa
nazionale e comunitaria, ivi compreso il piano della sicurezza
stradale, oltre naturalmente alle necessarie disposizioni
finanziarie.
I principali obiettivi del disegno di legge sono: prendere in
carico nell'organico regionale i dipendenti dell'Ufficio
motorizzazione civile, estendere l'azione della Regione
(programmazione e indirizzo) nelle materie della motorizzazione
civile meno tecniche e meno vincolate dallo Stato (sicurezza
stradale, educazione e sensibilizzazione stradale,
infomobilità).
I principali vantaggi del disegno di legge sono: favorire,
durante l'applicazione della legge, occasioni per ridurre l'onere
delle incombenze a carico degli utenti (ad esempio, modalità per la
riscossione dei proventi che, grazie al decreto della Presidenza
del Consiglio dei ministri del 9 novembre 2009, concordato con la
Regione, pone le basi affinché i cittadini possano esaurire i
carichi di propria competenza in modo più semplice e rapido, potrà
essere rivisto il tariffario di alcune operazioni, come ha fatto la
Provincia di Trento); formare un centro di competenza locale, che
finora non avevamo, più vicino alle esigenze non solo agli
operatori di settore, ma anche ai singoli utenti e alle rispettive
esigenze; disporre di indicazioni chiare per la formazione del
Piano di sicurezza stradale, consentendo nel contempo di utilizzare
le risorse finanziarie che lo Stato riserva alla Regioni per
quest'attività.
Con questa breve relazione termino il mio intervento
illustrativo del disegno di legge che oggi siamo chiamati ad
esaminare e sono certo che l'Assessore Marguerettaz potrà
ulteriormente chiarire quanto è a sua conoscenza ed eventualmente
scendere nel dettaglio e darci ulteriori elementi di valutazione.
Merci pour votre aimable attention.
Président
- La discussion est ouverte.
La parole au Conseiller Louvin.
Louvin (VdAV-R)
- Grazie, Presidente. Il trasferimento
alla Regione delle funzioni amministrative in materia di
motorizzazione civile è una delle determinazioni che sono state
assunte nella scorsa legislatura, in seguito al lavoro operato
dalla Commissione paritetica e all'emissione del decreto
legislativo n. 13/2008. La gestazione di questa procedura è stata
sul versante regionale direi almeno altrettanto sofferta - penso
che il Presidente Rollandin lo condivida - della gestazione della
norma di attuazione. Evidentemente siamo un popolo per il quale la
motorizzazione non porta accelerazioni sorprendenti. Ci sono voluti
ormai quasi due anni affinché il complesso, anche se in realtà
alcuni dettagli dovranno ancora avvenire, delle funzioni potesse
transitare e vi fossero da parte regionale le condizioni per poter
accogliere il personale operante attualmente al servizio
dell'Amministrazione statale, al quale sono dedicate numerose norme
di questo disegno di legge. Abbiamo chiesto che la commissione
effettuasse dei doverosi approfondimenti e anche una ricognizione
in loco che con alcuni colleghi abbiamo effettuato per poter
verificare sia lo stato dei locali che l'esatto funzionamento delle
strutture, devo dire con un sostanziale apprezzamento per lo stato
generale di funzionamento di questo servizio dell'Amministrazione
statale nel momento in cui transita nell'Amministrazione regionale.
Noi speriamo di non fare peggio, siamo convinti che ci saranno da
parte dei competenti servizi regionali all'interno dei quali verrà
ad innestarsi questo ramo amministrativo i dovuti sforzi. Siccome
nel complesso si tratta di un settore che non è in particolare
sofferenza e nel quale non si risentono doglianze eccessive,
speriamo almeno che l'Amministrazione regionale sappia mantenere se
non, come auspichiamo, migliorare la qualità operativa dei
servizi.
Ci siamo preoccupati molto e ci preoccupiamo che non solo siano
salvaguardati, come è doveroso, i diritti e le aspettative delle
persone che operano nella struttura, ma anche che le specificità
del loro operato possano consentire in seno alla Regione uno
svolgimento analogo a quello che avevano in precedenza. Ci siamo
soffermati in particolare - su questo auspichiamo che la Giunta
possa poi perfezionare i relativi accordi con lo Stato - e ci siamo
preoccupati che tutte le funzioni attualmente svolte di natura
certificativa riguardo alle linee di natura autorizzatoria e
quant'altro possano continuare ad essere effettuate in Valle e il
fatto di regionalizzare gli uffici non costringa poi operatori
delle linee automobilistiche o singoli utenti a doversi recare
fuori Valle per particolari tipi di autorizzazioni: autorizzazioni
nautiche, autorizzazioni relative alle linee internazionali che
sono attualmente validate da questi uffici e quant'altro. Questo è
il nostro auspicio: che non venga tralasciato niente affinché si
continui a mantenere uno
standard
operativo adeguato.
Ci siamo anche premurati di prendere conoscenza, lo abbiamo
fatto solo in parte per indisponibilità quel giorno dei tempi
necessari, dei locali che vengono utilizzati e crediamo e abbiamo
anche avuto eco che ci saranno interventi edili di una certa
rilevanza da effettuare per consentire lo svolgimento delle
attività di collaudo in un contesto adeguato. Attualmente ci sono
anche dei locali che devono essere messi a norma, per tutto questo
confidiamo che l'Amministrazione opererà con la massima
sollecitudine perché, ripeto, sarebbe paradossale, dopo quanto è
stato fatto in questo come in altri settori per un trasferimento
alla Regione delle competenze, assistere ad arretramenti o a
disfunzioni che segnino negativamente tale servizio.
Vorrei con l'occasione anche ritirare a nome del gruppo
l'emendamento che è stato presentato, che si rivela in realtà un
doppione non utile di una modifica che è stata apportata
all'articolo in questione, pertanto riteniamo di doverci
considerare soddisfatti della formulazione come è stata realizzata
con la modifica operata in commissione dell'articolo 7. Lo ricordo
en passant
, per evitare di tornarci a suo tempo: si tratta
della questione della riscossione dei proventi della motorizzazione
civile, ma, trattandosi di compartecipazioni a cui sono sottoposti
anche gli utenti, quindi in fin dei conti di denari che devono
essere sborsati dai richiedenti delle prestazioni in particolare
delle imprese che operano nel settore dei trasporti, il passaggio
ormai spesso dalle opposizioni invocato nella commissione per
un'attenzione ulteriore non ci sembra inutile. La formulazione
conseguita in commissione è da questo punto di vista assolutamente
congrua.
Esprimiamo quindi nel complesso una valutazione favorevole
rispetto a questo disegno di legge, semmai a gestazione un po'
lenta, ma che ci auguriamo possa cogliere nel segno per un'esigenza
che da anni è rappresentata dalla nostra Regione.
Président
- S'il n'y a pas d'autres interventions, je
ferme la discussion générale.
La parole à l'Assesseur au tourisme, aux sports, au commerce et
aux transports, Marguerettaz.
Marguerettaz (UV)
- Brevemente, per ringraziare per i
lavori che sono stati svolti in II Commissione e ringraziare il
Presidente, il relatore, ma anche tutti gli altri componenti che
hanno avuto modo, come ha detto il collega Louvin, di fare una
serie di approfondimenti e di sopralluoghi al fine di definire
meglio il quadro. Sicuramente è una sfida, questi sono dei servizi
che molto spesso non raccolgono particolari apprezzamenti, se ne
sente parlare solo se ci sono dei problemi. Rispetto a questo, noi
assicuriamo tutta l'attenzione per, da un lato, non avere delle
critiche; dall'altro, cercare per quanto possibile di
razionalizzare e concentrare le procedure affinché le persone non
abbiano da fare diversi spostamenti per gestire le pratiche.
Sicuramente le attività della motorizzazione civile sono
importanti, vi è tutta una parte nel nostro disegno di legge che
riguarda la sicurezza stradale, che è un capitolo che sarà tutto da
scrivere e che ci vedrà impegnati a costruire un ragionamento per
il futuro; quindi grazie al relatore che ha voluto fare una breve,
ma precisa relazione e assicuriamo tutto l'impegno del caso.
Président
- La parole au Président de la Région,
Rollandin.
Rollandin (UV)
- Solo per correttezza, per spiegare prima
di tutto le lungaggini. Se siamo arrivati a questo risultato è
grazie all'impegno dei tecnici dell'Assessorato delle finanze,
nelle persone di Luigina Borney e Bieler, che hanno lottato per un
anno, se diciamo le cifre, c'è da rabbrividire, perché a livello
statale, dopo aver discusso lungamente sulla norma di attuazione,
non erano ancora convinti di quanto a livello regionale si doveva
riconoscere per la ritrasmissione di dati. È una spiegazione
tecnica, ma che la dice lunga sul fatto che si è perso un anno e
due mesi per arrivare a definire poche centinaia di euro. Non
firmavano però, quindi non c'era il decreto corrispettivo e
l'Assessorato non ha potuto... lo dico per correttezza, perché
stato un lavoro difficile e lungo, ma che alla fine ci ha portati a
questo risultato. Grazie.
Président
- Nous passons à l'examen de la loi article par
article.
Je soumets au vote l'article 1
er
:
Conseillers présents et votants: 28
Pour: 28
Le Conseil approuve à l'unanimité.
Président
- Article 2: même résultat. A l'article 3 il y
a l'amendement présenté par le Partito Democratico.
La parole au Conseiller Rigo.
Rigo (PD)
- Come hanno detto il relatore e il collega
Louvin, il disegno di legge è positivo, è un altro passo in avanti
nel cammino del trasferimento delle competenze amministrative. Tra
l'altro, il disegno di legge va ad istituire e a disciplinare il
piano regionale della sicurezza stradale. Per la prima volta
abbiamo la possibilità di perseguire una mobilità sicura e
sostenibile, una pagina tutta da scrivere, ha detto l'Assessore
Marguerettaz, dettata non da indicazioni nazionali, molto limitate
e vincolanti, ma sostenuta da scelte definite dalla Regione.
Le linee indicate all'articolo 3 ci trovano concordi, perché ci
sembra consentano di preparare un piano efficace e condiviso. Sì,
condiviso, perché abbiamo bisogno di perseguire in questa materia
una politica che sia capace di trovare consenso nella società
tutta. In particolare abbiamo bisogno che anche i Comuni
partecipino nella fase della definizione delle scelte, degli
indirizzi, delle linee operative contenute nel piano stesso. La
lettera f) dell'articolo 3 può essere sicuramente promotrice di
progetti interessanti se riusciremo a coinvolgere gli enti locali e
quindi a far sì che si riconoscano in una politica e in una
pianificazione territoriale decisa insieme. Il nostro emendamento
ha solamente questo obiettivo di un coinvolgimento, di una
preparazione, di una partecipazione in un piano innovativo
importante rispetto alla sicurezza stradale. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Così come nell'emendamento proposto
dalla commissione, l'emendamento del collega Rigo va a creare una
condivisione con il Consiglio regionale, nel senso che sarà il
Consiglio regionale ad approvare la norma d'intesa con il Consiglio
permanente degli enti locali.
Sicuramente il percorso sarà un poco più lungo, ma riteniamo che
in prima analisi essendo il piano da fare per la prima volta...
abbiamo detto che è una pagina bianca tutta da scrivere, reputiamo
che si possa aderire a questo emendamento.
Président
- Je donne lecture de l'amendement présenté par
le Partito Democratico:
Emendamento
Il comma 1 dell'articolo 3 è sostituito dal seguente:
"1. Il Piano regionale della sicurezza stradale, di seguito
denominato Piano, è approvato dal Consiglio regionale su proposta
della Giunta regionale, d'intesa con il Consiglio Permanente degli
Enti Locali, e ha durata triennale.
Il Piano ha l'obiettivo di perseguire una mobilità sicura e
sostenibile, riducendo il numero di incidenti stradali e i costi
sociali sostenuti dal settore pubblico, dalle imprese e dalle
famiglie, in conformità alla normativa comunitaria e statale
vigente in materia.
La Giunta regionale, ove necessario e sentita la Commissione
consiliare competente, può approvare aggiornamenti annuali al
medesimo Piano.".
Si vous êtes d'accord, je soumets au vote l'article 3 dans le
texte ainsi amendé:
Articolo 3
(Piano regionale della sicurezza stradale)
1. Il Piano regionale della sicurezza stradale, di seguito
denominato Piano, è approvato dal Consiglio regionale su proposta
della Giunta regionale, d'intesa con il Consiglio permanente degli
enti locali, e ha durata triennale. Il Piano ha l'obiettivo di
perseguire una mobilità sicura e sostenibile, riducendo il numero
di incidenti stradali e i costi sociali sostenuti dal settore
pubblico, dalle imprese e dalle famiglie, in conformità alla
normativa comunitaria e statale vigente in materia. La Giunta
regionale, ove necessario e sentita la Commissione consiliare
competente, può approvare aggiornamenti annuali al medesimo
Piano.
2. In particolare, il Piano:
a) promuove il governo sistematico e coordinato della
sicurezza stradale;
b) favorisce l'educazione alla sicurezza stradale;
c) programma e realizza interventi volti a ridurre e
prevenire l'incidentalità e le sue conseguenze, con particolare
riferimento all'azione sanitaria in relazione alle misure
preventive e di controllo e alla natura e alla tempestività del
primo e pronto soccorso;
d) programma e realizza interventi infrastrutturali sulla
rete stradale;
e) promuove il miglioramento dell'organizzazione del traffico
e della rete infrastrutturale e l'incentivazione di progetti volti
ad assicurare la sicurezza dei pedoni e dei ciclisti, nonché una
vivibilità migliore nelle aree urbane.
Conseillers présents et votants: 28
Pour: 28
Le Conseil approuve à l'unanimité.
Président
- Article 4: même résultat. Article 5: même
résultat. Article 6: même résultat.
A l'article 7 il y a l'amendement du groupe Vallée d'Aoste
Vive-Renouveau qui est retiré, j'en donne lecture pour le
procès-verbal:
Emendamento
Art. 7, comma 1, s
ostituire le parole "La Giunta
regionale" con le parole "Il Consiglio regionale".
Il y a aussi l'amendement de la II
e
Commission, qui
récite:
Emendamento
Al comma 1 dell'articolo 7 dopo le parole: "Giunta regionale"
sono inserite le seguenti: ", sentita la Commissione consiliare
competente,".
Si vous êtes d'accord, je soumets au vote l'article 7 dans le
texte ainsi amendé:
Articolo 7
(Riscossione dei proventi della motorizzazione
civile)
1. La Giunta regionale, sentita la Commissione consiliare
competente, stabilisce le modalità per la riscossione dei proventi
inerenti all'esercizio delle funzioni di cui all'articolo 2, ivi
inclusa la compartecipazione, da parte delle imprese operanti nel
settore, agli oneri che la Regione sostiene per l'erogazione dei
servizi in materia di motorizzazione civile.
Conseillers présents et votants: 28
Pour: 28
Le Conseil approuve à l'unanimité.
Président
- Article 8: même résultat. Article 9: même
résultat. Article 10: même résultat. Annexe A: même résultat.
Je soumets au vote la loi dans son ensemble:
Conseillers présents et votants: 28
Pour: 28
Le Conseil approuve à l'unanimité.
