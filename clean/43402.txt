Classificazione
ASSISTENZA SANITARIA E OSPEDALIERA



Oggetto del Consiglio n. 788 del 8 luglio 2021 - Resoconto
OGGETTO N. 788/XVI - Interpellanza: "Operatività del centro
polifunzionale a valenza socio-sanitaria e socio-assistenziale nel
Comune di Morgex".
Bertin (Presidente) -
Punto n. 35. Per l'illustrazione,
il consigliere Baccega.
Baccega (PA) -
Devo dire che rispetto a questa
interpellanza qualche suggestione l'Assessore ce l'ha già data in V
Commissione, annunciando il percorso che si sta definendo rispetto
alla realizzazione e alla successiva presentazione pubblica della
bozza del piano regionale per la salute e benessere sociale
2022/2025, che era stato richiamato da un ordine del giorno che
Pour l'Autonomie ha presentato in Consiglio il 7 aprile. Questo è
un documento importante che è da sempre richiamato negli ultimi
anni, anche prima della pandemia, dai sindacati, dai movimenti e
quant'altro. Documento che aveva visto interrotto il suo percorso
di presentazione pubblica verso una delibera che era stata
approvata in Giunta il 21 gennaio 2019 e che si è interrotta per
effetto del Covid.
Credo che le affermazioni fatte dall'Assessore rispetto al
futuro del J.B. Festaz sulle attività sanitarie avviate nella
struttura di Variney e di Perloz, ma anche l'accenno alla struttura
del Comune di Aosta di Via Brocherel e della nuova micro di Morgex,
sono affermazioni sicuramente in sintonia con molti interventi che
si sono sentiti negli anni e in sintonia anche con i nostri
obiettivi come gruppo. L'obiettivo era molto chiaro, già prima del
Covid, c'era bisogno di sanità sul territorio e avere strutture che
siano RSA, UAP e che possano garantire una serie di servizi
sanitari importanti ed efficaci che sono sicuramente fortemente
richiesti, soprattutto adesso dopo il Covid-19, che non è ancora
conclusa come emergenza, vanno certamente rivisti e
implementati.
Siamo sicuri che in questo senso gli uffici stanno preparando un
dossier sicuramente importante, ricco di dati e di nuove
proposte.
Tutte quelle strutture sul territorio un po' alla volta stanno
avendo le caratterizzazioni che si erano a suo tempo indicate;
rimane in sospeso, pare, ma me lo dirà l'Assessore tra poco, la
struttura dell'Alta Valle, stiamo parlando della nuova micro di
Morgex che ha concluso i suoi lavori ed è stata completamente
arredata a fine 2020, è una struttura che prevede 45 posti letto
più altri 5 all'ultimo piano e sottotetto, di 50 posti letto di cui
30 dotati di ossigeno. Una struttura davvero all'avanguardia e
assolutamente moderna e performante. È una struttura che ci riporta
a un accordo di programma tra la Regione, l'Unité des Communes,
della Valdigne e del Comune di Morgex, che è stato sottoscritto
addirittura nel 2009.
Ovviamente, a seconda delle esigenze e per effetto del percorso
che si è avviato, una serie di provvedimenti deliberativi ha
modificato il suo percorso perché dapprima doveva essere solo una
struttura micro comunità per anziani che andava ad accogliere gli
ospiti delle micro di La Thuile e di Pré-Saint-Didier,
successivamente, attraverso una serie di modifiche e aggiornamenti
dell'accordo di programma, si è provveduto a definire la struttura
anche in parte socio-assistenziale e socio-sanitaria volendo
dedicare alla sanità un piano completo dell'edificio.
Sappiamo e siamo lieti che la nuova microcomunità sia operativa
dal 25 maggio e che il Consiglio comunale di Morgex abbia avviato
l'iter per intitolare la nuova micro al dottor Mannu.
Quindi non sappiamo, dal punto di vista della parte
socio-sanitaria, che cosa sia successo e quindi chiediamo quando si
intenda rendere operativa e a disposizione degli utenti la
struttura del centro polifunzionale a valenza socio-sanitaria,
ovvero intendiamo sapere se sia stata firmata la convenzione tra
l'Unité che gestisce la struttura e l'Azienda USL e quando inizierà
l'attività sanitaria, quale tipologia di gestione sia stata
predisposta e quindi per conoscere quali tipologie di pazienti che
necessitano di cure sanitarie si intendano ospitare, se in termini
di ospitalità e di indirizzi indicati dalla delibera di Giunta e di
riflessioni del collegio di vigilanza tra cui la nota del dottor
Iannizzi, dirigente e coordinatore dei quattro distretti
territoriali che indicava la struttura idonea con prestazioni
residenziali codice R2, ovvero una struttura caratterizzata come
unità di cure residenziali estensive.
Quindi il quesito è quello, quindi una gestione ASL che era
prevista, chiediamo quando sarà operativa, quando si firmerà
l'accordo, la convenzione, oppure se sono cambiati gli indirizzi
rispetto a qualche tempo fa.
Presidente -
Risponde l'assessore Barmasse.
Barmasse (UV) -
Grazie, consigliere Baccega, anche per
aver ricordato che questa struttura verrà intitolata al dottor
Mannu, che oltre a essere un ottimo medico, molto umano, era anche
un amico e quindi la cosa mi fa molto piacere.
Per quanto riguarda gli indirizzi, non sono cambiati e adesso le
spiegherò il tutto.
Con riferimento all'oggetto dell'interpellanza informo che per
quanto riguarda l'attività socio-assistenziale della struttura in
argomento la stessa è stata autorizzata con provvedimento
dirigenziale della competente struttura dell'Assessorato n. 2158 in
data 27 aprile 2021.
Sulla base di tale autorizzazione, a oggi, presso la struttura
di Morgex sono quindi stati trasferiti gli ospiti delle strutture
di Pré-Saint-Didier e di La Thuile per un totale di 18 posti letto
occupati su 30 disponibili.
Per quanto riguarda l'attività socio-sanitaria, è attualmente in
fase di definizione la scrittura privata tra Azienda USL della
Valle d'Aosta e l'Unité des Communes Valdôtaines
Valdigne-Mont-Blanc per la concessione di un comodato d'uso
gratuito di parte dell'immobile di proprietà del predetto ente, da
destinare appunto a struttura socio-sanitaria per pazienti Covid
negativi.
Il comodato sarà corredato delle relative planimetrie,
dell'inventario, di tutta la documentazione tecnico-amministrativa
comprovante l'agibilità dell'immobile.
Conclusa la definizione e l'approvazione del suddetto comodato
d'uso, l'Azienda USL avvierà il necessario procedimento di
autorizzazione e accreditamento per la gestione della struttura
residenziale socio sanitaria, costituita da un modulo di 15 posti
letto, la quale si caratterizzerà con unità di cure residenziali
estensive a elevata integrazione sanitaria per pazienti della
fascia di età adulta-anziana - dopo il ricovero in Ospedale o
provenienti dal domicilio o da altre strutture residenziali del
territorio - che necessitano di cure mediche e infermieristiche
quotidiane, trattamenti di recupero funzionale, riorientamento in
ambiente protesico e tutelare, somministrazione di terapie
endovenose, nutrizione enterale, lesioni da decubito eccetera.
Sulla base delle caratteristiche tecnico-organizzative, la
suddetta struttura rientrerà tra i nuclei erogativi identificati
con codice R2 secondo la classificazione della Commissione
nazionale per la definizione e l'aggiornamento dei LEA,
corrispondente all'assistenza socio-sanitaria residenziale alle
persone non autosufficienti, di cui all'articolo 30 comma 1 lettera
A del Dpcm 12 gennaio 2017, i cosiddetti nuovi LEA.
Per completezza informativa, evidenzio infine che con l'articolo
46 della legge regionale del 16 giugno 2021 n. 15 di assestamento
al bilancio di previsione della Regione autonoma Valle d'Aosta per
l'anno 2021 è stato integrato l'articolo 23 della legge regionale
12 dicembre 2007 n. 32 legge finanziaria per gli anziani 2008-2010
con il comma 3ter il quale in relazione alla struttura
polifunzionale del Comune di Morgex ha previsto che parte della
struttura è ceduta in comodato gratuito all'Azienda USL della Valle
d'Aosta per almeno un triennio per l'erogazione di prestazioni
socio-sanitarie secondo modalità definite in un apposito accordo
fra gli enti interessati.
Stante quanto illustrato, confermo pertanto che in termini di
ospitalità e di indirizzi a suo tempo indicati non sono intervenute
particolari modifiche di prospettiva. La struttura di Morgex,
infatti, oltre a rappresentare un riferimento per una risposta
efficace dal punto di vista socio-assistenziale, è stata
individuata quale sede per la realizzazione di unità
socio-sanitaria di cure residenziali estensive la quale - con
un'unità già attiva nel Comune di Perloz e con la struttura
socio-sanitaria di Variney, per la quale sono in corso le procedure
di attivazione - costituirà un'ulteriore azione di potenziamento
dei servizi di prossimità nel più ampio progetto di
riorganizzazione dell'assistenza territoriale a livello
regionale.
Presidente -
Per la replica, il consigliere Baccega.
Baccega (PA) -
Quindi buone notizie per gli amici
dell'Alta Valle, comunque per la sanità valdostana. Dapprima,
Assessore, parlo solo degli anni scorsi, si chiedeva un piano
organico unico che potesse rappresentare un piano regionale
d'interventi di questo tipo ma possiamo tranquillamente dire che,
un pezzo alla volta, alla fine si riesce a portare a casa dei
risultati comunque importanti e questo era un obiettivo.
Adesso ci sarà da mettere in campo tutta la parte legata
all'Ospedale di comunità, alle Case della Salute per rafforzare
questa attività sul territorio, ma sono sicuro che il piano che
state elaborando andrà in quella direzione.
