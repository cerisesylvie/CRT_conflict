Classificazione
CONSIGLIO REGIONALE
Attività consiliare d'aula



Oggetto del Consiglio n. 3437 del 4 aprile 2008 - Resoconto
OGGETTO N. 3437/XII - Ordine dei lavori.
Presidente
- Abbiamo esaurito le iniziative
ispettive.
La parola al Consigliere Sandri, per mozione d'ordine.
Sandri (PD)
- Volevo chiedere se era possibile, con
l'accordo del Consiglio, la riapertura della commissione dei
Capigruppo per continuare il lavoro che avevamo iniziato
stamani.
Presidente
- La sua mozione d'ordine ha interpretato il
mio pensiero, era quello che stavo per chiedere ai colleghi
dell'aula. Penso che o si è addivenuti a una definizione delle
intese avviate un'ora e mezza fa oppure è necessario sospendere i
lavori per capire come proseguiranno.
Direi che i lavori sono sospesi ed è convocata la Conferenza dei
Capigruppo.
Si dà atto che la seduta è sospesa dalle ore 11,24 alle ore
12,31.
Presidente
- Riprendiamo i lavori, dopo questa lunga
sospensione immagino che i Capigruppo e il Presidente Caveri siano
addivenuti a una ricomposizione dell'ordine del giorno.
La parola al Presidente della Regione, Caveri.
Caveri (UV)
- Vorrei semplicemente, anche rivolgendomi ai
colleghi presenti, esprimermi affinché le discussioni che abbiamo
avuto precedentemente trovino un qualche riscontro anche in aula.
Mi sembra che si sia alla ricerca di un punto di equilibrio, che
possa consentire di proseguire il lavoro sui diversi argomenti che
riterremo nelle prossime ore essere prioritari. Tra breve
affronteremo il rendiconto e successivamente l'assestamento vero e
proprio (punti n. 33 e n. 34 dell'ordine del giorno) con un impegno
di poter concludere questo argomento entro la giornata di sabato.
Nel frattempo abbiamo cominciato ad affrontare la discussione su
alcune parti del contenuto degli articoli dell'assestamento, per
cominciare in termini concreti a guardare qualcuno degli
emendamenti che i gruppi ritengono importanti. Questa riflessione
dovrebbe portare anche a una riflessione sulla numerosità degli
emendamenti presentati e anche sulla trasformazione di emendamenti
in ordini del giorno, là dove è utile.
Ho l'impressione che nella giornata di domani - mi rivolgo ai
Capigruppo - sarà opportuno verbalizzare presso i Capigruppo quella
declinazione delle priorità sulle quali oggi mi sembra che non
siamo molto distanti, tranne ancora qualche "distinguo", per poter
programmare in modo positivo i lavori, giungendo allo scadere della
legislatura, mercoledì della settimana prossima, alla
determinazione su quei progetti di legge che in generale... poi
abbiamo visto, nella valutazione dei gruppi, talvolta non si è
sempre coincidenti come è normale che sia, ma la rinuncia di
qualcuno porta al soddisfacimento degli altri, e viceversa. Credo
di poter dire che siamo in una fase in cui il cantiere è aperto, ma
mi faceva piacere dare atto anche all'attenzione della stampa che
la sospensione non è stata infruttuosa, ci è servita ad andare
avanti alla ricerca di quel punto di equilibrio che consenta un
buon lavoro al Consiglio.
Il Consiglio prende atto.
