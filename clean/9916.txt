Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2226 del 4 giugno 1991 - Resoconto
OGGETTO N. 2226/IX Applicazione della legge regionale sulle
nomine.
(Inter-pellanza)
Presidente
Do lettura dell'interpellanza
presentata dal Consigliere Riccarand ed iscritta al punto 15
dell'ordine del giorno.
Interpellanza Ricordato che il Consiglio regionale, nella seduta
del 15 feb­braio 1991, ha approvato la legge regionale "Criteri per
le no­mine e le designazioni di competenza regionale";
ricordato altresì che tale legge è stata promulgata il 27 marzo
1991 ed è entrata in vigore il 2 aprile 1991;
sottolineato che entro venti giorni dall'entrata in vigore
doveva essere pubblicato sul Bollettino Ufficiale della Regione
l'elenco delle nomine e designazioni relative al primo semestre
1991 e che, inoltre, entro il 30 aprile 1991 doveva essere
pubblicato l'elenco delle nomine e designazioni relative al secondo
seme­stre;
constatato che finora tali elenchi non sono stati pubblicati sul
Bollettino Ufficiale accumulando un sensibile ritardo rispetto alle
scadenze previste dalla legge;
constatato altresì che nel corso del mese di marzo 1991 (e cioè
dopo l'approvazione della legge regionale sulle nomine, ma prima
della sua entrata in vigore) la Giunta regionale ha deli­berato
numerose nomine in Consigli di Amministrazione e Collegi sindacali
designando anche Consiglieri regionali e di­pendenti regionali che,
in base alla legge regionale 12/1991, sono incompatibili;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) per quale motivo non si è ancora provveduto a pubblicare sul
Bollettino Ufficiale della Regione l'elenco delle nomine relative
al primo e secondo semestre 1991;
2) quali sono le nomine e le designazioni effettuate dalla
Giunta regionale con deliberazioni successive all'approvazione, da
parte del Consiglio, della legge sulle nomine;
3) che cosa intende fare per dare applicazione concreta e
tem­pestiva alla legge sulle nomine.
Président
Le Conseiller Riccarand
a demandé la parole il en a la faculté.
Riccarand (VA)
Lo scorso 15 febbraio, il Consiglio
regionale, dopo un iter piut­tosto travagliato, ha approvato la
legge regionale che fissa nuovi criteri per le nomine e le
designazioni di competenza re­gionale in società, fondazioni ed
istituti.
Tale legge, entrata in vigore il 2 aprile 1991, prevedeva che
entro venti giorni dall'entrata in vigore, fosse pubblicato sul
Bollettino Ufficiale della Regione l'elenco delle nomine e
desi­gnazioni relative al primo semestre 1991. Quindi, entro il 22
aprile doveva uscire il primo elenco ed entro la fine di aprile
doveva uscire l'elenco delle nomine e designazioni relative al
secondo semestre, in modo che poi si potesse procedere alle
sin­gole nomine sulla base delle domande presentate e della
conse­guente istruttoria.
Poiché finora sul Bollettino Ufficiale non sono stati pubblicati
né l'elenco del primo, né quello del secondo semestre, abbiamo
accumulato un ritardo di oltre un mese rispetto alla scadenza, che
pure era già nota da tempo e quindi ci si poteva certamente
preparare con più sollecitudine.
L'interpellanza sottolinea anche che la Giunta regionale, nel
corso del mese di marzo di quest'anno, quindi dopo l'approva­zione
da parte del Consiglio della legge 15 febbraio 1991 n. 12, ma prima
della sua entrata in vigore, ha designato una serie di
rappresentanti della Regione in alcuni consigli di amministra­zione
di società e fondazioni, tra i quali ci sono anche dei Consiglieri
e dei dipendenti regionali che, in base alla legge citata, non
potrebbero ricoprire tali cariche.
È vero che nella legge è stata inserita una clausola per cui la
non compatibilità decorre dal momento dell'entrata in vigore della
legge e non concerne le situazioni pregresse, però mi sembra
abbastanza discutibile che la Giunta faccia delle desi­gnazioni di
questo tipo dopo l'approvazione della legge 12/1991.
L'interpellanza intende quindi farci avere notizie circa
l'appli­cazione della legge, farci sapere per quale motivo non si è
anco­ra provveduto a pubblicare sul Bollettino Ufficiale della
Regione l'elenco delle nomine relative al primo e secondo se­mestre
1991, farci conoscere quali sono le nomine e le designa­zioni
effettuate dalla Giunta regionale con deliberazioni suc­cessive
all'appro-vazione della legge sulle nomine e farci anche conoscere
le intenzioni della Giunta, per dare un'applicazione più concreta e
tempestiva di quella passata alla legge sulle nomine.
Presidente
La Presidenza del Consiglio non ha
potuto convocare la Commissione competente perché la Presidenza
della Giunta ed alcuni Assessorati non le hanno ancora fatto
pervenire gli elen­chi delle nomine da fare. La Presidenza
attendeva delle rispo­ste in merito.
Ha chiesto la parola il Presidente della Giunta, Bondaz; ne ha
facoltà.
Bondaz (DC)
Mi spiace dover contraddire buona
parte di quanto è stato detto dal Vicepresidente del Consiglio.
Non è così semplice, come forse può sembrare a prima vista,
individuare tutte le nomine che devono essere fatte, anche per­ché
ci sono varie interpretazioni sulle nomine che devono e quelle che
non devono passare attraverso le disposizioni della legge.
Al di là di questo, so che è già stata convocata la Commissione
competente a definire i criteri e le modalità delle designazioni e
posso dire che gli elenchi della Presidenza della Giunta e, a
quanto mi risulta, anche quelli di quasi tutti gli Assessorati,
nonostante le difficoltà, sono già pervenuti alla Presidenza del
Consiglio. Sulla base di questa ipotesi di lavoro, la Commissione
dovrà dare la sua autorizzazione per la pubbli­cazione sul
Bollettino Ufficiale, in modo che poi si possa seguire la procedura
fissata dalla legge.
La Giunta ha la ferma intenzione di applicare la legge e credo
che nei prossimi giorni verrà definito quanto è di competenza della
Commissione, in modo che poi sarà possibile proseguire lungo l'iter
previsto dalla legge.
Presidente
Nessuno mette in discussione la volontà
di operare in questa direzione, ma voglio far rilevare che alla
Presidenza del Consiglio mancano le designazioni di almeno due
Assessorati... Mancano le comunicazioni.
Ha chiesto la parola il Consigliere Riccarand; ne ha
facoltà.
Riccarand (VA)
Devo dichiarare la mia più completa
insoddisfazione per la ri­sposta del Presidente della Giunta,
innanzitutto perché c'era una specifica domanda che riguardava le
deliberazioni della Giunta regionale e con la quale intendevo
conoscere le nomine fatte dalla Giunta dopo l'approvazione della
legge 12/1991, co­me, ad esempio, quelle nelle Società Air Vallée,
Fondazione per le Biotecnologie... E' ovvio che il Consigliere
regionale può ve­nirne a conoscenza spulciando l'elenco delle
delibere, ma non è un lavoro molto agevole. Credo che almeno su
questo punto la risposta del Presidente della Giunta poteva essere
puntuale, magari accompagnata da un elenco preciso dei
provvedimenti assunti, anche perché gli stessi sono in contrasto
con lo spirito della legge, che intendeva rimandare alla
pubblicazione dell'elenco del primo semestre, le designazioni di
tutte le nomi­ne. Invece si è ugualmente deciso di procedere alle
nomine, de­signando tra l'altro dei Consiglieri regionali, in
contrasto con lo spirito della legge.
Per quanto riguarda l'elenco delle nomine da fare, è chiaro che
la Giunta e gli Assessorati hanno accumulato un ritardo nella
trasmissione alla Presidenza del Consiglio degli elenchi delle
nomine di loro competenza. La Presidenza del Consiglio non può fare
altro che registrare gli elenchi e, semmai, sottoporli alla
valutazione della Commissione, per poi trasmetterli alla Giunta per
la conseguente pubblicazione sul Bollettino Ufficiale della
Regione; ma resta il fatto che la segnalazione delle nomine è di
competenza degli Assessorati, che conoscono quali sono quelle su
cui bisogna procedere.
Lamento quindi un notevole ritardo (un mese circa)
nell'appli­cazione della legge, lamento una non risposta del
Presidente della Giunta sui provvedimenti concernenti le nomine
fatte dalla Giunta con proprie deliberazioni dopo l'approvazione
della legge e lamento anche un sostanziale non rispetto dello
spirito della legge in questi mesi.
Si dà atto che, dalle ore 11,00, presiede il Presidente
Dolchi
Presidente
Torniamo al punto 12 all'ordine del
giorno.
