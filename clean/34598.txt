Classificazione
AMBIENTE
Stoccaggio e smaltimento rifiuti
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 2350 del 4 aprile 2012 - Resoconto
OGGETTO N. 2350/XIII - Reiezione della proposta di legge
d'iniziativa popolare: "Modificazione alla legge regionale 3
dicembre 2007, n. 31 (Nuove disposizioni in materia di gestione dei
rifiuti)".
Articolo 1
(Modificazione all'articolo 7)
1. Il comma 5 dell'articolo 7 della legge regionale 3
dicembre 2007, n. 31 (Nuove disposizioni in materia di gestione dei
rifiuti), è sostituito dal seguente:
"5. In considerazione delle ridotte dimensioni territoriali
della regione e dei limitati quantitativi di rifiuti prodotti, in
conformità agli obiettivi di cui all'articolo 10, comma 1, al fine
di tutelare la salute e di perseguire criteri di economicità,
efficienza ed efficacia, nel ciclo integrato dei rifiuti solidi
urbani e dei rifiuti speciali non pericolosi non si realizzano né
si utilizzano sul territorio regionale impianti di trattamento a
caldo quali incenerimento, termovalorizzazione, pirolisi o
gassificazione."
Presidente
- Riprendiamo i lavori, dichiaro aperta la
discussione sul punto n. 21 all'ordine del giorno.
La parola al Consigliere Prola.
Prola (UV)
- Grazie Presidente.
Siamo qui per l'ennesima volta a ripetere forse gli stessi
concetti a sostegno della realizzazione del pirogassificatore,
oppure in questo caso della proposta di legge che nega ogni tipo di
valorizzazione energetica sul territorio regionale. Per l'ennesima
volta, dicevo, perché ormai da anni veniamo a ridiscutere le stesse
cose con le stesse persone che animano di volta in volta petizioni
o proposte su un argomento che ormai - è evidente - serve ad una
serie di componenti politiche per cercare di mettere in difficoltà
l'attuale Governo regionale.
Entrando nel merito del problema, lungo l'intero percorso
decisionale, durato ben otto anni, le posizioni e le istanze dei
comitati hanno avuto numerosi cambiamenti. La scelta effettuata dal
Governo regionale è stata osteggiata da subito con l'avvio di una
serie di iniziative di contrasto, un cambio di strategie continuo:
dai rifiuti zero alla petizione per il compost, alla raccolta firme
per il confronto tecnico e poi, senza attendere la risposta della
commissione e del Consiglio regionale alla prima richiesta, la
presentazione del disegno di legge popolare in discussione oggi con
una raccolta firme fondata su messaggi del tipo: "peggiorerà la
qualità dell'aria che respiriamo, peggiorerà la qualità dell'acqua
che beviamo, peggiorerà la qualità del suolo che coltiviamo,
peggiorerà la qualità dei prodotti agricoli che mangiamo,
peggiorerà la nostra salute, quella dei nostri figli e dei nostri
nipoti, peggiorerà la qualità della flora e della fauna, peggiorerà
la qualità del paesaggio, peggiorerà l'ambiente in cui viviamo,
peggiorerà la possibilità di creare occupazione, peggiorerà la
qualità della nostra immagine turistica, peggiorerà la nostra
economia", penso sia una catastrofe! È un dialogo che si svolge fra
sordi, giocato su una serie di elementi labili e strumentali al
fine di ottenere una vittoria di tipo politico.
Credo nella buona fede di tanti cittadini che hanno sottoscritto
la proposta, non credo ai sani principi degli ispiratori. È un
gioco politico praticato sul filo della comunicazione anche
scorretta, giocato sul filo della propaganda strumentale. Le
semplificazioni e le banalizzazioni fatte dai promotori su
problematiche sensibili alla popolazione sono state analizzate con
estrema disinvoltura e superficialità e frutto chiaramente di
strumentalizzazioni demagogiche. In effetti, nella prima audizione
nelle Commissioni III e V, dove con spirito di interesse ho
ascoltato i vari argomenti a sostegno della tesi proposta nella
proposta di legge in oggetto - argomenti con dei giudizi fortemente
negativi sulla tecnologia del pirogassificatore sotto tutti i
profili: salute, emissioni ed economia -, ho ascoltato dai
proponenti gli elementi che demolivano la nostra scelta e ho posto
una semplice domanda, ovvero qual era il livello di conoscenza dei
delegati nel Comitato promotore sulla proposta del Governo
regionale per la costruzione del pirogassificatore, purtroppo, con
mia notevole sorpresa, mi è stato risposto di rivolgermi ai tecnici
e che la mia domanda era scorretta. A questa sono seguite altre
domande, ma, a loro dire, la tesi "no al trattamento a caldo" era
di ordine culturale e l'approccio era semplicemente sulla base del
principio ambientale e culturale e mi hanno detto di documentarmi
sulla memoria da loro depositata, dimenticandosi però il profilo
pratico del problema. Infatti ogni giorno abbiamo tonnellate di
rifiuti da smaltire e fra due anni avremo la discarica
completamente esaurita con il serio rischio di trovare immondizia
per la strada da eliminare.
Non ripeterò tutte le motivazioni che ci hanno portato alla
scelta di optare per lo smaltimento dei rifiuti tramite la
valorizzazione energetica degli stessi, mi limito a dire che su
questa scelta abbiamo passato parecchi anni a discutere, a
confrontarci anche con numerosi incontri pubblici, a capire qual
era il migliore indirizzo per la Valle. Abbiamo deciso in tutta
serenità e con coscienza analizzando tutte le ricadute sociali,
economiche e sanitarie, con responsabilità, valutando tutti gli
elementi in gioco, con i dovuti approfondimenti scientifici e
tecnici, con la razionalità del buon amministratore che deve capire
in quanto tempo è possibile risolvere il problema per non crearne
altri, con quali criteri economici affrontarlo, cercando sempre di
scegliere, anche attraverso la valorizzazione energetica, la
possibilità di ottenere l'efficienza, l'economicità e l'efficacia
del processo per non pesare sul cittadino con costi che sono già
ora pesanti. Abbiamo cercato e proposto una fattibilità concreta,
agendo nel quadro normativo europeo, nazionale e regionale. Rimando
al mittente l'accusa di non sostenibilità economica del nostro
progetto, poiché, oltre ad avere i costi strutturali e gestionali
sul periodo considerato (20 anni) decisamente inferiori al sistema
proposto dal Comitato virtuoso di ben 45 euro a tonnellata, il
nostro sistema dà la garanzia di flessibilità e modularità del
processo per adattarsi a quantitativi effettivamente prodotti di
rifiuti, ma anche alla loro riduzione, che sarà perseguita ed
attesa. Rimando al mittente l'accusa di acquisire rifiuti fuori
Valle, in quanto non è presente nel capitolato di appalto.
Non abbiamo pensato sicuramente di avvelenare la nostra gente,
anche i nostri figli, siamo anche noi cittadini valdostani con
famiglie e attenti al rispetto dei fattori ambientali del nostro
territorio di montagna, fragile e delicato, ma siamo anche solidali
con i popoli che ci circondano e non vogliamo scaricare i nostri
problemi sui loro territori, perché questo è praticamente
impossibile. Le scorie sono ridotte al minimo: in media il 10-15
percento dei rifiuti in entrata e saranno riutilizzate nei
sottofondi stradali, o comunque smaltite in discariche per inerti.
Non possiamo neanche affidarci ai fantastici scenari di riduzione
che sottendono la proposta di legge popolare, non supportati da
dati oggettivi reali...o mistificazione della realtà...come ci
vengono suggeriti dalle paure alimentate da una campagna puntellata
di slogan e affermazioni costruite mettendo insieme documenti di
studio generici, comunque svolti in altri contesti e non
verificabili nella nostra realtà.
I vari scenari presentati sono stati presentati molto bene dai
vari comitati, si possono condividere teoricamente, ma i numeri
sono, come ho già detto una volta, troppo belli, fantasticamente
belli, ottimisticamente belli, ma non sono per niente reali!
Scenari che ipotizzano la raccolta differenziata o l'organizzazione
della raccolta dell'umido o la riduzione dei rifiuti con numeri
ipotizzati irrealizzabili in tempi brevi, tempi ai quali noi siamo
obbligati a sottostare volenti o nolenti; numeri che razionalmente
sarà impossibile ottenere se non attraverso tempi medio-lunghi con
un forte impegno e lavoro culturale di convincimento sulla
popolazione. Si tratta di ipotesi che, in tutte le occasioni di
discussione e confronto, non ho mai sentito suffragare dai vari
comitati da analisi economiche che le supportassero. Non abbiamo
mai visto un'analisi dettagliata dei costi di investimento e di
gestione dei vari impianti previsti.
Non mortifichiamo il notevole impegno dei cittadini
favoleggiando percentuali di differenziata fantastiche! Nel corso
dei vari anni tutti si sono impegnati per aumentare la raccolta
differenziata: dagli enti locali ai cittadini stessi; attraverso le
risorse messe a disposizione con i relativi costi a carico dei
cittadini, con le energie messe in gioco, con i piani approvati con
le campagne di informazione abbiamo raggiunto - permettetemi, lo
dobbiamo dire e sottolineare con forza - un risultato che non sarà
ancora ottimale, ma non è sicuramente un punto di arrivo. Lo
dimostrano i risultati che tutte le comunità montane stanno
ottenendo: aumentano le percentuali di anno in anno, introducono
nuovi sistemi di raccolta porta a porta, compostiere domestiche,
eccetera.
Anche noi - sembrerà strano e forse anche irrituale - siamo
consapevoli dell'enorme importanza, che le scelte che vengono
adottate in questa materia ricadono sulla qualità ambientale della
vita dei cittadini, quindi di tutti noi. Non a caso ho impiegato il
termine "ambientale": perché tutto il settore del funzionamento
della raccolta dei rifiuti solidi urbani - mi riferisco alla
produzione, alla riduzione, alla raccolta, alla raccolta
differenziata, al trasporto, ai sistemi di smaltimento - è, a mio
avviso, materia esclusivamente ambientale.
La proposta di legge n. 177 modifica la legge regionale n.
31/2007, recante: "Nuove disposizioni in materia di gestione dei
rifiuti", vietando su tutto il territorio regionale gli impianti di
trattamento dei rifiuti detti a caldo, quali inceneritori,
termovalorizzatori, distillatori a secco o gassificatori. Siamo
quindi nel campo del ciclo della produzione e smaltimento di
rifiuti direttamente in materia di tutela dell'ambiente, lo
possiamo anche capire dalla propaganda fatta dai promotori del
referendum, ma anche dalla relazione che accompagna la legge, che
sottolinea la delicatezza dell'ambiente alpino e la necessità di
non intaccare gli equilibri delicati di questo ambiente. Tutti i
presupposti citati del progetto sono di natura ambientale:
morfologia del territorio, fattori meteo-climatici, l'inversione
termica che predomina nei periodi di tempo stabile. Anche la
numerosa bibliografia giurisprudenziale costituzionale ribadisce
costantemente che la disciplina dei rifiuti ricade in materia di
tutela dell'ambiente e dell'ecosistema.
Straordinariamente, con sorpresa, la Commissione per i
procedimenti referendari ha autorizzato il progetto di legge,
motivando la questione come tutela della salute ed evidenziando con
l'ammissibilità della proposta di legge l'incongruenza di fondo,
definita con estrema superficialità, che i rifiuti prodotti in
Valle devono essere smaltiti con il raggiungimento
dell'autosufficienza e l'obbligo di chiudere il ciclo in Valle
attraverso il solo trattamento a freddo. Qui arriviamo ai
fantastici numeri che vengono propagandati dal Comitato
ValleVirtuosa: per la fattibilità del progetto di ValleVirtuosa
dobbiamo comunque arrivare ad un 80 percento di differenziata, non
c'è nessun problema secondo loro, ora siamo attorno al 42 percento.
Questo è francamente irrealizzabile, come ho già detto,
tecnicamente è escluso che in breve tempo si possano raggiungere
livelli altissimi di differenziata sia sotto il profilo
qualitativo, ma anche quantitativo, tali da consentire che la
frazione secca o biostabilizzata possa essere smaltita in
discarica, e la discarica dov'è? In tutti questi mesi non ho avuto
risposta, ma neanche i cittadini sanno dov'è prevista la discarica
per ammucchiare la frazione biostabilizzata. Nello schema proposto,
secondo i nostri calcoli, ci sono 12.000 tonnellate annue da
smaltire in discarica. Quali sono i vantaggi eventuali? La
discarica non è priva di controindicazioni ambientali? Tutela la
salute una discarica di materiali derivanti dal trattamento
meccanico biologico (percolato, ammoniaca, acido solfidrico, odori,
esalazioni e non solo)? Abbiamo sentito il professor Gilli, che ha
confermato con una
slide
del professor Valerio, esperto
indicato dai proponenti della legge, che il TMB ha i fattori di
emissioni nei vari componenti simili ai trattamenti termici dei
rifiuti, mentre le discariche sono decisamente più pericolose.
Allo stato attuale il settore dell'incenerimento rappresenta uno
dei temi maggiormente analizzati e passati al vaglio dal punto di
vista tecnico-scientifico, questo ha portato ad un'approfondita
conoscenza dei vari aspetti non solo tecnologici, ma anche
ambientali e di salute pubblica legati alla gestione dei rifiuti
solidi urbani. L'importanza della tematica ha portato alla messa in
atto di studi epidemiologici in diverse aree interessate da
emissioni di impianti di incenerimento, ma anche qui dobbiamo
essere obiettivi, non propagandare maree di dati senza dare la
corretta interpretazione. Gli impianti di incenerimento sono stati
oggetto di apposite normative che si sono succedute nel corso degli
ultimi trenta anni e che contengono limiti di emissioni per una
serie di inquinanti, che progressivamente sono risultati sempre più
restrittivi in considerazione soprattutto dell'evoluzione
tecnologica. Parlo di emissioni con abbattimenti dal 90 al 99,9
percento dei limiti di legge: diossine, furani, polveri totali e
quant'altro, che raggiungono emissioni che sono considerate
infinitesimali e impercettibili. Nel corso delle varie audizioni
dai vari esperti dei comitati, però ho sempre sentito citare studi
epidemiologici su impianti e situazioni obsolete e vecchie. Anche
il professor Valerio, nel tentativo caloroso di sostenere la tesi
del TMB, ha presentato una
slide
poco trasparente - per
questo subito ripreso dal Presidente della III Commissione -, che
confrontava i valori di emissione dell'inceneritore di Vienna, di
vecchia generazione, con un impianto generico di TMB. I rischi per
la salute sono chiaramente correlati con il carico inquinante,
quindi possono variare in maniera consistente fra vecchi e nuovi
impianti. Recentemente sono state pubblicate le relazioni
conclusive di un importante progetto di ricerca, "Moniter Emilia
Romagna", sugli otto inceneritori presenti, da cui emerge che non
esistono associazioni né per le patologie tumorali, né per la
mortalità in generale. Dal
workshop
dell'Organizzazione
mondiale della sanità sul problema dei rifiuti, si sottolinea che
la maggior parte degli studi pubblicati si riferisce a vecchi
impianti e che negli studi non vengono considerati i possibili
fattori di confondimento, la presenza di altre sorgenti
industriali, la distanza dalla sorgente, la definizione delle aree
oggetto di indagine con i modelli di ricaduta. Si sottolinea che
con i nuovi impianti si hanno difficoltà a valutare gli effetti
viste le basse concentrazioni che vengono a determinarsi a livello
di esposizione. Anche l'Associazione italiana di epidemiologia
afferma che il trattamento dei rifiuti mediante incenerimento,
basato sulle migliori tecnologie disponibili, non depone per un
incremento di rischio per la salute umana. Lo stesso Ministero
della salute sostiene che i termovalorizzatori progettati e gestiti
correttamente sono ritenuti compatibili con gli aspetti
igienico-sanitari e la stessa Comunità europea, ribadendo la
gerarchia dei rifiuti: riduzione dei rifiuti, riutilizzo e
riciclaggio, la indica come forma di recupero energetico migliore e
preferibile al conferimento in discarica, che sarà ancora presente
se utilizzeremo il TMB. Il professor Gilli ha presentato una serie
di dati di emissioni, che risultano in moltissimi casi quasi
presenti in traccia e di indicatori epidemiologici che dimostrano
che la pericolosità fra il TMB e i trattamenti a caldo sono simili;
tradotto: le cause principali per i tumori non sono da ricercarsi
in queste situazioni ma, come sappiamo dai dati presentati, dal
fumo di sigaretta, dall'alimentazione, dallo stile di vita.
In conclusione, il percorso decisionale seguito non è stato
breve, né si sono escluse altre alternative, ma la scelta finale
che ci è parsa più consona alla nostra realtà è stata verificata in
ogni aspetto sociale, ambientale, sanitario ed economico. Abbiamo
evitato con questa opzione percorsi che possono mettere la nostra
regione in situazione di emergenza rifiuti, scelta di
responsabilità che non vuole essere dipendente da soggetti o da
fattori esterni. Non vogliamo allontanare da noi il problema e
trasferirlo da altre parti, dobbiamo avere la forza di saper
guardare sopra le nostre spalle, saper intuire quello che ci potrà
essere nel futuro. Occorre avere più oggettività nell'analisi, vi
sono dei limiti da superare, nel senso di proiettarsi pienamente
oltre ad approcci legati a pur legittimi interessi, ma bisogna
sempre portarsi tutti all'altezza dei temi da sciogliere e delle
scelte da operare. Siamo determinati a portare a buon fine tutte le
azioni di riduzione e di differenziazione dei rifiuti possibili e a
chiudere il ciclo di gestione dei rifiuti con la realizzazione del
nostro progetto ed è per questi motivi che siamo contrari ad una
legge che impedisca il trattamento a caldo su tutto il nostro
territorio regionale. Grazie.
Presidente
- La parola al Consigliere Donzel.
Donzel (PD)
- Grazie Presidente.
Cercherò di essere sintetico, perché l'ampia relazione della
collega Morelli, nella quale pienamente ci ritroviamo, ha tracciato
il quadro della situazione. Intanto vorrei ricordare a tutti che
visto che sono state messe in discussione le capacità di alcuni
proponenti di questa proposta di legge...il Consigliere Prola
ricordava: "ho fatto loro delle domande e non mi sapevano
rispondere sul progetto di maggioranza", è chiaro che erano venuti
lì a sostenere un altro progetto e non il progetto di maggioranza.
Vorrei ricordare che anche la maggioranza non è che abbia le idee
tanto chiare visto che nel 2008 sosteneva un termovalorizzatore e
nel tempo ha cambiato idea.
Ricordo che il primo intervento che facemmo come PD in
quest'aula nel 2008 riguardava una richiesta precisa su che fine
avrebbe fatto la discarica applicandole la tecnica del
Landfill
mining
, ossia la completa rimozione della vecchia discarica.
Per fortuna, nel tempo si è cambiato idea, la discarica è rimasta
al suo posto, dovrà essere accudita e controllata, ma nessuno si
sogna più di bruciarla come proponeva invece la maggioranza. Vi
sono quindi dei cittadini che si mobilitano e hanno anche qualche
ragione a chiedere conto di chi prima voleva fare una scelta e poi
ne vuole fare un'altra.
Vista l'impossibilità di realizzare l'opera, perché di questo
parliamo, si è deciso di percorrere un'altra strada. Vorrei citare
una nota del Comitato Rifiuti Zero del 5 giugno 2009, in cui si
diceva:
"Il Comitato Rifiuti Zero accoglie con entusiasmo la
svolta ecologista che sta avvenendo in Regione
- quindi c'è
stata anche una percezione positiva da parte della popolazione
quando si è deciso di rinunciare al grande termovalorizzatore che
bruciava la discarica -
dopo il cambio di rotta
sull'inceneritore, il Presidente Augusto Rollandin ha dichiarato,
in occasione della Fiera di Rigenergia, di "voler trasformare la
Valle in laboratorio alpino sulle fonti rinnovabili e sul risparmio
energetico, in grado di sviluppare un modello esportabile e
applicabile in altre realtà simili alla nostra""
. Si era detto
quindi che quell'esperienza non andava più bene. È normale allora
che si modifichino le proprie opinioni rispetto a certe situazioni,
fino a che si è arrivati ad un'idea: quella che ha poi portato alla
pirogassificazione, che ricordo sempre è frutto di una delibera,
che vede al primo punto la riduzione del rifiuto, al secondo punto
la raccolta differenziata e al terzo punto sostituisce la parola
"pirogassificatore" con le parole "valorizzazione energetica".
Questo concetto è stato poi messo alla prova da una serie di
situazioni: intanto è stata presentata una petizione in cui si
chiedeva di creare dei centri di compostaggio regionale - fra
l'altro, la petizione è stata accompagnata da una risoluzione a
firma PD e ALPE - per il trattenimento della frazione organica dei
rifiuti solidi urbani, in alternativa alla creazione di vari centri
di compostaggio collettivo. Questo rientrava perfettamente nella
delibera approvata dall'Amministrazione regionale, perché è
prevista la raccolta differenziata, tant'è che adesso c'è un
affanno di tutti i Comuni che rincorrono compostiera domestica,
eccetera, tutti sono in affannosa rincorsa sulla strada della
differenziata e anche del compostaggio. Ad esempio, il Comune di
Aosta vuole creare dei centri di raccolta del compost, ovviamente
non è ancora diffusa ad ogni singolo cittadino, sono dei percorsi,
ma la strada indicata è quella. L'Amministrazione regionale ha
respinto la petizione e ha fatto un'opzione che non era quella di
andare verso una soluzione di compostaggio diffusa sul territorio.
È stato poi presentato nel 2010 un emendamento del Partito
Democratico, in cui si chiedeva di spostare 550.000 euro, giacenti
inerti nel bilancio sulla voce che riguardava l'aeroporto, sulla
raccolta differenziata, che incontrava non poche difficoltà ad
applicarsi sul nostro territorio. Sia l'emendamento presentato nel
2010, sia l'emendamento del 2011 sono stati bocciati dal Governo
regionale, dalla maggioranza regionale e noi sappiamo come sono
stati utilizzati poi i soldi sull'aeroporto, ossia non sono stati
utilizzati, perché l'aeroporto non ha nessuna gestione che renda
necessari quei soldi, tant'è che la stessa maggioranza poi li ha
spostati in variazione di bilancio su altre voci, ma non sulla
raccolta differenziata, cosa che in qualche modo avevamo condiviso
insieme.
Si è poi arrivati ad una petizione con 11.000 firme che ha
chiesto un confronto di tipo scientifico fra la soluzione del
trattamento a freddo e una soluzione di valorizzazione energetica;
tutti abbiamo votato "sì" al confronto, lo scontro fra maggioranza
e minoranza è stato unicamente sulla questione della moratoria.
Siamo ancora in attesa di questo confronto scientifico, tant'è che,
in allegato alla legge da approvare oggi, sono stati messi vecchi
documenti che fanno riferimento ai pareri espressi a suo tempo dal
CPEL, addirittura documenti precedenti il 2008, in cui si faceva
riferimento ad un confronto scientifico fra due realtà che non
hanno nulla a che vedere con la proposta messa in campo oggi.
Naturalmente si è cercato di mistificare questo con un confronto
fatto in commissione fra esperti, che nulla ha a che vedere con il
confronto che è stato votato invece da tale aula e che nessuno ha
mai ottenuto.
Alla luce di queste cose, capirete che fa un po' specie dire che
la maggioranza ha coerentemente camminato su una strada: ha fatto
le sue valutazioni politiche che noi rispettiamo, quella della
maggioranza è una scelta legittima, non lo mettiamo in dubbio, ma
che non ci sia stato qualche slalom anche da parte sua in questo
percorso è un po' difficile crederlo, perché dal termovalorizzatore
che bruciava una discarica al pirogassificatore di adesso,
sostenuto da tutto un apparato di raccolta differenziata, eccetera,
fino ad arrivare alla soluzione del termovalorizzatore da 59.500
tonnellate un po' ce ne passa!
Una delle grandi teorie che è stata sostenuta è stata quella di
dire:
"noi abbiamo presentato un progetto..."
, ossia
immaginate il cittadino medio cosa sente:
"noi in maggioranza
abbiamo presentato un progetto, sono gli altri, sono i cittadini
che non ci hanno presentato un progetto alternativo!"
. Anche
questa cosa è un po' curiosa, i cittadini hanno chiesto che tale
progetto alternativo fosse costruito attraverso un confronto,
confronto che è stato negato. Per scrupolo mio, ho riscontrato -
qui mi rivolgo al collega Prola, che continua ad insistere che non
esistono calcoli alternativi - che un esperto di quelli invitati in
commissione ha formulato delle ipotesi alternative assolutamente
interessanti sul fatto che sia possibile immaginare una soluzione
con il trattamento a freddo, che non è più onerosa di quella
proposta dalla maggioranza, anzi è assolutamente realizzabile e,
secondo i dati forniti da Enzo Favoino, è un costo, calcolato sulla
base del progetto regionale, che ammonta nell'arco di 20 anni a 164
euro a tonnellata annua. Non sono un esperto, cito i dati di
esperti, però vorrei anche chiarire che quei cittadini che spesso
vengono chiamati come persone non informate dei fatti citano anche
loro degli esperti esattamente come fa la maggioranza, quindi non è
che parlano a titolo personale.
Nella versione del trattamento a freddo questi costi possono
essere ridotti di addirittura 40-50 euro, quindi questo è un dato
oggettivo, poi naturalmente la maggioranza è libera di dire che è
più semplice raccogliere tutto l'indifferenziato e buttarlo nel
gassificatore, che è sicuramente più impegnativo convincere i
cittadini a fare un percorso virtuoso, che c'è sicuramente un
grosso lavoro da fare; ma qual è il vantaggio? Che questo sforzo
che faranno i cittadini, se la raccolta differenziata sarà fatta
bene e se verranno fatte tutte le operazioni corrette, si
trasformerà nella possibilità di avere delle tariffe più basse,
invece con questo meccanismo sappiamo che la tariffa non potrà
diminuire, perché il costo è stabilito a monte. Noi, quindi,
andiamo verso un impegno di spesa che, calcolato a tonnellata, è
molto elevato, con il rischio di dover alimentare questa macchina,
la quale ha una flessibilità che, secondo i dati che abbiamo visto,
potrebbe oscillare da più di 30.000 tonnellate fino alle 59.500
tonnellate, quando abbiamo la possibilità, come Valle d'Aosta, di
avere un residuo al di sotto delle 25.000 tonnellate, che sarebbe
un obiettivo molto virtuoso da cui partire con un ragionamento di
gestione totalmente a freddo della nostra dimensione locale. Anche
sui costi quindi esistono dei calcoli alternativi che hanno la
stessa dignità di quelli della maggioranza, perché non abbiamo
visto nessun confronto scientifico delle due ipotesi.
Vi è poi un'altra cosa che è stata messa fortemente in
discussione. Abbiamo partecipato tutti alle interessanti audizioni
effettuate congiuntamente nelle Commissioni III e V, ovviamente
ognuno di noi ha dato la sua legittima interpretazione e io non mi
permetto di dire che quello che hanno sentito i colleghi di
maggioranza non sia vero: dico che è quello che hanno sentito loro
e che hanno interpretato correttamente loro. Mi permetto di dire
che io ho avuto una percezione diversa da quegli incontri: tutti
questi esperti sono stati sempre attenti a dire una cosa che ho
ritrovato anche nella relazione della collega Morelli, poi ribadita
dall'Assessore Lanièce: non vi sono evidenze scientifiche di danni
procurati da determinate strumentazioni, ma attenti perché spesso
mancano studi epidemiologici. Intendiamoci, se non c'è l'evidenza
scientifica, non è perché c'è uno studio che ci fa stare tranquilli
che tanto non succede nulla, ma è perché mancano gli studi, tant'è
che io so che la maggioranza ed altri sono andati ad un convegno a
Bolzano sul tema dell'incenerimento e qualità dell'aria, ho
ricevuto alcuni dati di questo convegno...e il professor Pietro
Giusti ha detto:
"Quando una sostanza esogena entra in un
sistema biologico, può avere tre effetti: nullo, buono, cattivo;
cattivo naturalmente se ha effetto tossico. La tossicità è una
scienza giovane, quindi non è possibile avere questa assoluta
rilevanza scientifica che fa dire a qualcuno: "guardate che qua non
succede niente, dormite sonni tranquilli""
. Qui non si può né
gridare allarmismi, ma non si può dire: "dormite sonni tranquilli",
perché gli esperti dicono che non vi sono studi. Pietro Giusti
aggiunge:
"È essenziale che la tossicologia sia una evidence
based
toxicology
, cioè una scienza basata su prove
robuste, quindi vanno definite le sorgenti delle informazioni, la
qualità degli studi deve essere pesata, il numero di studi preso in
esame deve essere il più alto possibile. Questo percorso per la
tossicologia non è mai stato intrapreso e si rende necessario
cominciarlo questo 2011"
.
Io allora dico: nessuno sa esattamente cosa accade in situazioni
che creano condizioni di emissione, non di inquinamento, ma di
emissione e che emissione ci sia lo conferma il dottor Agnesod,
che, quando è stato audito per la prima petizione che è stata
sottoposta, diceva che in prima approssimazione, di fronte ad un
impianto che emette delle sostanze, si ragiona così - poi è chiaro
che ci vorranno maggiori accuratezze, ma come primo sgrossamento
del problema...-: se uno brucia 100, emette A, se uno brucia 50,
emette A2, ossia emette; allora se io metto 50.000 tonnellate nel
pirogassificatore, non è che non emetto niente, emetto poco, come
dicono i colleghi, e su questo siamo d'accordo, ma si emette. Di
tali emissioni non esiste oggi nessuno studio al mondo in grado di
dire se siano dannose, oppure no, quindi non sto facendo
allarmismo, non ho parlato di tumori: sto dicendo che questi sono i
dati di rilevanza scientifica. Normalmente esiste anche un
principio riconosciuto nel Trattato europeo, ripreso
dall'ordinamento legislativo italiano, che si chiama principio di
precauzione: è il principio generale del diritto comunitario che fa
obbligo alle autorità competenti di adottare provvedimenti
appropriati al fine di prevenire taluni rischi potenziali per la
salute pubblica, per la sicurezza, per l'ambiente, facendo
prevalere le esigenze connesse alla protezione di tali interessi
sugli interessi economici. Questo vuol dire che nel dubbio, quando
uno non sa, è meglio essere dalla parte del principio di
precauzione, quindi da parte nostra non abbiamo quella certezza che
magari alcuni di voi hanno acquisito. Noi in questo percorso
interessantissimo, anche sentendo molte voci autorevoli, ci siamo
fatti venire qualche dubbio, dubbio che ha fatto sì che moltissimi
cittadini valdostani...in 11.000 hanno firmato una petizione che
chiedeva un confronto scientifico che non c'è stato, in quasi 8.000
hanno chiesto di fermare questo processo affinché vi fosse qualche
chiarezza in più.
Devo dire che in una certa fase c'è stato anche qualcuno che ha
dato qualche segnale di attenzione, perché arriverò all'ultimo
punto del ragionamento che voglio portare avanti, ma vorrei
ricordare che a settembre - leggo da un'ANSA del mio collega La
Torre - si diceva:
"Noi ci rimettiamo alla volontà dei cittadini
che saranno chiamati ad esprimersi, certo è che si poteva
realizzare un impianto di smaltimento a costi sicuramente
inferiori"
; questa è un'ANSA e non è la minoranza che parla ed
è virgolettato quello che ho letto! Vuol dire allora che ci sono
dei ragionamenti che rivestono una caratteristica che arriva al
ragionamento economico: la macchina è troppo grande, ha dei costi
elevati di gestione nel corso degli anni che ricadranno sui singoli
cittadini. Ai cittadini bisogna dire: "guardate, con questo
meccanismo avrete dei costi elevati, potete magari immaginare di
avere dei costi più bassi certamente facendo uno sforzo". Per
abbattere i costi, ci vuole del lavoro e quindi la differenziata è
un impegno che i cittadini si devono prendere. Fare il compostaggio
domestico vuol dire fare un'attività lavorativa, lo riconosciamo
che è un impegno, una fatica. Mi ricordo un vecchio intervento del
collega Tibaldi, che diceva:
"è più semplice percorrere quella
strada che porta alla gestione attraverso la valorizzazione
energetica, ne sono convinto, ma sono anche convinto che ai
cittadini, in una fase di difficoltà economica, di fatica che
stiamo vivendo, si può chiedere di attivarsi, di fare lo sforzo di
differenziare, di fare compostaggio, di avere recupero di materia e
di abbattere per loro i costi finali delle tariffe"
; questa è
la sfida. Se la differenziata non è di qualità, è chiaro che costa
tantissimo, perché io differenzio e poi butto tutto nel mucchio; se
la differenziata è di qualità, vuol dire che la persona ha lavato
il piatto di plastica, ha curato la bottiglia che non abbia pezzi
di carta, ha fatto un lavoro e questo lavoro è premiato da una
tariffa più bassa. Guardate che questa cosa interessa soprattutto
le fasce più deboli, quelli che non potranno pagare tasse altissime
di rifiuti negli anni a venire; forse sono quelle meno formate in
questo momento anche culturalmente rispetto al mondo faticoso della
raccolta differenziata, ma sono quelle che possono capire un
discorso economico e possono gradualmente andare in tale direzione,
sennò che senso hanno le feste ecologiche dell'Assessore
all'ambiente, che cerca di promuovere fra i bambini questa nuova
cultura? Facciamo differenziare tutto, per poi riammucchiare tutto
nel gassificatore? Mi sembra un'operazione senza senso, mi pare più
sensato fare un grosso lavoro di recupero reale della materia,
senza che andiamo ad illudere i nostri ragazzini dicendo: "facciamo
bene la differenziata, quando poi abbiamo in mente di fare un
grosso pirogassificatore".
Infine c'è un passaggio non indifferente: nell'ordinamento
legislativo valdostano è stato previsto questo strumento
straordinario, la legge di proposta popolare, che può eventualmente
portare ad un referendum nel caso in cui il Consiglio regionale non
ne recepisca i principi. So che è un dibattito aperto anche a
livello nazionale, tale confronto fra la democrazia rappresentativa
e una democrazia che apre a forme di partecipazione...non dico che
arrivi a vere e proprie forme di democrazia deliberativa e
partecipativa, però questo è uno strumento importante che abbiamo
visto funzionare molto bene nel nostro Paese in un momento di crisi
anche della politica e dei partiti. Nel caso dell'energia nucleare
il risultato è stato straordinario, dei cittadini che sono
completamente disamorati dei partiti tutti, compreso quello in cui
milito io, di fronte ad un referendum importante come quello
sull'acqua pubblica, sull'energia nucleare, hanno dato segno di una
grandissima partecipazione, fino a pochi mesi prima nessun esperto
di sondaggi avrebbe immaginato una sensibilità civica di quel tipo
fra i cittadini italiani. Allora vuol dire che la politica deve
anche interrogarsi e capire se queste forme di partecipazione sono
forme che deve reprimere, ossia dire: "ma non state a raccogliere
queste firme che ci date solo fastidio". Noi abbiamo avuto un
mandato dagli elettori e io mi chiedo: qual era il mandato degli
elettori del 2008? La parola "pirogassificatore" non c'è in nessun
programma di partito del 2008, è una cosa che giustamente gli
eletti hanno maturato all'interno di un percorso. Se durante questi
cinque anni dei cittadini maturano delle idee alternative, la
politica ha il dovere di confrontarsi con loro, di ascoltarli,
oppure no? Secondo me, sì, perché questo è un modo importante di
interloquire con i cittadini, di non dirgli: "tornatene a casa, non
rompere le scatole!". No, noi siamo interessati a trovare un punto
di incontro, a cercare delle strade in cui si incrocino tali
percorsi. È possibile per la politica trovare delle mediazioni,
oppure no? Questa è la sfida di un nuovo modo di fare politica.
Allora a me dà l'impressione che tali pratiche delle petizioni,
eccetera, vengano viste con una sensazione di fastidio: "ma come,
noi stiamo lavorando bene e i cittadini la pensano in modo
diverso!". È invece abbastanza normale che questo possa accadere,
non è normale che la politica, in un momento di alta partecipazione
della comunità valdostana, non la "agganci", non dia la possibilità
a tale partecipazione di essere valorizzata nell'aula del Consiglio
attraverso una proposta anche del Consiglio regionale, una proposta
che sia emendativa, che modifichi, che dia la possibilità di
intercettare alcune esigenze provenienti dai cittadini, che poi
saranno liberi di decidere se i principi sono accolti, oppure no.
Vi è stato invece un ribadire all'infinito: "noi lavoriamo bene,
noi abbiamo fatto tutto bene", ma non è in questione se uno ha
lavorato bene o meno: è in questione che è nata una spinta popolare
forte che, secondo me, aveva delle profonde ragioni per essere
recepita e ascoltata. È in questo senso che dobbiamo recuperare
anche un ruolo diverso della politica nel rapporto con i cittadini,
non può essere che l'incontro avviene unicamente una volta ogni
cinque anni e da lì in avanti c'è un mandato; ci sono dei momenti
in cui si intrecciano dei percorsi anche popolari, perché così è
caratterizzata la vita della democrazia in Italia da sempre e
sarebbe importante che la Valle d'Aosta, che si è data questo
strumento importante, che è il referendum, valorizzasse appieno
l'esigenza di partecipazione dei cittadini. Se poi non ci sarà la
capacità di quest'aula di trovare l'incontro con i cittadini, è
chiaro che il referendum resta l'unica strada da percorrere, ma io
personalmente lo vivo come una mancanza da parte del Consiglio di
recepire un forte appello proveniente dal nostro territorio; per
cui, alla luce di queste ragioni, che hanno cercato di argomentare
come nel tempo non sia cambiata una posizione, ma siano cambiate
tante posizioni, come nel tempo tale situazione e tale dibattito si
siano evoluti, c'era tutto lo spazio affinché questa cosa non si
fermasse, affinché continuasse questa evoluzione. Qualcuno ha
deciso che è arrivato il momento di mettere un punto fermo, è
legittimo; io avrei messo un punto fermo accogliendo anche le
sollecitazioni provenienti dai cittadini.
Presidente
- La parola al Consigliere Tibaldi.
Tibaldi (PdL)
- Grazie Presidente.
Io sono fra coloro che sono convinti del fatto che oggi sia
necessario stabilire un punto fermo, per mutuare l'ultima frase che
ha citato il collega Donzel e per cominciare un ragionamento su
questa materia. Sono di questo avviso perché credo che non solo il
Consiglio regionale, ma anche la III Commissione abbia dedicato
ampio spazio, ampie risorse e ampi approfondimenti a tali
argomenti, proprio perché si tratta di argomenti di importanza
fondamentale non solo nel ristretto campo della gestione dei
rifiuti nella nostra regione, ma soprattutto per quanto riguarda i
risvolti che tale gestione può avere sull'ambiente e sulla salute
umana.
Partendo da queste premesse, guardando anche le premesse
contenute nella relazione introduttiva di tale proposta di legge di
iniziativa popolare, è naturale che non si possa non condividere il
fatto che il nostro territorio ha un grande interesse paesaggistico
e naturalistico, come si legge fra le righe della stessa relazione,
che nella piana del capoluogo regionale ci sia una concentrazione
abitativa e quindi una pressione antropica che è condizionante - ed
è condizionata anche dal traffico veicolare e dagli impianti di
riscaldamento e dalle emissioni esistenti in quest'area - che i
fattori meteo-climatici e l'inversione termica siano
caratterizzanti della nostra climatologia alpina e che tutto questo
sia in stretta connessione con i rifiuti, il consumismo che sta a
monte della produzione di rifiuti, oltre naturalmente a tutto il
sistema di gestione dei rifiuti che comporta un sistema di costi
che non vanno trascurati. Alla luce di questo, è anche
comprensibile che, proponendosi così di fronte agli elettori, ai
cittadini, al popolo con un messaggio che va a toccare le nostre
corde emotive riguardanti la tutela della salute, il rispetto
dell'ambiente, l'evitare di creare delle violenze o dei
deturpamenti sull'ambiente o dei nocumenti sulla nostra salute,
sulla vita dei cittadini, una presentazione di questo tipo raccolga
il consenso e la firma di chiunque. Non è che questi temi siano
stati ignorati o sottovalutati dai Commissari e dai Consiglieri
della maggioranza, penso che questa sia stata la costante comune,
il presupposto comune che più volte è stato condiviso da tutti. Non
è che in quest'aula da una parte ci sono i buoni, che hanno a cuore
il bene dei valdostani sotto il profilo della salute, del
territorio e del suo ambiente e, dall'altra parte, i cattivi che
vogliono farsi del male, oltre che fare del male alla gente. Questa
è una visione semplicistica, ma soprattutto strumentale e
demagogica che viene messa in campo da chi ha pochi argomenti.
Devo dire - lo dico con il massimo rispetto nei confronti della
collega Morelli, che stimo e rispetto moltissimo - che mi aspettavo
qualche argomentazione più sostanziosa da parte sua, anche perché
ci ha proposto una mera cronistoria degli interventi degli esperti
che sono stati fatti in commissione, ma non è stato aggiunto nulla
di politicamente o scientificamente importante, ossia qualche
motivazione più profonda da parte sua o da chi sostiene questa
proposta me l'aspettavo. Come mi aspettavo qualche argomentazione
ad adiuvandum
da parte del collega Donzel, che ha iniziato
con una sorta di lezione di coerenza nei confronti della
maggioranza, dimenticandosi però che ha compiuto un'inversione ad
"u", lui e il suo partito, perché io ricordo già solo che la
delibera del Consiglio regionale che ha dato l'input di indirizzo
per individuare un sistema sperimentale innovativo e moderno di
trattamento finale dei rifiuti in Valle d'Aosta è stata approvata
da 30 consiglieri su 35, di conseguenza anche dai tre Consiglieri
del Partito Democratico. Ricordo che la collega Fontana, che ci ha
accompagnato in diversi viaggi come III Commissione presso gli
impianti di trattamento a caldo, mostrava una partecipazione
interessata e un interesse positivo nei confronti degli impianti
che abbiamo visto a Bolzano, ad Arezzo e soprattutto a Roma e nei
confronti dei ragionamenti scientifici e gestionali che supportano
le modalità di gestione di tali impianti. Sinceramente, collega
Donzel, sono legittimi i cambiamenti di rotta, non è che bisogna
essere inchiodati vita natural durante alla propria idea, ma
lanciare strali dal pulpito del PD e cercare di dare lezioni di
coerenza mi sembra eccessivo, perché, se dapprima la maggioranza
della quale non facevamo parte aveva un'impostazione orientata ad
un termovalorizzatore e poi ha corretto il tiro andando su un
pirogassificatore, è comunque rimasta una scelta nell'alveo degli
impianti di trattamento a caldo, di conseguenza si tratta di un
perfezionamento che va nell'ottica del guardare ad un impianto che
sia più moderno, più affidabile, monitorabile, più adeguato alle
dimensioni antropiche e territoriali della nostra regione e
sicuramente anche che dia maggiori garanzie sotto il profilo della
tutela ambientale e della salute.
Prendiamo atto che c'è stata un'inversione di tendenza, forse
perché attirati dalla previsione della consultazione referendaria,
che lei, da quanto ho capito, dà già per scontata; di conseguenza,
lei sta inseguendo un sogno che qualcuno ha coltivato fin
dall'inizio e il suo partito lo insegue in corso d'opera, un po'
come "All'inseguimento della pietra verde", un famoso film con gli
attori Michael Douglas e Kathleen Turner, che è rimasto nella
memoria di molti. Credo che qui si debba ragionare sulla base di
esigenze che il nostro territorio oggi sta manifestando, una
discarica che è ormai in fase di esaurimento, una discarica che non
ha più la capacità di assorbire e contenere la produzione di
rifiuti che vengono annualmente stoccati, a prescindere dalla quota
differenziata e dai trattamenti speciali che ci sono per altre
categorie di rifiuti.
Qualcuno ha citato 600 chili di rifiuti ogni anno, sono una
bella quantità pro capite in un'epoca consumistica come questa
nonostante la crisi, dettata anche da ragioni sanitarie, ossia gli
involucri dei nostri alimenti, o dei prodotti che andiamo ad
acquistare al supermercato, o di qualunque bene che compriamo per
le nostre esigenze primarie o voluttuarie quotidiane hanno un
sistema di confezionamento dettato anche da regole che arrivano non
solo da un
modus vivendi
che è igienicamente più corretto,
ma soprattutto da direttive europee che vanno nell'indirizzo di
darci delle regole comuni che tengono in considerazione anche
questi fattori di prevenzione. Parlare oggi di riduzione dei
rifiuti mi sembra un po' utopistico, anche se è il primo dei canoni
delle direttive che più volte l'Assessore Zublena cita, perché, a
parte voler mettere una premessa di buone intenzioni, di fatto è
difficilmente realizzabile. Dobbiamo però pensare a come smaltire
queste 40-50.000 tonnellate che sono indifferenziate, che non
possono essere cancellate con un colpo di bacchetta magica, che non
sono quei dati che diceva la collega Morelli: 25.000 tonnellate
residue, perché quelle 25.000 tonnellate residue sono ipotesi
fantastiche che lei ci ha già proposto in commissione, ipotesi
fondate sulla fantasia, ma non suffragate dalla realtà! Per
arrivare a questo dato numerico, lei ipotizza:
"se succede
quello..."
,
"se si verifica quella condizione..."
,
"se la differenziata raggiunge questi livelli..."
, "se",
"se", "se"...ossia abbiamo 25.000 tonnellate, di conseguenza le
25.000 tonnellate non giustificano l'impianto di trattamento a
caldo. In questo modo lei ignora tutti i "se" che ha messo a monte
del suo ragionamento. Questi "se" oggi vuol dire che sono
ipotetici, che non sono presupposti esistenti, di conseguenza non
si può ragionare sui "se" e sui "ma", bisogna ragionare sui dati di
fatto, che sono ben distanti dai numeri che lei ci ha proposto sia
in commissione, sia oggi in Consiglio.
Lo stesso vale per certe affermazioni che vengono fatte sulle
emissioni inquinanti; sicuramente il cammino di un
termovalorizzatore o di un pirogassificatore costituisce un punto
che inquina, questo nessuno lo nega, a partire dall'ARPA che ce lo
ha più volte ricordato, ma poi è normale che, se c'è un tubo che
fuma...quei fumi non penso che immettano in atmosfera dell'aria
respirabile, però, primo: ci sono i sistemi di filtraggio oggi come
oggi su questi camini che fumano - di cui si è parlato in maniera
molto specifica a Bolzano (ha partecipato anche la collega
Fontana), dove abbiamo appreso che questi sistemi oggi permettono
la captazione del 99,9 percento delle particelle inquinanti -;
secondo: sappiamo che anche le marmitte delle auto sono inquinanti,
come pure i camini dei condomini, addirittura di quei condomini che
bruciano nafta o combustibili pesanti e che immettono nell'aria
delle schifezze mostruose! Non possiamo allora continuare a
criminalizzare un camino, che, se un domani verrà realizzato, sarà
sicuramente il camino più monitorato della Valle d'Aosta, come già
accade in altre regioni, perché avrà addosso le attenzioni non solo
dei 125.000 abitanti, ma soprattutto degli organi preposti alla
salvaguardia della nostra salute e del nostro ambiente.
Dimentichiamo poi tutte le altre fonti di emissioni inquinanti che
comunque cubano, perché le maggiori zone di inquinamento si
registrano proprio lungo le fasce autostradali, lungo le altre
arterie di traffico. Tutti quanti siamo testimoni della battaglia
contraria che è stata fatta da un partito o da un movimento in
merito alla costruzione dell'autostrada del Monte Bianco, una
battaglia che indicava già allora la debolezza delle motivazioni
che la sosteneva e che oggi invece dimostra in maniera
inconfutabile che menomale che c'è l'autostrada, la quale fa sì che
Aosta e la piana circostante siano meno inquinate; questo non lo
dico io, ma lo dice l'ARPA con le sue numerose rilevazioni, perché
gran parte del traffico soprattutto pesante viene decentrato e
allontanato dalle zone antropizzate con un buon recupero anche a
livello sanitario di salute dei cittadini e questo non dispiace a
nessuno.
Mi è parso di cogliere da parte dei presentatori della legge di
iniziativa popolare un cambio di strategia. Inizialmente
l'obiettivo ambiente era imperante: "inizialmente" vuol dire in
quel momento in cui serviva la massa critica per raccogliere le
firme e il consenso, poi - ne siamo testimoni soprattutto noi
Commissari della III Commissione - l'argomentazione si è spostata
sul piano della riduzione dei rifiuti e del recupero di materia.
Questo sta a dimostrare che, quando si tratta di colpire la
sensibilità del cittadino, che è inerme e non ha tutti gli
strumenti per valutare in maniera consapevole ciò che gli si sta
proponendo, si utilizza l'argomento emozionale, il colpo di
impatto; quando invece si va ad un tavolo più tecnico, senza voler
considerare noi - io per primo - dei tecnici esperti in materia, ma
con qualche elemento in più dopo tutti questi anni di valutazioni e
di lezioni - anche se siamo stati tacciati di ignoranza nel corso
di qualche riunione con gli esperti di ValleVirtuosa -, si nota da
parte dei proponenti la legge questo slittamento, questo
switch
su argomenti che sembrano essere più tecnici...e
disponibili ad una forma di confronto, ossia che aprono il campo a
quel confronto che c'è stato fra esperti veri e propri, che la III
Commissione ha audito nelle ultime riunioni. Anche qui mi sembra
che la buona fede abbia lasciato spazio al tatticismo, per carità,
lecito - non sono qua a criminalizzare nessuno, come qualcuno
invece criminalizza gli impianti a trattamento a caldo -, però
tatticismo che è funzionale ad un discorso che è ormai proiettato
sul confronto referendario, piuttosto che su un'analisi profonda e
oggettiva delle scelte da intraprendere in questa materia.
Mi chiedo se le altre Regioni, che hanno già costruito
termovalorizzatori o sistemi di trattamento a caldo, siano
amministrate da personaggi che trascurano completamente - di
destra, di centro o di sinistra - gli aspetti salutari e ambientali
dei loro territorio. Non credo sia così, altrimenti sarebbero già
stati incriminati, penso, ad esempio, a Bolzano, che è una realtà
simile alla nostra e che ne sta facendo un secondo. Vedevo l'altro
giorno in televisione un servizio, a Gerbido, vicino a Torino,
stanno costruendo un termovalorizzatore di grandi proporzioni, ma
non lo fanno per il gusto di avvelenare i torinesi o gli abitanti
della cintura: lo fanno perché è una necessità imprescindibile,
perché il sistema delle discariche è ormai desueto, anzi
addirittura è stato detto che è più inquinante del
termovalorizzatore nei primi due anni di esistenza della discarica!
Qui o siamo progressisti, collega Donzel, o siamo conservatori:
credo che il progresso abbia informato e ispirato tutto il cammino
dell'umanità e in questo senso ci sentiamo più progressisti di lei,
perché guardiamo al progresso umano e scientifico nel rispetto
della salute e dell'ambiente.
Se poi la battaglia vuole essere impostata sul referendum, la
cosa - personalmente, ma credo anche come maggioranza - non ci
spaventa; ogni legislatura che si rispetti ha il suo referendum, la
scorsa legislatura ci fu una battaglia sull'ospedale che ebbe un
suo esito, in questa legislatura ci sarà una battaglia sul sistema
di trattamento a caldo che avrà un suo esito. Ben venga il
pronunciamento dei cittadini non solo sulla base di una
sottoscrizione di un'iniziativa popolare, ma anche sulla base di
una consultazione totale, una chiamata alle urne su questo
argomento che deve essere loro rappresentato, però nell'insieme
degli aspetti positivi e negativi. D'altro canto, quali sono le
alternative? Non penso che un'alternativa sia lo scenario
napoletano, dove c'è un termovalorizzatore, quello di Acerra, che
per funzionare deve essere addirittura presidiato dal Battaglione
San Marco, altrimenti non funzionerebbe! Ma lì ci sono altri
interessi che prescindono dalla salute e dall'ambiente, lì ci sono
interessi camorristici, ma quello napoletano non è un buon esempio,
anche perché siamo andati ai disonori della cronaca mondiale per
quello che è successo qualche tempo fa.
Dobbiamo tener presente anche i costi della gestione dei
rifiuti, perché il sistema dei costi in questi anni è cresciuto per
i cittadini, che stanno differenziando sempre di più, ma stanno
pagando sempre di più; di conseguenza, i cittadini sono sensibili
sia alla salute e all'ambiente, sia al portafoglio e anche questo
aspetto non può essere minimizzato. Non dico che la salute sia
secondaria al portafoglio; la salute rimane il tema primario come
l'ambiente, ma il portafoglio non è un tema secondario. Anche la
differenziazione spinta a certi livelli percentuali, come sentivo
citare stamani, mi sembra essere più un'azione di propaganda che
non fondata su elementi realistici.
Qual è il sistema alternativo che si propone con questa legge
popolare? Tale legge ha sostanzialmente una funzione di negazione,
in essa si dice:
"non si realizzano, né si utilizzano sul
territorio regionale impianti di trattamento a caldo quali
incenerimento, termovalorizzazione, pirolisi o gassificazione"
.
Se la norma di indirizzo sulla gestione dei rifiuti è orientata ad
uno spettro molto ampio di scelte, poi la politica può scegliere,
ma la legge permette uno spettro molto ampio, invece tale
provvedimento di iniziativa popolare lo restringe; perché
restringerlo? Una legge che restringe la capacità discrezionale
della pubblica amministrazione di poter scegliere - e io aggiungo:
per il meglio della Valle d'Aosta - mi sembra una legge riduttiva e
già questa è una limitazione che, a mio avviso, è penalizzante.
Sappiamo che tale legge non ha questa funzione: essa è preordinata
al secondo
step
, che è quello del referendum, come è stato
citato dal collega Donzel.
Qual è l'ipotesi alternativa che propongono gli esponenti di
ValleVirtuosa o dei vari comitati che si sono aggregati? Mi
permetto allora di dire che le ipotesi numeriche non sono
sostenibili, collega Morelli; quanto costa realizzare e quanto
costa gestire il sistema alternativo o il trattamento a freddo? Non
ho mai sentito delle cifre su questo argomento. Quanto spazio in
termini di consumo di territorio serve per installare tutta la
catena di impianti che serve per avere un'alternativa funzionale
come quella dell'impianto di trattamento a caldo? Qual è
l'incidenza finale sulla spesa sostenuta dal cittadino in termini
di TARSU o di tariffa? Quali sono i risvolti ambientali e sulla
salute di un impianto di quel tipo? Perché possiamo raccontarci la
favoletta: "esportiamo i rifiuti, li scarichiamo ai piemontesi",
oppure, come qualcuno dice, "se faremo un impianto a caldo poi
importeremo rifiuti"; insomma, queste sono battute che possono
servire a cogliere il consenso da parte del cittadino ignaro o il
sorriso di quello che ha qualche elemento in più per valutare, ma
non sono argomenti che possono essere portati in aula e sostenuti
con convinzione e qui mi è parso di sentire la collega Morelli un
pochino povera nei suoi contenuti.
In conclusione credo che la scelta intrapresa dalla maggioranza
vada non solo conservata, ma rafforzata, vada portata avanti con
decisione anche a costo di affrontare una consultazione
referendaria, che è uno strumento legittimo di partecipazione
popolare, che non spaventa nessuno, anzi coinvolge, sulla base del
quale, saranno prese eventuali conclusioni diverse.
La questione non va tanto messa sotto il profilo della
democrazia partecipativa, come se l'eventuale bocciatura di questa
legge oggi da parte del Consiglio volesse dire che egli ignora la
partecipazione popolare. Noi qui siamo 35 persone, siamo investite
da un mandato per cinque anni, siamo pagate per cinque anni; i
cittadini chiedono ai rappresentanti del popolo di essere in grado
di decidere qualcosa: un qualcosa che sia giusto, che rappresenti
la scelta migliore possibile, che sia discussa fino agli ultimi
termini. Lo scopo del Consiglio è questo, ma ad un certo punto,
quando si tratta di compiere una scelta, va decisa secondo le
regole democratiche e si deve andare avanti. La democrazia
partecipata quindi non viene violentata oggi, anzi viene
valorizzata, perché, se la legge approda in aula e viene discussa,
è una dimostrazione che da noi la democrazia partecipata è quanto
mai viva e dinamica! Gli esempi della scorsa legislatura e
l'esempio odierno sono una testimonianza tangibile di quello che
sto dicendo.
Concludo ribadendo che il compito della maggioranza, se c'è una
convinzione totale e ampia su quello che è stato deciso qualche
mese fa, oggi è quello di ribadirlo con forza, pertanto annuncio il
voto favorevole del gruppo del PdL.
Presidente
- La parola al Consigliere Bertin.
Bertin (ALPE)
- Grazie Presidente.
In precedenza veniva evocato un punto fermo su questa
discussione, oggi non sarà il giorno in cui metteremo un punto
fermo sul capitolo di questo libro, oggi probabilmente metteremo
due punti e a capo e a decidere saranno i cittadini nel mese di
novembre di quest'anno. In effetti, questo è un capitolo di un
libro che è iniziato con la delibera del marzo del 2008, una
delibera che prevedeva la realizzazione di un inceneritore, da
allora di cambiamenti ne sono stati fatti molti, si sono cambiati
diversi indirizzi. Si è passati dall'inceneritore al THOR, al CDR,
per finire al pirogassificatore, cambiamenti di indirizzo che hanno
comportato anche...qui riprendo quello che diceva il collega Prola
sull'incapacità di rispondere da parte del Comitato ValleVirtuosa
ad alcune domande poste dal Consigliere, evidentemente non tutti
sono dei tecnici, ma sappiamo che l'Amministrazione regionale, per
prendere questo orientamento, ha speso ben 1.000.000 di euro in
studi e consulenze affidati a diversi professionisti riguardanti il
trattamento finale dei rifiuti. Ripeto: 1.000.000 di euro rende
anche più facile supportare determinate scelte...e questi
indirizzati soltanto al trattamento finale dei rifiuti.
Si ha l'impressione che si sia partiti dalla scelta della
tecnologia e che poi tutto il sistema di gestione integrato dei
rifiuti si deve adattare a questa scelta: "prima si decide
l'impianto, pirogassificatore o inceneritore, e poi il resto si
vedrà, si adatta tutto il sistema in funzione di tale scelta". A
questo punto non sappiamo di preciso quali saranno i volumi
trattati dal pirogassificatore, "iniziamo con il prevedere 59.500
tonnellate per tale impianto, in seguito vedremo se e come
diminuire, tanto si dice che è modulare...per cui vedremo in corso
d'opera", si rafforza così l'idea che si è partiti dall'impianto e
non da una visione generale della gestione dei rifiuti. A nostro
avviso, si sarebbe dovuto partire in modo diverso: stabilire a
monte quali erano gli obiettivi e poi, in funzione degli stessi,
scegliere la tecnologia che meglio si adattava alla realtà della
Valle d'Aosta, all'impatto che essa poteva avere sull'ambiente e
anche alla sostenibilità economica, insomma rispondere alle
esigenze della Valle d'Aosta e non ad altre esigenze. Si dovevano
valutare tutte le possibilità, questa è una mia idea personale, ma
credo che si doveva valutare anche la possibilità di una chiusura
del ciclo fuori dalla Valle d'Aosta, tanto più che il ciclo,
indipendentemente dal sistema che si adotterà, non verrà chiuso in
Valle e una parte più o meno significativa dovrà essere portata
fuori dalla regione come rifiuto tossico o meno. È un po' illusoria
la questione di chiudere il ciclo in Valle d'Aosta, per tante
ragioni avremmo potuto non farlo, ma, al di là di questo, che è una
valutazione personale, credo che le scelte del trattamento finale
avrebbero dovuto essere adattate in funzione degli obiettivi dati a
monte. Da questo punto di vista, è una scelta essenzialmente
politica, da cui si vede una visione della Valle d'Aosta, non è una
questione tecnica; scegliere un metodo o l'altro indica una visione
diversa della nostra regione. Tibaldi parlava di progressismo non
so bene a che titolo, ma è una questione di come si vede la Valle
d'Aosta dei prossimi venti anni, è una questione essenzialmente
politica e il fatto che si decida con un referendum può essere
anche un fatto positivo: sarà una decisione che riguarderà il
futuro della Valle per decenni e si dovrà decidere su un modo
diverso di vedere le cose.
Come dicevo, bisognava fare a valle la scelta del metodo di
trattamento finale dei rifiuti, anche perché, riprendendo quello
che diceva il collega Tibaldi, la Valle d'Aosta numericamente è un
piccolo quartiere di Torino e produce poche tonnellate di rifiuti.
Le 25.000 tonnellate di rifiuti di cui si parlava sono il rispetto
della legge, se adesso non vogliamo neanche rispettare la legge,
diventa difficile anche confrontarci. Le percentuali superiori al
65 percento, che è poi, ripeto, il dato previsto dalla legge, sono
comunque non degli obiettivi irraggiungibili, altre realtà anche
del Meridione, penso a Salerno, in pochi anni hanno raggiunto
percentuali che sfiorano l'80 percento: si parla di Salerno, non di
regioni come la nostra, che hanno disponibilità finanziarie, oltre
che un senso civico spero superiore.
Dimensionare le cose alla realtà della nostra regione...perché
altrimenti c'è il rischio che con questo impianto paghiamo vuoto
per pieno. Anche noi vorremmo sapere quanto finirà in tariffa di
questo grande impianto; la delibera fatta all'epoca prevedeva una
quantità giusta, ma non si capisce quanto si pagherà. Certamente
pagheranno i cittadini o con imposte generali, o in tariffa, ma è
una cosa che non è specificata da nessuna parte.
Si accusano i vari comitati di utilizzare anche motivazioni poco
razionali.... Ma dietro alla scelta dell'inceneritore prima e del
pirogassificatore poi si è cercato di far passare l'idea che in
Valle d'Aosta c'è una grandissima emergenza rifiuti, che
all'orizzonte le strade di Aosta saranno ricoperte di rifiuti un
po' come quelle di Napoli e che bisogna decidere in fretta per
l'impianto, 220.000.000 per essere sicuri che non andremo incontro
a questa emergenza. In realtà le cose non stanno così, anche qui si
gioca sulle emozioni delle persone, non c'è niente di razionale in
questo discorso.
Si accusano i comitati di tirare in ballo gli aspetti sanitari,
non vi è evidenza scientifica che supporta né in un senso, né
nell'altro una relazione significativa fra la scelta di un impianto
a caldo e l'aumento di malattie, non vi è in un senso come
nell'altro: questo è quanto ci è stato detto in commissione dagli
esperti intervenuti. Non esistono studi che possono dimostrarlo,
tanto più se mirati su un territorio particolare come il nostro,
perché, come dicevo, tutto deve essere valutato in funzione della
Valle d'Aosta. Non esistono studi epidemiologici che riguardino
situazioni come la nostra, con la nota inversione termica e con
quello che significa sul ristagno delle emissioni. Non esistono, un
po' come è stato quando si è invertita la rotta rispetto
all'inceneritore; ci era stato detto che l'inceneritore era una
scelta che, dal punto di vista ambientale, non poneva nessun
problema, poi all'improvviso anche la stessa ARPA - ho qui un
articolo del giugno 2009 de
La Stampa
- ha detto:
"L'inceneritore? Inadatto alla Valle. ARPA: era l'ipotesi più
impattante sul territorio della Valle d'Aosta".
Sì perché gli
studi a disposizioni vengono fatti su altri territori e su
situazioni diverse. In effetti, come si è dimostrato per
l'inceneritore, che poi è stato accantonato, la stessa ARPA nel
2009 non poteva che evidenziare il fatto che l'ipotesi avanzata nel
2008, da un punto di vista ambientale, se inserita nel contesto
locale, era quella più impattante sul territorio. Lo ripeto, per
quanto riguarda gli aspetti sanitari, non vi sono studi che possono
garantirci in un senso o nell'altro. Oggi il Direttore dell'ARPA
precisa che, secondo lui, l'impianto di pirolisi e gassificazione
garantisce delle emissioni irrilevanti e comunque trascurabili.
Sono sorpreso da questa dichiarazione: da un lato, perché non c'è
una documentazione scientifica che possa provarlo; dall'altro, per
le dichiarazioni precedenti. Quando l'ARPA è intervenuta per
supportare il cambio di idea riguardo all'inceneritore, ha
dimostrato esattamente il contrario, essendo poi uno degli elementi
che ha determinato il cambiamento di rotta, nel senso che, visto
che gli studi sono fatti sugli inceneritori in funzione in altri
contesti, se irrilevanti sono, non capisco perché due anni fa non
lo erano. Anche se le dimensioni dell'impianto cambiano, se una
cosa è irrilevante, è irrilevante comunque, che sia da 80.000
tonnellate o da 40.000, come alla fine sarà questo impianto di
pirogassificazione, irrilevante dovrebbe essere. Anche da questo
punto di vista, un po' di precauzione e di buon senso andrebbero
prese in considerazione.
Per quanto riguarda il raggiungimento degli obiettivi di
raccolta differenziata, non sono così fantascientifici, è possibile
raggiungerli, l'importante è fare una certa politica convinta e non
solo, come si sta facendo in parte per quanto riguarda la raccolta
dell'umido, degli slogan o delle iniziative di piccolo cabotaggio
che rispondono all'esigenza di dare qualche vaga risposta
all'opinione pubblica.
C'è bisogno di una scelta politica di fondo, da questo punto di
vista, il referendum credo sia un'opportunità per tutti, per far
partecipare i cittadini e mi auguro che nessuno voglia sabotarlo e
depotenziarne gli aspetti positivi: sarà un momento di confronto,
che permetterà al cittadino di farsi un'idea. Qualunque tipo di
gestione si vorrà scegliere, sarà fondamentale avere la
partecipazione dei cittadini, mi auguro che il referendum sia anche
l'occasione per fare questo e che non si verifichi come nel passato
che si fanno dei tentativi di sabotaggio e, peggio ancora, di
eludere il confronto. Già troppe volte si è eluso il confronto in
questi anni in materia di rifiuti, mancano gli strumenti
certamente, ma anche da parte dell'Amministrazione regionale è
mancata la volontà di incontrare i cittadini e di confrontarsi in
modo non pregiudiziale rispetto a tale questione. Ci auguriamo che
il referendum possa rappresentare l'occasione che fino adesso non
c'è stata.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Prima di entrare in alcune considerazioni sulla proposta di
legge di iniziativa popolare, vorrei solo rispondere al collega
Donzel, che ha sottolineato, per quanto riguarda la questione della
raccolta differenziata, che i Comuni in Valle d'Aosta sono in
un'affannosa rincorsa. Devo dire che più che i Comuni in
un'affannosa rincorsa, ho visto il suo intervento molto affannoso
per giustificare il suo triplo salto mortale all'indietro ed io,
che sono un insegnante di educazione fisica, conosco il
coefficiente di difficoltà nel cambiare totalmente la sua opinione,
poiché il collega Donzel e il suo partito in modo particolare sono
stati quelli che mi presentarono la possibilità di utilizzare
l'impianto di gassificazione. Un anno fa il collega Donzel votò
favorevolmente sulla delibera, ho ripreso l'intervento che fece,
dove disse:
"bisogna trovare la soluzione migliore per la Valle
d'Aosta in questo particolare momento e questa è la migliore
soluzione, riusciremo davvero a stringere i tempi e a non vedere
ancora nascere la discarica"
. Oggi lei vuole fare una nuova
discarica: se questa è la coerenza...
Volevo poi fare un'ultima considerazione, visto che lei ha
parlato dell'esito della votazione che abbiamo fatto pochi mesi fa
sulla risoluzione, che era inesatta...vorrei dire che era stata
votata solo dalla maggioranza e tutta la minoranza, compreso lei,
ha votato contro il confronto...
(interruzione del Consigliere Donzel, fuori
microfono)
...ho preso dal verbale.
Oggi siamo chiamati a decidere sulla proposta di legge di
iniziativa popolare in materia di gestione dei rifiuti, nata come
risposta un po' provocatoria alle decisioni assunte dal Consiglio
regionale di procedere alla costruzione di un pirogassificatore per
lo smaltimento dei rifiuti. Come è ormai consuetudine del nostro
ben Paese, ogni qualvolta ci si presenta con una scelta politica ed
amministrativa, oppure con un nuovo progetto, nascono
contestazioni, proteste, comitati, in parole semplici nasce il
fronte del "no". Anche cambiando il progetto, le contestazioni
rimangono le stesse: centrali idroelettriche, autostrade, tunnel
stradali o ferroviari, strade trattorabili come Comboé, oggi il
pirogassificatore, ma lo scenario è sempre il medesimo. Ho
verificato quanto si diceva nei primi anni '80 in questo stesso
Consiglio e nella società valdostana riguardo al progetto
dell'autostrada Aosta-Monte Bianco; anche allora le motivazioni per
il "no" erano le stesse che in questi mesi ho sentito pronunciare
dal Comitato ValleVirtuosa a proposito del pirogassificatore.
Siccome mi sono documentato, sono andato a prendere alcuni articoli
di giornale e il dibattito in Consiglio del 1984:
"salviamo
Montfleury, per ora la battaglia è solo a parole, ma già si
raccolgono le firme, i primi a scendere in campo sono stati quelli
di Nuova Sinistra, a cui si sono aggregati i comunisti e tutti
insieme formano ora un fronte ecologista, che non nasconde dietro
la difesa della Valle dal cemento e dall'asfalto una dura battaglia
politica contro la Giunta regionale autonomista"
. Elio
Riccarand diceva:
"bisogna evitare che una delle più belle valli
d'Italia diventi una grande pista di automobili e camion"
. Si
ventilava anche la possibilità di un clan camorristico dei
Nuvoletta, La Sila di Napoli già inquisita dal giudice di Avellino;
ho sentito anche questo:
"c'è la possibilità di clan
camorristici"
. Andiamo poi al resoconto, nel 1984 il
Consigliere Riccarand diceva:
"oggi si ha la tendenza sempre più
accentuata di utilizzare il trasporto su ferrovia, che diventerà
sempre più competitivo rispetto a quello su gomma; le nuove
tecnologie tendono infatti a far sì che ci saranno sempre meno
merci trasportate, mentre si trasmetteranno sempre più
notizie"
, ma questo non è avvenuto. Nel maggio 1986 il
Consigliere Viberti di Nuova Sinistra diceva:
"la scelta di
realizzare questo tratto autostradale costituisce un fatto
estremamente grave per la nostra Regione, perché pregiudica per
decenni ogni scelta di sviluppo"
. Fra l'altro, nella parte
finale dell'intervento della collega c'erano proprio queste
affermazioni. Si parlava poi dell'inquinamento
"per l'ossido di
carbonio che si scarica sulla superstrada che... L'incremento di
traffico, soprattutto quello pesante, che ci sarà, sarà notevole,
per cui perché non si vuole adesso fare queste verifiche
- di
tipo ambientale -
rispetto all'inquinamento?"
. Gli
ambientalisti chiedono di bloccare l'autostrada del Monte Bianco,
perché
"ci sono gas che creeranno dei grossi problemi per quanto
riguarda i cittadini valdostani"
. Ora, chiedo ai colleghi
consiglieri e poi a tutti i valdostani se si potrebbe immaginare la
nostra regione ancora priva dell'autostrada fino a Courmayeur e se
nel concreto si sono verificate tutte le catastrofi che erano state
prospettate dal fronte del "no"; a voi e soprattutto a voi
valdostani le risposte.
Passando all'analisi del punto in esame, vorrei sottolineare
come le due commissioni a cui è stata assegnata per competenza la
proposta di legge di iniziativa popolare abbiano svolto in questi
mesi un lavoro serio e proficuo, grazie al quale è stato possibile
un confronto aperto a tutte le diverse posizioni, paritario e senza
preclusioni.
Un anno fa in quest'aula ben 30 consiglieri, ossia l'attuale
maggioranza più il PD, votarono con un convinto "sì" per la scelta
di un impianto a caldo, nello specifico un pirogassificatore che
permettesse la valorizzazione energetica nel trattamento finale dei
rifiuti. Oggi siamo qui per discutere su una proposta di legge di
iniziativa popolare che va nella direzione opposta: con essa si
vuole vietare la realizzazione e l'utilizzazione sul territorio
regionale di impianti di trattamento a caldo, quali incenerimento,
termovalorizzazione, pirolisi o gassificazione. Ci si precluderebbe
così la possibilità di combustione dei rifiuti e ci si priverebbe
della facoltà di gestire i rifiuti tramite il recupero energetico,
opzione che invece l'Unione europea ha indicato fra i criteri di
priorità da seguire e che lo stesso legislatore statale ha ribadito
nel Codice dell'ambiente. I criteri di priorità nella gestione dei
rifiuti elencati in ordine gerarchico sono infatti i seguenti:
prevenzione e riduzione, riutilizzo, riciclaggio, recupero di
energia, smaltimento in discarica.
Con la proposta di legge di iniziativa popolare si escluderebbe
quindi la possibilità di utilizzare in Valle d'Aosta uno dei
criteri indicati dall'Europa: quello del recupero, facendo tornare
alle discariche come soluzione per lo smaltimento dei rifiuti,
bisognerà nel breve tempo cercare un nuovo sito. Si andrebbe così a
dare una grande e quasi esclusiva importanza all'ultima fra le
misure suggerite dall'Unione europea, ossia quella dello
smaltimento in discarica. Inoltre, nel caso in cui la proposta di
legge in esame venisse approvata, dal momento che essa prevede che
non si realizzano, né si utilizzano sul nostro territorio impianti
di trattamento a caldo, ci troveremmo nell'impossibilità di
continuare ad utilizzare l'impianto di cogenerazione del biogas in
discarica, in quanto anche questo costituisce termovalorizzazione.
Sul progetto di legge non c'è quello che lei oggi sosteneva, cara
collega!
È noto a tutti quali siano i rischi ambientali e sanitari che
una discarica, seppur controllata, produce e questo è stato
sottolineato anche dal professor Gilli in commissione; mi chiedo
quali saranno i vantaggi ambientali e sanitari per la popolazione
valdostana se un domani, in seguito all'eventuale approvazione
della presente proposta, bisognerà rilasciare i gas prodotti dalla
discarica che oggi vengono bruciati direttamente e che noi invece
rilasceremo direttamente nell'aria che respiriamo! Il comitato e
alcuni consiglieri hanno più volte avanzato la proposta di
raccogliere l'umido per produrre il compost, anche in questo caso,
così come per il biogas da discarica, si riproporrebbe la stessa
impossibilità di valorizzazione energetica del biogas prodotto
dalla digestione anaerobica dei rifiuti organici. Vorrei chiedere
alla relatrice o al collega Donzel di spiegarmi con quali modalità
i promotori della proposta in esame intendono risolvere il problema
dello smaltimento dei rifiuti sanitari e delle carcasse degli
animali, non potendo utilizzare neanche in questi casi la
combustione e non potendo portarli fuori Valle, dal momento che il
ciclo dei rifiuti deve concludersi nella nostra regione. Vorrei poi
capire come i promotori della proposta pensano di smaltire i fanghi
di depurazione, che sono in aumento e che, se venisse approvata la
legge di iniziativa popolare, non potranno essere trattati
anaerobicamente, perché si produrrebbe biogas e di nuovo
combustione, ma dovranno essere prima stabilizzati con un apposito
impianto e poi smaltiti nella famigerata discarica.
Con il sistema proposto dal comitato la nostra Regione, a
conclusione del trattamento meccanico biologico, non potendo né
portare fuori Valle, né incenerire il famoso combustibile derivato
dai rifiuti - il famoso CDR - sarà obbligata a conferirlo tutto in
discarica, quindi anche le ecoballe, con una riduzione minima di
conferimento rispetto alla situazione attuale e avremo di nuovo un
flusso enorme di materiale che va in discarica. Saremo quindi in
netta contraddizione con le indicazioni dell'Unione europea, che
stabilisce che la discarica deve essere utilizzata come soluzione
solo per il materiale residuale.
Passiamo ad un altro aspetto della proposta, nel cui testo si
legge che bisogna perseguire i criteri di economicità. Devo
confessare che in tutti questi mesi ho chiesto più volte ai diversi
interlocutori, esperti, amministratori, sostenitori di
ValleVirtuosa di presentare un prospetto economico completo dei
costi di investimento per i diversi impianti necessari alla loro
proposta, così come diceva Tibaldi, la catena degli impianti,
nonché dei costi di gestione della stessa: la raccolta, il
trasporto e lo smaltimento, calcolati per i prossimi venti anni,
solo così si potrebbe fare un confronto serio e corretto sotto
l'aspetto economico con la soluzione scelta dal Consiglio. Mi sono
sempre sentito rispondere che il sistema proposto da loro è più
economico, direi a prescindere, con previsioni approssimative che
inizialmente erano partite da un terzo dei costi previsti per il
nostro sistema per arrivare nelle ultime versioni alla metà, domani
non si sa. Ne deduco che le idee in campo economico non sono ancora
chiare e mi chiedo se non sarebbe opportuno e saggio tirare una
riga e cancellare le parole per seguire i criteri di
economicità.
Mi soffermo anche sugli aspetti sanitari e di tutela della
salute, aspetti che questo Consiglio nella scelta definitiva del
sistema di trattamento dei rifiuti ha collocato al primo posto. Non
vorrei infatti che solo l'adesione al Comitato ValleVirtuosa
certificasse la sensibilità e l'attenzione alla salute dei
cittadini valdostani. Rivendichiamo con forza la nostra sensibilità
e la nostra attenzione ai problemi della salute dei cittadini,
dell'ambiente e dell'aria che respiriamo; gli ultimi dati
monitorati dall'ARPA nella piana di Aosta ne sono la dimostrazione
concreta e scientificamente provata. Per molti mesi ValleVirtuosa
ha dichiarato che era alto il rischio di emissioni dall'impianto di
diossine, che avrebbe prodotto dei danni ambientali e sanitari
pesanti per il nostro sistema; ora ci dice invece che le diossine
non sono più una questione sanitaria importante, mentre sono le
nanoparticelle il vero problema. Non vorrei che questo balzare da
una particella all'altra servisse esclusivamente a creare
preoccupazioni e spavento nella popolazione, al fine di ottenere il
consenso del popolo valdostano. Vorrei in proposito citare un
passaggio del Presidente nazionale di Legambiente in un congresso
tenutosi a Bari a dicembre 2011, in cui ha censurato
quell'ambientalismo che pensa di essere nel giusto solo perché
estremizza le soluzioni proponendo velleitarie ipotesi di rifiuti
zero o che, giocando sulla paura della gente, presenta
l'inquinamento come il più grave del mondo, senza saper porre le
distanze fra una centrale nucleare e un gassificatore, fra un
capannone di amianto e un campo eolico. Sottolineo in proposito che
anche le ultime audizioni in commissione hanno confortato la scelta
della maggioranza, poiché tutti gli esperti hanno riconosciuto come
la tecnologia impiantistica abbia fatto negli ultimi anni dei passi
da gigante per quanto riguarda il controllo e l'abbattimento delle
emissioni in uscita da impianti di combustione. Noi ne eravamo già
consapevoli, anche perché ai convegni ai quali abbiamo partecipato
a Bolzano, a Pistoia, a Bologna sono stati presentati gli studi e i
monitoraggi sugli impianti di incenerimento che sono presenti in
queste regioni, uno studio fatto sui cinque anni, effettuati in
maniera scientifica e non ideologica, che attestano in particolare
che le conseguenze sanitarie ed ambientali delle emissioni di tali
impianti sul territorio circostante, grazie ai filtri di ultima
generazione, sono estremamente ridotte. La conclusione di tutti
questi studi ha permesso di affermare che, con l'utilizzo delle più
aggiornate tecniche di abbattimento delle emissioni, si produce un
impatto ambientale e sanitario trascurabile. Voglio essere ancora
più preciso su questo punto ricordando che i filtri a maniche, di
cui sono equipaggiati gli inceneritori attuali, hanno un'efficienza
del 99 percento per quanto riguarda tutte le emissioni, comprese le
polveri sottili, e che, come monitorato dall'ARPA di Bolzano,
adesso non so se abbiamo comprato anche quella, le concentrazioni
di polveri in uscita da un inceneritore di nuova generazione sono
dell'ordine di un microgrammo al metro cubo, ossia un milionesimo
di grammo al metro cubo, rispetto alle emissioni delle stufe
alimentate a legna (e, fra l'altro, bisogna considerare stufe
alimentate a legna, ma con legna pulita e non legna trattata), che
sono dell'ordine di 10-100 microgrammi al metro cubo. Le ultime
tecnologie di abbattimento, associate ad uno scrupoloso
monitoraggio dei processi di funzionamento dell'impianto, che
potranno essere controllati via internet da ogni cittadino in
qualsiasi momento, garantiscono i nostri cittadini sulla scelta
fatta dal Consiglio regionale, basata su valutazioni precise e
circostanziate, calate nel territorio e nella situazione
economico-sociale della nostra regione, ponendo come ho già detto
prima al centro della decisione la tutela dell'ambiente e della
salute dei valdostani.
Non posso infine non sottolineare il fatto che la scelta
dell'impianto di pirolisi e gassificazione permetterà di concludere
il processo con la vetrificazione e/o inertizzazione delle scorie,
in pratica con questo sistema per i prossimi venti anni la nostra
Regione non avrà bisogno di individuare un nuovo sito per la
realizzazione di una discarica, poiché con la vetrificazione
arriveremo a discarica zero, dal momento che tali scorie potranno
essere utilizzate per l'edilizia, come sottofondi stradali, o messe
in discariche di inerti, senza più i rischi per l'ambiente e per la
salute dei cittadini. Sono quindi semplicemente e soprattutto
inesatte, per non usare altri termini, le affermazioni che ho letto
pochi giorni fa da parte di ValleVirtuosa circa la produzione
derivante dal processo di pirogassificazione di liquidi e solidi
tossici, che
"dovranno
- fra l'altro, scrivono loro -
obbligatoriamente essere inertizzati e messi in discarica"
,
non è assolutamente vero, non c'è l'obbligo! Ma qui rientriamo di
nuovo in quell'ambientalismo vecchio, che vuole creare solo
confusione e paura nei cittadini.
Avviandomi alla conclusione vorrei ricordare che ValleVirtuosa
aveva presentato una petizione sottoscritta da 11.000 cittadini per
chiedere un confronto tecnico fra i due scenari. Mentre tale
petizione era in esame in commissione, quindi il Consiglio non era
ancora stato chiamato ad esprimersi su di essa, il comitato,
guidato da menti attente più alle questioni politiche che a quelle
ambientali o sanitarie, ha presentato la proposta di legge di
iniziativa popolare effettuando a priori una scelta fra i due
sistemi, senza attendere l'esito del confronto da loro stessi
richiesto e rivelando così che la consultazione referendaria era il
loro vero e unico obiettivo. Devo dire che i cittadini valdostani
hanno capito il giochetto politico, infatti le firme per presentare
la proposta di legge sono scese drasticamente dalle 11.000 raccolte
per chiedere il confronto alle 7.000 di sostegno alla
proposta...
(interruzione del Consigliere Donzel, fuori
microfono)
...so che avevano anche uno sponsor in più, che è lei, ma lei,
anziché aumentare il numero delle firme, lo ha diminuito.
Volevo concludere, siccome ho iniziato il mio intervento facendo
alcune considerazioni sull'autostrada, con le parole del
Consigliere dell'Union Valdôtaine Tamone nel 1987:
"Ce débat sur
l'autoroute a plus ou moins commencé en 1978, et voilà qu'il y a
presque 10 ans que nous en parlons...
L'heure est peut-être
venue de passer aux actes! ...en 1987 tout le Conseil, à
l'exception d'un Conseiller, est favorable à l'autoroute, même si
le Parti Communiste a des nuances à ce propos... Je dirai alors
ceci au Conseil: faut-il perdre du temps en longues discussions
pour un sujet sur lequel nous sommes tous convaincus? Nuova
Sinistra n'a pas bougé d'un millimètre. Malheureusement tout le
Conseil est conditionné par cette position. Cela est injuste et en
tout cas extrêmement négatif... Donc, si nous ne voulons pas être
coupés de ces trafics internationaux, nous pouvons passer au plus
tôt à la réalisation de l'autoroute de Quart-L'Eglise
à
Courmayeur"
. Je suis tout à fait d'accord!
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Siamo qui, caro collega Prola, perché, come qualcuno ha
ricordato, 11.000 cittadini valdostani si sono presi la briga di
chiedere un approfondimento su un argomento importante, sul quale
evidentemente non hanno le sue adamantine certezze. Il confronto
richiesto non è stato fatto ancora, quindi bene hanno fatto quegli
stessi cittadini valdostani a proporre una proposta di legge di
iniziativa popolare. Se il confronto fosse stato fatto, avrebbero
sempre potuto ritirarla.
È sulla base di quel confronto che anche noi vorremmo conoscere
i costi, gli effettivi impatti, le modalità tecniche dei due
possibili scenari. Qualcuno ricordava che per l'opzione
pirogassificatore è stato speso un milione di euro, per l'opzione
trattamento a freddo sono stati spesi zero euro, c'è stato
l'impegno gratuito di cittadini che tengono alla loro Regione, ma
esattamente come ognuno di noi ci tiene e questo io non lo metto in
dubbio!
Credo che i colleghi possano tranquillizzarsi, non rischiamo di
trovare immondizia nelle strade, la Valle d'Aosta non è popolata da
gente barbara e incolta: la Valle d'Aosta - ci è stato detto bene
in commissione - è fra le prime Regioni per la raccolta
differenziata e può solo migliorare, bisogna solo metterci la
determinazione necessaria e portare avanti prioritariamente le
azioni virtuose che la gerarchia mette ai primi posti. È per questi
motivi che, dal nostro punto di vista, non si giustifica l'idea di
mettere in piedi un impianto che è concepito per realtà diverse
dalla nostra: è concepito per le realtà urbane, per le quali è più
difficile sicuramente applicare soluzioni alternative. Si può fare
perché ci sono città nel mondo, qualcuno citava Salerno, che sono
state citate anche in commissione, che hanno adottato altri sistemi
di gestione dei rifiuti, ma obiettivamente sono più difficili. Lo
dice il professor Viviano nella documentazione che ci è stata
fornita: in molte aree italiane, e in particolare nelle grandi aree
urbane, ferma restando l'opzione principale della riduzione alla
fonte, non appare attualmente agevole trovare soluzioni diverse da
quelle che considerino un sistema di trattamento dei rifiuti
integrato con raccolta differenziata e impianti di recupero di
materie e di energia. La cosa significa che anche per il professor
Viviano, che è stato chiamato in commissione come esperto a
sostegno della tesi pirogassificatore, le altre opzioni sono da
preferire.
Voglio raccogliere anche una provocazione del collega Lattanzi,
che vedo si agita sulla sua poltrona, una provocazione che mi ha
fatto all'uscita dal Consiglio questa mattina dicendomi:
"collega, dica qualcosa di sinistra"
; ebbene, il
pirogassificatore è di sinistra o è di destra? Credo che qui non si
tratti di adottare decisioni che siano liberiste o bolsceviche:
credo che qui si tratti di individuare la soluzione più idonea per
la nostra regione, per un territorio di montagna, con un ambiente
da salvaguardare, con un'economia turistica, con un'agricoltura che
fa della qualità il suo punto di forza. Quale biglietto da visita
può essere un camino, anche se ben decorato come quello
dell'inceneritore di Vienna, anche se il fumo non si vede, in
realtà c'è? Nessun esperto scientifico si sbilancia a dire che è
sicuro.
Che le emissioni siano trascurabili e accettabili, d'accordo, ma
che sia sicuro, certamente no. Sono tutti ben consci che i rischi
esistono, rischi che si possono anche prendere in conto se non
esistono altre alternative praticabili. Probabilmente abitassimo a
Napoli, considereremmo il pirogassificatore il male minore, ma
anche abitassimo in Lungo Stura Lazio forse considereremmo il
pirogassificatore il male minore, perché tutte le notti lì
l'immondizia viene bruciata a cielo aperto e, se non altro, il
pirogassificatore ha dei filtri ai camini. Noi però viviamo in
Valle d'Aosta, una regione di 125.000 abitanti, con una produzione
di rifiuti di 80.000 tonnellate - non lo dico io, ma è scritto
dappertutto - e con la prospettiva reale di arrivare ad una
riduzione di 25.000 tonnellate. Sono dati che vengono citati fin
dal 2003 dal piano di gestione rifiuti e non era un ambientalista
sfegatato, era un Assessore dell'Union Valdôtaine che lo
diceva.
Non credo che la maggioranza non abbia valutato gli aspetti
sanitari e quelli ambientali, ma evidentemente, dopo averli
valutati, ha concluso che possono essere trascurati ed è in questo
senso che la scelta è anche di ordine culturale. Qualcuno faceva
dell'ironia sul fatto che una scelta di questo tipo sia una scelta
di ordine culturale, io non credo; mi riallaccio al discorso
dell'autostrada toccato sia da Tibaldi che da Comé. L'autostrada,
se fosse stata fatta secondo i criteri che andavano per la maggiore
in quel periodo, probabilmente non avrebbe le caratteristiche
attuali, probabilmente non si sarebbe avuta la stessa attenzione
per l'ambiente che si è avuta proprio grazie ad un'azione di
sensibilizzazione che ha fatto sì che l'autostrada venisse
costruita con certi criteri. Probabilmente altrimenti non ci si
sarebbe fatti scrupolo di attraversare i prati, come venivano
costruite le autostrade nei decenni precedenti.
In conclusione, perché altri ancora interverranno, altri più
competenti e che hanno meglio approfondito, anche perché
appartenenti forse alla III Commissione, dove di questo argomento
si parla da anni, voglio fare una dichiarazione finale. Credo che
prioritariamente la nostra Regione debba fare un'azione importante
di informazione e di formazione della popolazione, un'azione porta
a porta come si fa quando si fanno i censimenti. Ritengo che una
parte del nostro bilancio possa essere destinata a fare una
formazione seria, perché il terreno è fertile, perché si possono
raggiungere quei risultati che a qualcuno invece sembrano
utopistici. In altre situazioni che potrebbero sembrare più
problematiche questo è stato fatto, quindi credo che anche noi
dovremmo perseguire in modo più convinto tale strada.
Presidente
- La parola al Consigliere Donzel, per il
secondo intervento.
Donzel (PD)
- Grazie Presidente.
Siamo stati chiamati in causa per una clamorosa inversione ad
"u", allora vorrei dire che non siamo di quelli che, quando vedono
un burrone, continuano ad andare avanti, se vedono un muro, si
fermano e fanno volentieri un'inversione ad "u". Al di là delle
battute, vorrei chiarire fino in fondo questo passaggio, perché è
una questione di puntiglio per me. La delibera che ha portato alla
valorizzazione energetica ha al primo punto tale frase:
"confermare l'opportunità di avviare un piano di azioni volte
alla riduzione e prevenzione nella produzione dei
rifiuti"
...
(interruzione dell'Assessore Manuela Zublena, fuori
microfono)
...bene, grazie che è intervenuta fuori microfono, Assessore,
lei mi dice che l'ha avviato, ha appena detto il collega Tibaldi
due minuti fa che è una presa in giro, è un'utopia la riduzione del
rifiuti, allora mettetevi d'accordo in maggioranza! Il collega
Tibaldi ha appena smentito questa delibera dicendo che è una presa
in giro quello che vi abbiamo scritto! È un'utopia la riduzione del
rifiuto, altro che avvio del piano, queste sono le parole del
collega Tibaldi!
Al secondo punto è scritto:
"confermare la necessità che
siano potenziate le attività finalizzate a perseguire livelli
importanti di raccolta differenziata, da avviare al recupero e
anche volte a migliorare quantitativi soprattutto di qualità nelle
singole frazioni"
, anche questo è un grosso lavoro che si sta
facendo, ma sicuramente facendo queste due azioni, non abbiamo le
59.000 tonnellate! È chiaro, 59.500 sono quelle che ha scritto la
maggioranza nel progetto del gassificatore. Allora se si fanno
queste due azioni, non c'è quel risultato. Se è vero quello che
dice il responsabile dell'ARPA che, se io brucio 100, ho un
risultato A, se brucio 50, ho un risultato A fratto 2, questo è un
punto determinante per noi per farci rivalutare la questione. Noi
non l'abbiamo presa come una cosa scritta tanto per far stare bravi
i cittadini, l'abbiamo presa sul serio: valutando l'ipotesi che
questa cosa diventi un'opera molto grande, abbiamo ritenuto
opportuno cambiare idea e per noi questo è un punto fermo e ci vede
sereni su tale cosa...
Oggi si doveva discutere di pirogassificazione e qualcuno ha
preferito andare indietro, parlare di autostrade, citare tutto in
un altro contesto...molti dei ragazzi che seguivano questo
dibattito non erano ancora nati...a sentir parlare di Partito
Comunista, eccetera. Se questo è il servizio che vogliamo fare alla
nuova democrazia che si sta formando in Valle d'Aosta, andiamo a
vedere tutto quello che la cultura ambientalista ha portato come
patrimonio a tutti i partiti! Non c'è un partito che non parli più
di crescita con l'aggiunta della parola "sostenibile", quindi la
cultura ambientalista, se non è stata vincente sotto forma di
partito, è penetrata fortemente nella società e ha avuto un effetto
positivo su tutti, altro che mettersi a ridere delle battaglie
ambientaliste! Non è detto che tutto debba tradursi in potere e in
partito, alle volte si trasforma in cultura, che è una cosa
altrettanto importante in questo dibattito. Sono stati bravissimi i
colleghi Morelli e Bertin a citarla più volte, questa è una sfida
culturale della Valle d'Aosta: noi pensiamo che i cittadini
valdostani siano pronti a fare una sfida di questo tipo. Qualcuno
dice "no", che è più facile buttare nell'indifferenziata. Lo so che
è più difficile fare la raccolta differenziata di qualità, ma sono
convinto che i valdostani possono vincere questa sfida e arrivare a
superare la soglia di legge! Qualcuno dice che con tale sistema di
trattamento a freddo si prevedono delle discariche; non ha nulla a
che vedere con le discariche che hanno l'umido, la discarica
attuale è pericolosa perché, avendo all'interno una quantità enorme
di umido, produce gas, puzza in modo inverosimile ed è sicuramente
una cosa dannosa, ma in tutti questi anni...bisognerà trovare delle
soluzioni e non è stata certo la soluzione migliore quella di non
fare già il compostaggio che si poteva fare ben prima che ragionare
di inceneritori e di pirogassificatori.
Da questo punto di vista, qualcuno ha accennato che alcuni
esponenti dei comitati hanno fatto delle azioni terroristiche sulla
salute dei cittadini, qualcuno ha evocato più volte questo in
commissione; io l'unica forma di terrorismo nei confronti dei
cittadini l'ho sentita fare da una maggioranza molto preoccupata
dalla sua scelta che dovrebbe fare in serenità. Che bisogno c'è di
evocare gli scenari di Napoli, una città di milioni di abitanti?
Qualcuno ha detto che i comitati parlano di mafia e camorra, io
l'unico che ho sentito parlare di infiltrazioni mafiose sui
giornali è il Capogruppo della Stella Alpina, che ha fatto nomi di
famiglie mafiose che ci sono in Valle d'Aosta; è chiaro che qualche
cittadino, ascoltando la voce della maggioranza, dice: "stiamo
attenti a quello che si fa!".
Non ho letto quindi dai comunicati le parole dei cittadini in
questo senso: ho letto le parole degli esponenti di maggioranza
della Stella Alpina, gli stessi che adesso accusano i comitati di
fare forme di terrorismo. Di terrorismo ne ho visto fare in
quest'aula, evocando - caduta di stile del collega Tibaldi e mi
consenta una vera e propria vigliaccata - un collega assente per
malattia, che è convalescente da un ricovero ospedaliero. È una
vergogna, detto fra noi, in quest'aula in fatto di correttezza dei
rapporti, perché non ha neanche la possibilità di replicare in
aula! Citare una persona assente quindi è una bella porcheria, mi
consenta Tibaldi, questo non è stato un bel gesto: appartiene alle
situazioni di vigliaccheria!
Qualcuno ha detto: "ma dove le mettete voi le carcasse degli
animali morti?", ma io chiedo: dove le mettete voi! Perché voi
avete deciso di metterle nel pirogassificatore? Non mi risulta al
momento, è una ricerca da fare... Allora, cari ragazzi, non è che
voi cercate di fare del terrorismo, di dire all'allevatore: "guarda
che la carcassa del tuo vitellino non saprei dove metterla", perché
voi sapete dove metterla? La buttate nel pirogassificatore?
(interruzione del Consigliere Comé, fuori microfono)
...è messo sotto forma di ricerca e di valutazione, comunque
chiariremo anche questi aspetti.
La questione dei costi: il collega Comé continua ad insistere
che non ci sono ipotesi di costo. Sono venuto qua con dei calcoli
dell'esperto sentito in commissione, esistono ipotesi alternative
di costi che sono inferiori a quelli del pirogassificatore e hanno
la stessa validità di quelli della maggioranza, che si è rifiutata
di fare il confronto. Una bassezza nel dibattito il fatto di dire
che la minoranza ha votato contro il confronto scientifico? Sapete
benissimo che non è stata votata la risoluzione di maggioranza,
perché la minoranza chiedeva che durante il confronto ci fosse una
moratoria, il Presidente ha detto che non riteneva opportuno
fermare l'appalto, noi abbiamo convenuto di non votare la
risoluzione, perché per noi si poteva fare, ma abbiamo visto
positivamente il fatto che si facesse il confronto scientifico.
Cosa che poi non è si fatta e si è cercato di dire che lo si era
già fatto con il termovalorizzatore, ma non è la stessa roba, è
tutto un altro scenario!
Qui, quindi, c'è un tentativo, anche giusto, di sostenere le
proprie ragioni, se uno è convinto di una cosa, è giusto che la
sostenga, ma non mi piace quando c'è il tentativo...che, per
affermare le proprie ragioni, si va alla denigrazione dell'altro:
"i cittadini sono persone che non sanno quello che dicono"
,
"gli altri partiti sono solo a correre dietro le voci dei
cittadini"
, eccetera. Ognuno fa la sua parte e io sono persona
che esigerei il rispetto delle idee di tutti e non che qualcuno,
dopo essersi detto sicuro della sua scelta... allora se è sicuro
della sua scelta, la tratti con serenità, la spieghi ai cittadini,
perché probabilmente dei cittadini non l'hanno capita, o, se
l'hanno capita, rimangono però preoccupati. Noi abbiamo cercato di
non fare del terrorismo ambientale, ma neanche possiamo accettare
che qualcuno parli senza nessun dato di rilevanza scientifica,
perché, come ho detto nel primo intervento, le parole degli esperti
sono state lette e interpretate con delle sensibilità diverse, in
quanto gli esperti non hanno mai detto che non inquina: hanno detto
che inquina molto meno di vecchie tecnologie, ma non hanno mai
detto che non inquina e tutti hanno detto che in un ambiente
stressato, aggiungere anche una piccola oncia di sostanza
inquinante aggrava la situazione. È stata opinione comune dire che
ci sono le stufe e siccome qui in inverno si brucia...e per il
riscaldamento ambientale la nostra è già una valle stressata, ci
sono i dati dell'ARPA che sull'inquinamento...
(interruzione del Consigliere Lattanzi, fuori
microfono)
...lo hanno detto i suoi colleghi, Lattanzi, lo hanno detto
Tibaldi e Comé che inquinano tantissimo le auto e le case con il
loro riscaldamento soprattutto a legna. Il ragionamento quindi è
che in un ambiente stressato aggiungere fonti di inquinamento è una
cosa delicata. Questa è una preoccupazione oggettiva, così come è
oggettivo che non esistono studi con rilevanza scientifica che
dicano: "qui non succede niente, state tranquilli", quindi non si
può dire al cittadino che il problema non c'è, ma piuttosto che si
vedrà con l'andar del tempo.
Noi diciamo: visto che si potrebbe, attuando i primi due punti
di quella delibera, che qualcuno ritiene utopistici...non voglio
attribuire cose non corrette...il primo è utopistico, noi diciamo
che invece per noi quei punti non sono utopistici, sono
realizzabili, altre realtà hanno provato questo difficile percorso,
senza andare troppo lontano, la Provincia di Novara, quindi non è
che bisogna sempre citare casi lontanissimi. Noi riteniamo che ci
sia un passaggio culturale fondamentale, che si inserisce
chiaramente in un progetto più vasto, una Valle d'Aosta che gioca
all'attacco nel senso che vuole avere un ambiente di qualità per un
turismo del futuro, che sarà sempre più attento all'ambiente. C'è
una competizione internazionale su temi come il turismo, quindi un
domani, nella scelta dei luoghi di villeggiatura, peseranno scelte
che a noi oggi paiono non essenziali. Una volta gli operai della
FIAT andavano in massa in vacanza nei campeggi della Liguria, oggi
non è più lì che vanno in vacanza in massa, hanno scelto anche
altre località; nel mondo ci sono zone per fortuna dislocate in
mezzo all'Oceano Pacifico o all'Oceano Indiano che hanno un
carattere di incontaminatezza totale, quindi il turista dice:
"miseria, lì è la perfezione, sono in mezzo ad un ambiente
perfetto"...
(interruzione di un Consigliere, fuori microfono)
...va bene, lei vuole fare il turismo degli operai, costruisce
gli hôtel a cinque stelle e vuol fare il turismo degli operai! Se
faccio il turismo a cinque stelle, è perché voglio un turismo di
qualità assoluta e chi paga un hôtel a cinque stelle va a guardare
ogni indicatore territoriale, anche quello ambientale!
È un confronto quindi, non capisco perché la maggioranza debba
scaricare la sua rabbia, attaccare anche a livello personale le
scelte degli altri, quando gli altri hanno fatto delle valutazioni
che hanno confrontato anche con l'aiuto dei cittadini. C'è chi dice
che questo è inessenziale, per noi non è inessenziale. La qualità
della vita che è chiesta oggi è diversa, è chiaro che, se andiamo a
vedere ai tempi dell'autostrada come si viveva in alcune città,
c'era la fuliggine della Cogne che ha ricoperto questa città, ma
adesso sono stati costruiti degli impianti di abbattimento ed è
cambiato il modo di vivere. Si richiede di più dal punto di vista
della qualità ambientale negli ultimi cinquanta anni e questo non
solo perché ci sono state battaglie ambientaliste, ma perché la
gente ha cambiato approccio culturale. Ipotecare per più di venti
anni con un'opera lo sviluppo ambientale della Valle d'Aosta quindi
è un'operazione quanto meno azzardata, sarà poi eventualmente una
prova che...sembra quasi evocata da noi, mentre c'era tutta la
possibilità in questo Consiglio di trovare una soluzione più
adeguata alla realtà della Valle d'Aosta ed evitare un referendum,
ma, se ci sarà, lo sosterremo.
Presidente
- Se non vi sono altri colleghi che chiedono
di intervenire, dichiaro chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Un brevissimo intervento per puntualizzare un paio di aspetti.
Prima di tutto devo dire che fin dall'inizio l'aspetto di impatto
sanitario è stato preso seriamente in considerazione, mi è
spiaciuto leggere sui verbali delle prime audizioni delle
perplessità da parte di medici sul fatto che oltretutto l'Assessore
e il Presidente, avendo anche profili professionali sanitari, non
avessero fatto degli interventi in tale senso. Questa è una follia,
perché se da una parte impegniamo risorse sulla ricerca oncologica
con imponenti sforzi, dall'altra non stiamo attenti ad un aspetto
così importante quale l'impatto sanitario di un impianto di tale
tipo? La nostra attenzione quindi è sempre stata molto alta da
questo punto di vista. Sono state già ampiamente illustrate le
possibilità di ascoltare esperti, io stesso ho portato il mio
modesto contributo, come gli impatti sanitari siano collegati
soprattutto agli studi epidemiologici che sono stati fatti sugli
impianti di termovalorizzazione che sono stati fatti alcuni anni
fa. Il ragionamento scientifico che viene fatto da tutte le parti -
e io ho richiamato il documento di società scientifiche autorevoli
- è sempre stato che l'impatto sulla salute è direttamente
proporzionale alla concentrazione delle polveri e delle sostanze
emesse. Mi richiamo alla Conferenza nazionale di sanità pubblica
del 2011, mi richiamo al recentissimo documento, citato dal collega
Prola, della Società italiana di epidemiologia, quindi società
autorevolissime che non producono documenti politici per far
piacere ad una parte o all'altra, ma documenti ufficiali, che
tengono conto di tutte le posizioni.
Tenendo in considerazione gli altri documenti che ho potuto
produrre in V Commissione, abbiamo preso atto - e stiamo
monitorando regolarmente anche tutte le riviste scientifiche - che
gli ultimissimi impianti che prevedono la pirolisi e la
gassificazione hanno un impatto sanitario sulla popolazione
veramente trascurabile e non trascurato, forse c'è stato un lapsus
da parte della collega Morelli quando ha detto che l'impatto
sarebbe trascurato. Questo per dire come siamo convinti di quello
che abbiamo affermato e di quello che stiamo facendo per appoggiare
tale progetto, ma poi nel dibattito che potrà portare al referendum
ci vedrà puntuali ad andare a informare la popolazione attentamente
su questi aspetti.
Il secondo aspetto, per quanto riguarda l'incidenza dei tumori
probabilmente la collega Morelli, facendo il riassunto di tutto
quello che è stato detto, ha fatto una dichiarazione secondo la
quale io avrei detto che non ci sarebbero dati epidemiologici sui
tumori. I dati sono ben precisi: siamo una regione che ha i dati
sovrapponibili a quelli delle altre regioni d'Italia e del nord
soprattutto, anzi la mortalità per alcuni tumori è diminuita.
Abbiamo una popolazione anziana e si è visto, citando il periodico
"Epidemiologia e Prevenzione", che l'incidenza dei tumori è legata
per il 63% all'invecchiamento, quindi questa incidenza è legata
all'invecchiamento della popolazione ed è legata ad un'adesione
agli
screening
femminili, che è superiore a livello
nazionale. Abbiamo quindi una situazione che non è quella che era
stata descritta di un allarme sanitario sui tumori nella nostra
regione. Queste sono le considerazioni che ho voluto fare.
È stata evocata l'autostrada, si parlava anche dell'eventuale
inquinamento che avrebbe portato, maggiore sicuramente rispetto a
quello che potrebbe emettere un pirogassificatore. Visto che i
sarcomi e linfomi Non-Hodgkin sono dei tumori sentinella per quanto
riguarda eventuali inquinamenti, un dato scientifico è che non sono
emersi in questi anni tali tipi di tumori ed è già un dato
importante. Come vedete, stiamo attenti soprattutto a raccogliere
dati e a valutare tutti questi aspetti secondo quello che dicono le
grandi società scientifiche. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. Voglio anzitutto
ringraziare le commissioni consiliari per il lavoro di
approfondimento che hanno effettuato e che fornisce un ulteriore
elemento e un contributo all'ampio dibattito che sul tema della
gestione dei rifiuti è stato svolto in questi anni. È proprio
dall'esame del notevole materiale prodotto, dalle attività svolte
non solo dal Consiglio, ma anche dalla Giunta e dagli uffici che
appare evidente come il percorso fatto rispecchi un comportamento
responsabile e attento a tutti gli aspetti, in particolare alle
ricadute ambientali, economiche e socio-sanitarie che questo
scenario comporta, oltre a tener conto della fattibilità
dell'opzione presa in considerazione. Appare altrettanto chiaro che
lo scenario è stato deciso, ricordo, valutando numerose soluzioni
che hanno riguardato anche i trattamenti meccanici biologici, che
hanno analizzato l'inceneritore e che sono giunti, dopo un percorso
di attente valutazioni, all'individuazione del sistema di
pirogassificazione. Mi spiace che vengano citati importi, un
milione di euro, a giustificare lo studio in merito al
pirogassificatore, perché credo che questo ammontare derivi dagli
studi svolti a partire dal 2005 e penso che comprenda il notevole
importo destinato molto opportunamente per descrivere attentamente
lo stato ambientale antecedente alla realizzazione di un impianto.
Queste ampie valutazioni, questi lunghi studi molto approfonditi e
seri - tutti disponibili sul sito e consultabili da chiunque con
grande trasparenza - hanno portato all'epoca a scartare il
trattamento meccanico biologico, portando al pirogassificatore, che
appare il sistema che meglio si adatta al contesto specifico della
regione e che soprattutto minimizza gli impatti sull'ambiente e
sulla salute. Questo lato positivo fu riconosciuto, oltre che da
questo Consiglio - del quale è stato ricordato l'esito della
votazione -, anche da quelli che oggi sono gli oppositori
all'impianto, tanto che il rappresentante di Rifiuti Zero dichiarò
nel gennaio 2010:
"per chiudere il ciclo dei rifiuti in Valle
d'Aosta, una tecnologia di questo tipo
- la pirogassificazione
-
sarebbe la più praticabile al momento"
, una dichiarazione
di cui non ho mai trovato smentita, riconoscendo questa svolta
ecologica, ecologista, come è stata definita, attuata adottando un
impianto sempre di valorizzazione energetica dei rifiuti, ma più
flessibile, dimensionato per i soli rifiuti prodotti in Valle
d'Aosta, le cui quantità andranno inevitabilmente a diminuire,
visto che abbiamo posto nel bando di gara l'obiettivo del
raggiungimento del 65 percento di raccolta differenziata. Questo
perché non si può confutare il fatto che l'impianto riduca gli
impatti ambientali e quindi sanitari, una preoccupazione che, come
ha ricordato l'Assessore Lanièce, noi abbiamo da sempre e che non è
una prerogativa di una parte di questo Consiglio e della
popolazione. Credo di poter affermare di essere anzitutto una
cittadina valdostana, che temporaneamente ha una delega per una
funzione di Assessore.
Siccome si è giocato sul cambio di scelta da termovalorizzazione
a pirogassificazione, riconosciamo la validità tecnologica di un
impianto di incenerimento; il punto è che era sovradimensionato
rispetto alla produzione di rifiuti della Valle d'Aosta, tanto che
si immaginava di alimentare l'impianto più grande attraverso il
Landfill mining
. Dopo questa iniziale condivisione sulla
scelta dell'impianto, ha preso forma il contrasto alla soluzione,
quello che è stato richiamato come il fronte del "no", che si
oppone a prescindere, come si usa dire, rispetto a qualunque scelta
fatta da qualunque tipo di amministrazione: "no alla discarica",
"no al compostaggio", "no all'inceneritore", "no al
pirogassificatore", eccetera. Un'azione di contrasto che ha subito
nel corso del tempo continui mutamenti, quasi mutazioni, che paiono
rispondere più a logiche di ricerca del consenso che alla volontà
di definire una vera soluzione alternativa concreta e
praticabile.
In effetti appare difficile oggi capire e descrivere lo scenario
alternativo, da questo punto di vista credo sia ancor più
preoccupante aver sentito il collega Donzel ammettere che non sa
cosa sottende l'articolo di legge che oggi è all'esame di questa
Assemblea. Questo va spiegato, perché l'alternativa si è basata su
presupposti consapevolmente errati. Ricordo a titolo di esempio
l'aspetto economico: contro ogni evidenza si è sempre voluto far
percepire ai valdostani che il costo di 225.000.000 di euro fosse
riferito ad un solo impianto e non all'intero sistema di gestione
integrata dei rifiuti per 20 anni, senza mai chiaramente indicare
qual era il costo anche solo presunto, stimato, dello scenario
alternativo. Analogo atteggiamento si è visto quando si è invocata
la possibilità di vendere, ricavando dell'utile, il CDR, il
combustibile da rifiuti, perché prima si è proposto un
inceneritore, poi questo pareva poco accattivante e in ultimo si è
proposto un cementificio, ma dopo si è passati alla proposta del
carbon verde, l'ultima proposta che la rappresentante delle
associazioni ambientaliste ha presentato all'Osservatorio dei
rifiuti, che devo dire non ha avuto un grande seguito. Nella realtà
si è verificato che queste possibilità non sono praticabili e in
effetti anche i rappresentanti del comitato hanno dovuto ammettere
che bisogna pagare perché il rifiuto o CDR sia ritirato da qualche
impianto e che il cementificio in questione, quello di Cuneo, non
ha le necessarie autorizzazioni; invece la proposta del carbon
verde, dicevo, ha veramente avuto la durata di una meteora. Infine
adesso c'è un'ultima svolta di questa strategia: si sta cercando di
convincere che, se raccogliamo l'organico, si risolve ogni
problema, ponendo però dei presupposti che alterano in modo
artificioso la percentuale di organico nei rifiuti, che infatti è
stata fatta lievitare dal 19 percento - quanto cioè misurato in
discarica - al 40 percento.
Si è anche trascurato di verificare quale sarebbe l'uso
effettivo del compost nella nostra realtà territoriale e come si
integra l'uso del compost con le pratiche agricole tradizionali:
gli agronomi sottolineano come ci sia già un'eccedenza di refluo
zootecnico che non si riesce ad utilizzare per la fertilizzazione,
secondo la pratica tradizionale della nostra campagna. Non si dice
neanche che gli impianti di compostaggio aerobici si stanno
abbandonando, perché producono degli impatti ambientali
insostenibili, ma anche perché la qualità del compost non è sempre
coerente con gli standard di legge. È abbastanza recente la diffida
che ha fatto la Provincia di Torino all'impianto di compostaggio di
Druento nel produrre il compost, perché esso è inquinato e ne è
stato vietato l'uso per evitare una contaminazione diffusa sul
terreno.
Sulle preoccupazioni ambientali e sanitarie ha già detto bene il
Presidente Comé: come l'allarmismo sia stato sollevato partendo
innanzitutto con il discorso delle diossine, poi oggi si sono
citate le nanopolveri, forse perché il termine appare più
accattivante, negando l'evidenza di documentazione scientifica
presentata in convegni autorevoli, in cui si dimostra che
l'emissione di queste particelle in questo tipo di impianti è
trascurabile e come viene stimata per questo impianto da ARPA.
Naturalmente quando si dice che l'impianto inquina, si cita il
camino che, come ha detto bene il collega Tibaldi, sarà uno dei più
controllati in Valle d'Aosta, ma si trascura di dire che le
alternative comunque prevedono degli impianti e che ci saranno
tante aree di emissione e non si parla neanche dell'inquinamento
prodotto dai trasporti per portare avanti e indietro i rifiuti
anche fuori Valle. Direi poi che incuriosisce la preoccupazione
della collega Morelli di vedere un impianto e un camino, quando
forse non si vede tutta la discarica, perché ormai ci siamo
abituati a vederla e soprattutto perché non tiene conto che
l'alternativa proposta non prevede un solo impianto. Mi risulta che
nella commissione consiliare ad una precisa domanda del Presidente
Comé si sia detto:
"ma sì, quattro o forse cinque impianti"
,
perché abbiamo anche i fanghi di depurazione - e su questi
condivido con Tibaldi che non c'è azione di riduzione possibile -,
anzi è previsto che aumenteranno, perché stiamo facendo altri
depuratori, per cui bisognerà fare un altro impianto per trattare i
fanghi di depurazione. Certo che, se non ci fossero impatti né
visivi, né ambientali, questa del TMB sarebbe una soluzione
geniale, come sarebbero da Premio Nobel le affermazioni dei
comitati secondo cui dal pirogassificatore uscirebbero materie
radioattive, magari da utilizzare in qualche trattamento sanitario;
credo che davvero se ne siano sentite di tutti i colori!
Sull'ambiente stressato, collega Donzel, credo che più di tutto
debba parlare l'oggettività delle misure svolte con accuratezza e
che hanno portato la Valle d'Aosta ad uscire dalla procedura di
infrazione in cui era entrata nel periodo 2007-2008, perché negli
ultimi anni, grazie ad una serie di misure, siamo rientrati sotto i
limiti, quando invece tutte le regioni della Pianura Padana sono
ancora in procedura di infrazione e quando ancora abbiamo appreso
da poco che la Vallée de l'Arve è in procedura di infrazione, tanto
che ci ha coinvolti per vedere che tipo di piano di miglioramento
della qualità dell'aria avessimo adottato. Certo, sul tema della
qualità dell'aria e della salute dire che l'impianto fa male è uno
slogan forte e molto accattivante che, se artatamente sbandierato,
può puntare sull'emotività e sulla buona fede delle persone e
raccogliere consensi. Mi sembra, e mi rammarica, che l'obiettivo
non sia tanto dare una risposta ad un problema reale, quanto
portare avanti una campagna elettorale in vista di prossimi
appuntamenti. Come è stato detto, questa strategia la sta
cavalcando il collega Donzel che con vera
nonchalance
- si è
detto: "inversione ad "u", triplo salto mortale all'indietro" - ha
fatto cambiare la posizione al suo partito adducendo la motivazione
di uno sviluppo non democratico di questo passaggio. Il referendum
- e noi ne siamo assolutamente convinti - è uno strumento molto
valido e infatti, votando contro questa proposta di legge oggi,
permettiamo che il referendum si svolga e che i cittadini possano
esercitare uno strumento di partecipazione diretta. Quello che mi
piacerebbe sapere è qual è lo scopo di questo tatticismo,
cambiamento di rotta: è davvero sostenere la validità di uno
strumento democratico come il referendum, pur mantenendo le
posizioni già assunte quando avete anche voi approvato la scelta
del pirogassificatore? Ricordo che il PD fu promotore di un
convegno di approfondimento sulla pirogassificazione...oppure a
questo punto c'è un cambio di posizione, per cui d'ora in avanti il
PD dovrà sostenere che il sistema TMB è migliore del
pirogassificatore? Mi piacerebbe sentire una risposta a questa
curiosità.
Credo sia inutile dire che il problema dell'inquinamento
prodotto dal pirogassificatore è un falso problema, lo si capirebbe
facilmente se si facesse un minimo sforzo di analisi delle
soluzioni tecniche prospettate. Certo, non è questa la sede per
fare tali valutazioni, sono state fatte in altri luoghi, ma credo
non sia neppure questa la sede dove, invocando il ruolo politico
dell'Assemblea, possiamo prescindere o abdicare dall'oggettività
delle evidenze tecniche, perché la questione dei rifiuti va risolta
attraverso la praticabilità delle soluzioni e non con le teorie,
con i sogni o gli scenari fantasiosi. Da questo punto di vista,
credo che gli esperti che sono stati indicati da ValleVirtuosa e
auditi in commissione abbiano avuto il difetto di non
contestualizzare mai le soluzioni proposte. Infatti hanno anche
preferito essere chiamati facilitatori delle scelte, appassionati
della materia, senza però assumersi la responsabilità derivante
dallo scenario da loro indicato. Noi questo atteggiamento non
possiamo permettercelo, abbiamo chiaro di che sistema stiamo
parlando, sappiamo esattamente quanti rifiuti dovranno essere
trattati, sappiamo che le carcasse animali, come è previsto
all'articolo 2 del capitolato speciale di gara, sono ricomprese fra
i rifiuti che andranno all'impianto, sappiamo tutti i dettagli
tecnologici. Sono condizioni che abbiamo scritto nei documenti di
gara, che illustriamo dall'inizio e che sono disponibili al mondo
sul sito. Capiamo però che il comitato sia costretto a ritarare in
continuazione la strategia di contrapposizione per non perdere
credibilità, avendo già perso il 30 percento dei consensi fra la
prima e la seconda raccolta firme. È espressione di questa sindrome
la nuova accusa mossa alla Regione in questi ultimi tempi, ossia
che la raccolta differenziata non raggiunge i livelli previsti ed è
quindi colpa della politica regionale. Questo è come dire che lo
scenario di ValleVirtuosa prevede i meccanismi citati da Tibaldi, e
cioè dei rifiuti zero, mentre la Regione opera affinché i rifiuti
crescano avendo tutto l'interesse di garantire combustibile al suo
impianto. Noi respingiamo con forza e motivatamente questa accusa,
anche solo per rispetto dell'impegno e delle risorse dedicate da
parte delle Comunità montane per migliorare la raccolta
differenziata e una cultura attenta alla gestione dei rifiuti. Non
è, Donzel, affannosa rincorsa, ma è convinta attuazione dei piani
delle Comunità montane per la gestione dei rifiuti ed è anche una
convinta attuazione del piano regionale di riduzione dei rifiuti,
un piano in cui noi crediamo, anche se consapevolmente ci rendiamo
conto della difficoltà che avrà nell'attuazione, non fosse altro
perché siamo in una società consumistica, dove per abitudini di
vita e per normative produciamo tanti imballaggi. L'impegno è
davvero molto oneroso, ma dobbiamo crederci, come dice Donzel, ci
vuole anche un forte impegno e un lavoro da parte dei cittadini
perché ognuno faccia la sua scelta.
Prendo positivamente atto però di quanto è stato riportato nella
relazione della collega Morelli, e cioè che almeno in quest'aula si
è riportato che gli esperti di ValleVirtuosa ci definiscono come
una fra le migliori realtà per la raccolta differenziata. Dicendo
questo appare più difficile e forse inutile la preoccupazione che
esprime la collega Morelli, quando scrive che la necessità di far
funzionare a regime il pirogassificatore fa temere che si possa
determinare l'effetto nefasto di disincentivare una corretta
gestione dei rifiuti, volta alla riduzione e al recupero della
materia prima, al recupero energetico e allo smaltimento, andando a
vanificare le politiche virtuose che la nostra Regione sta mettendo
in campo da tempo. Credo che la risposta la possa trovare nelle
parole del Vicepresidente nazionale di Legambiente Ciafani,
intervenuto recentemente ad Aosta ad un incontro a cui sono stata
invitata anch'io, che ha sottolineato che, dove c'è
termovalorizzazione, c'è anche una buona raccolta
differenziata.
Giungo al termine sottolineando alcuni aspetti da cui non posso
esimermi ed è la massima espressione dei cambiamenti di fronte nel
chiedere ai cittadini una delega con la petizione per fare
ulteriori approfondimenti, il confronto tecnico approvato da questo
Consiglio (confronto a cui non ci sottraiamo, lo stiamo
predisponendo, come non ci siamo sottratti alla serata di confronto
con Legambiente), ma poi soppiantato dalla decisione del Comitato
referendario di non aspettarne gli esiti, presentando ad agosto
2011 una modifica alla legge regionale oggi in discussione, che già
decide qual è lo scenario migliore, che per ValleVirtuosa è quello
a freddo, con esportazione del rifiuto prodotto fuori dalla Valle
d'Aosta, per essere avviato a quei trattamenti a caldo che invece
qui noi - Comitato ValleVirtuosa - vogliamo vietare. Un'aporia che
porta la Commissione referendaria a prevedere nel proprio parere
una condizione che cambia inaspettatamente e profondamente lo
scenario prospettato dal comitato promotore. Infatti il rifiuto, o
CDR, non potrà più essere bruciato fuori regione e dovrà essere
collocato all'interno della nostra regione, infatti la Commissione
per i procedimenti referendari ha ritenuto ammissibile il quesito
qualora vi sia l'obbligo di concludere in Valle d'Aosta il ciclo
dello smaltimento attraverso il solo trattamento a freddo dei
rifiuti. In termini molto pratici significa che, se si accetta la
proposta referendaria, si dovranno realizzare altre discariche per
poter accogliere le ecoballe in cui verrà compattato il CDR, una
soluzione che non evoca certo degli scenari virtuosi. Naturalmente
questa soluzione scatenerà altri comitati di cittadini, tutti
quelli che saranno contrari alla realizzazione di una discarica
vicino a casa loro. Lo scenario è già stato evocato dal collega
Comé e solleva altri dubbi: il biogas potremo ancora trattarlo nel
cogeneratore, perché bruciare biogas oggi prodotto in discarica,
bruciare biometano che verrebbe fuori se facciamo un trattamento
meccanico biologico come hanno detto gli esperti di ValleVirtuosa,
oppure bruciare il syngas che è prodotto dal pirogassificatore è
comunque e sempre una combustione di un gas che proviene dai
rifiuti e che potenzialmente emette sostanze in atmosfera! E poi ci
sono tutte le altre tipologie di rifiuti, ossia i rifiuti sanitari,
i fanghi che sono in aumento, le carcasse animali, dove le
porteremo?
In conclusione, accettando la proposta referendaria, si
deciderebbe per un sistema TMB appesantito dalla richiesta di
chiudere il ciclo nella nostra regione, questo scenario pone una
serie di interrogativi che non trovano risposte realisticamente
proponibili, che porterebbero probabilmente la regione
all'emergenza rifiuti, che non è poi uno scenario così
irrealistico. Tali aspetti di incertezza ci consigliano di
confermare la scelta della pirogassificazione, che offre oggi la
concreta soluzione allo smaltimento dei rifiuti e le migliori
garanzie di tutela dell'ambiente e della salute dei cittadini
valdostani, oltre che di sostenibilità economica.
La posizione della maggioranza è contraria non certo allo
strumento democratico del referendum, che anzi in questo modo
continuerà il suo iter, ma ad una proposta legislativa fondata su
presupposti non realistici, non corretti e soprattutto spesso
contraffatti. Sono comunque sicura che i cittadini valdostani
sapranno capire, e fare la differenza.
Presidente
- La parola al Consigliere Louvin.
Louvin (ALPE)
- Grazie Presidente.
Mi ricollego immediatamente a questa conclusione di fiducia nei
confronti della comunità valdostana e associo a questo l'auspicio
che la maggioranza politica, le forze politiche che si riconoscono
oggi in una scelta che sarà diversa da quella che in questa sede
compirà il nostro movimento, vorranno non già raccogliere una
sfida, ma onorare un impegno di fronte alla comunità valdostana:
l'impegno è quello di non rifiutare, di non boicottare, di non
pregiudicare quella scelta che competerà fra pochi mesi al popolo
valdostano. Il nostro movimento lo ritiene un appuntamento di
grandissima importanza civile, che richiede un impegno di serietà
da parte di noi tutti nel dibattito che andrà a svolgersi non più
in quest'aula, ma nelle piazze, nelle famiglie, sui media, in modo
che i 100.000 elettori della Valle d'Aosta si assumano la
responsabilità di prendere delle decisioni a valere non per questi
mesi di legislatura, non per la prossima legislatura, ma per i
prossimi venti anni. Questa mobilitazione popolare, che a qualcuno
sembra sempre sospetta e che abbiamo sentito avvertita con un certo
fastidio, che è stata oggetto purtroppo anche oggi pomeriggio di
una certa derisione, credo sia quanto mai segno di maturità, di
volontà di assumere delle responsabilità per qualcosa che nel bene
o nel male, indipendentemente dalle tessere di partito che si hanno
in tasca, dovrà essere respirato, vissuto, pagato, sopportato nel
prossimo futuro da tutti i valdostani.
Vorremmo fare una premessa di carattere generale. Siamo in un
momento di transizione nel quale si sta chiudendo un ciclo che è
durato molto a lungo: il ciclo del fossile, si sta progressivamente
prendendo consapevolezza che è finita l'epoca della crescita
esponenziale delle nostre economie, si sta chiudendo anche un ciclo
consumistico che ha contraddistinto la nostra esistenza negli
ultimi 30 anni. Noi con dei nostri comportamenti siamo all'origine
del problema di cui stiamo discutendo, sicuramente carenze di
materie prime e impossibilità di sostenere ancora comportamenti non
virtuosi che abbiamo avuto in passato ce li faranno correggere. Se
non prendiamo consapevolezza che siamo in questa fase di
transizione, se pensiamo di poter prendere comunque la nostra
decisione solo sulla scorta di parametri esclusivamente tecnici,
come se fosse la soluzione di un problema matematico, ci poniamo in
una condizione sbagliata. Certo è che dobbiamo discuterne, ne
abbiamo discusso e se ne discuterà ancora di aspetti di tipo
tecnico, sanitario, chimico, biologico, ma il tutto in un quadro di
un mondo in movimento che fra cinque, dieci anni non avrà
sicuramente più gli scenari da cui si è partiti nel momento di
questa analisi.
Devo dire che tale vicenda assomiglia ad altre vicende nelle
quali decisioni di grandi opere sono state assunte sulla scorta di
previsioni di crescita continua ed infinita, invece oggi ci si
accorge della loro inopportunità, ma risulta difficile fare delle
marce indietro. È per questo che il fatto di aver approfondito -
grazie ad un impegno di padri e madri, che hanno sacrificato una
parte grossa della loro esistenza nel passare serate a discutere,
giornate ai banchetti, a cui noi consiglieri abbiamo fornito solo
un piccolo e doveroso aiuto in termini di appoggio per la
certificazione - è un dato molto significativo e mi dispiace
profondamente che siano dileggiati questi sforzi addirittura
indicando presunti cali fisiologici o patologici di consenso.
Vorrei invitare ad un piccolo sforzo di umiltà e ad un arretramento
dalle proprie posizioni di forza chi, dall'alto della sua scienza e
della posizione di potere che occupa, traccia le linee e non ha mai
dovuto misurarsi con la spiegazione alle persone, nelle strade,
nelle piazze, di determinati problemi e che trova forse così banale
raccogliere 7.500 firme autenticate di propri concittadini. Noi
tutti rendiamo omaggio comunque alle persone che si sono impegnate
e fatte forza nel portare avanti una proposta, che abbiamo il
dovere di esaminare, valutare e, se del caso, approvare, senza
avvertire peso o fastidio per questo momento di democrazia diretta
che ci fa invece molto onore, ricordando anche che altre iniziative
erano in campo e che sono state escluse per delle valutazioni
inoppugnabili della commissione incaricata di valutarle. Questa
proposta, che è sorta in ambito popolare, nel momento in cui
approda al Consiglio regionale, deve essere trattata con il dovuto
rispetto prima di tutto!
Il secondo aspetto sul quale vorrei spendere qualche parola
riguarda il risultato già conseguito da questa spinta popolare, ed
è stato in parte ricordato. Colleghi, le stesse sicurezze...lo
stesso "abbiamo chiaro" che è stato sentito pochi minuti fa in
quest'aula era stato pronunciato qui tre anni fa allo scadere
dell'altra legislatura su scelte molto diverse, che oggi sono
ritenute sovradimensionate, troppo impattanti, ma questa stessa
evoluzione dovrebbe renderci tutti più cauti nell'esprimere le
nostre valutazioni. Non abbiamo da rivendicare particolari
primogeniture, abbiamo portato già all'attenzione degli elettori
nel 2008 una posizione nettamente contraria alla
termovalorizzazione, abbiamo trovato interessanti le proposte
tecniche che sono state portate avanti dai comitati organizzati e
le riteniamo praticabili, non solo degne di attenzione, ma
sostenibili, comprovate da esperienze di dimensioni comparabili
alla nostra e soprattutto poste già oltre la fase di transizione in
cui ci troviamo in questo momento.
Credo che vada ricordato che ogni macchina che brucia emette
sostanze pericolose, penso che questo sia un dato acquisito, certo
da cui partire; si può e si deve discutere dei gradi di tossicità,
dei livelli di pericolo, ma non farci carico di questo pericolo
strisciante e oggi non sempre rilevato e rilevabile con le
strumentazioni in nostro possesso ci deve comunque mettere in
allarme, far scattare quel sensore di precauzione che la pandemia
strisciante dei nostri tempi sta purtroppo rivelando. A noi quindi
sembra motivo forte di una scelta di coraggio e innovatrice da
parte della nostra Regione il ricordarsi che la legge classifica il
pirogassificatore come industria insalubre di prima classe (Testo
unico delle leggi sanitarie); credo sia soprattutto da tenere
fortemente presente l'indicazione proveniente dall'Unione europea,
che ha fra i tantissimi limiti un vantaggio: quello di avere un
osservatorio su questi problemi e penso che siamo debitori tutti
della qualità della legislazione ambientale anche in Italia,
dell'opera di avanguardia che ha compiuto il Parlamento europeo su
tale terreno, ossia quando la Commissione europea per l'ambiente
sconsiglia la realizzazione dentro le valli alpine di impianti come
quelli di cui stiamo discutendo... Per escluderne la realizzazione
in Valle, traccia una linea di prospettiva che non credo sia
suicida, sarebbe abbastanza atipico che un organismo tecnico di
questo livello, nell'elaborare le guide alla gestione dei rifiuti
nelle aree montane, ci tracciasse una via senza sbocco: ci apre una
via, ci dà una prospettiva e intorno a questa prospettiva tutto
quello che è stato valutato anche quando proveniva da persone di
diverso orientamento, ma a cui hanno dato conferma quei
facilitatori...qui i facilitatori trattati con una certa leggerezza
...credo sia un atto di onestà da parte di un tecnico che viene
consultato dire che è un facilitatore. Ci sono dei facilitatori che
a pagamento vi facilitano moltissime scelte e qui abbiamo avuto
moltissimi facilitatori che sono venuti in tutta onestà scientifica
a dare i loro punti di vista, non sempre in modo univoco, e hanno
fatto in questo un'opera meritoria. Credo quindi che di questo
lavoro di facilitazione, che i comitati chiedevano peraltro fosse
accompagnato da un minimo di riequilibrio sulle disponibilità in
campo, perché qui non sono compatibili le risorse che sono state
messe per confermare una scelta già fatta e per esplorare una via
che si chiedeva di valutare meglio...
amen
, questo non è
stato fatto, ma non per questo dobbiamo scoraggiarci, semplicemente
nella tappa in cui siamo facciamo il nostro lavoro come persone che
devono fare laicamente una scelta per il loro futuro.
Noi siamo consapevoli e preoccupati per i pericoli per la nostra
salute e quella delle generazioni a venire, riteniamo che quelle
nanopolveri, che vengono contenute in limiti molto ridotti
attraverso grande impegno ingegneristico, siano una fonte di
pericolo per la nostra salute che possiamo evitare. Noi non abbiamo
le sicurezze scientifiche che altri propongono. Ricordiamo come le
sicurezze scientifiche negli anni 1950 dicessero delle cose
particolari per quanto riguarda il fumo, ricordiamo come negli anni
1990 e 2000 fossero escluse ripercussioni delle onde
elettromagnetiche da queste stesse evidenze scientifiche, ma la
scienza va avanti e apre nuovi orizzonti. Ci sono già delle fonti
molto autorevoli, non le cito per contrapposizione con l'Assessore
Lanièce, ma abbiamo visto suoi colleghi che non sono dei folli -
lei ha parlato di follia -, sono dei suoi colleghi che, onestamente
interpretando il dovere di precauzione nell'ambito dell'attività
medica, pongono in attenzione intere fasce di popolazione, cosa che
è un loro preciso dovere, credo anche un preciso dovere
deontologico di fare, nel momento in cui sono convinti, come lei è
convinto per parte sua.
Togliamo allora dal campo tali estremismi e talebanismi, c'è un
dibattito che si sta aprendo, ci sono forti apprensioni in campo e
noi ce ne facciamo carico in questo momento, così come ci facciamo
carico delle questioni economiche circa le opere, il loro costo, la
loro sostenibilità futura, la loro progressiva inutilità, anche
alla luce di una probabile riduzione, che sarà forse meno
dipendente dalle nostre virtù e più dipendente da scelte che
faranno in un prossimo futuro le stesse industrie per quanto
riguarda la produzione di materiali, imballaggi e quant'altro.
Credo che in questo le politiche tariffarie che saranno fatte, le
scelte economiche a cui saranno costrette molte aziende imporranno
un cambiamento di rotta e in parte produrranno quell'effetto di
riduzione della nostra produzione di rifiuti, che noi possiamo
invece concorrere volontaristicamente già adesso a realizzare. Non
raccogliamo naturalmente lo spettro dell'emergenza e del
catastrofismo, l'indicazione geografica è sempre la stessa: è
sempre Napoli, non vogliamo finire come Napoli! Certo, questa credo
sia una delle poche cose che 35 su 35 qui (36 con l'Assessore
tecnico alla sanità) possiamo sottoscrivere, ma lo sottoscriviamo
in modo diverso, perché non è questo brandire lo spettro della
crisi un utile facilitatore alla decisione. Non siamo in questo
scenario, abbiamo mezzi, cultura popolare, consapevolezza,
organizzazione che ci possono consentire una scelta ben diversa e
che ci possono consentire di percorrere le vie alternative che
sappiamo esserci.
Ancora una sottolineatura su un tema che non vi è stato in
nessun modo nel dibattito di oggi, perché sta su una via distinta
da quella di cui stiamo discutendo, ma incrocia a giorni il
percorso di questa proposta di legge: mi riferisco alla scesa in
campo di interessi autorevoli e curiosi da fuori della nostra
regione a fare da apripista alla realizzazione dell'impianto di
pirogassificazione. Ho trovato curiosa questa proliferazione di
ricorsi da parte di soggetti venuti da lontano ad ispirare la Valle
d'Aosta, portatori di esperienze formidabili anche in termini di
bonifica di aree, per le quali qualche piccola questione anche di
tipo giudiziale ha dovuto essere regolata, associazioni
fantomatiche o comunque sedicenti di consumatori mai conosciute,
che di colpo si trovano particolarmente interessate, attive e
disponibili a mettere mano al portafoglio. Non so quanti di voi
abbiano avuto modo di praticare la giustizia amministrativa, ma non
è senza costi e invece c'è chi pensa autorevolmente da fuori alla
nostra salute, che ci dice: "ragazzi, andate avanti in questa
direzione tranquilli perché è unica e salvifica", e ce lo dicono
fior di soggetti, ce lo dice anche la ANIDA, che non è un nome di
donzella, ma è un'associazione che raggruppa molto autorevolmente
degli operatori del settore della realizzazione degli impianti,
come quello che viene proposto: Associazione Nazionale Imprese
Difesa Ambiente; è un'associazione aderente alla Confindustria, che
scende in campo legittimamente a dare man forte ad una scelta che
si deve assolutamente portare avanti.
Lasciamo fuori dal campo le questioni delle infiltrazioni
camorristiche, speriamo vivamente che non ci sia da parlarne, ma
non avrei evocato in termini così scherzosi, collega Comé, un tema
come questo e non soprattutto alla luce di quanto cominciamo ad
ascoltare in queste settimane sul tavolo della Commissione
competente in materia di infiltrazioni. Mi pare che questo tema sia
stato trattato - mi consenta, lei che è sempre molto misurato - con
una certa leggerezza. L'alleanza comunque di interessi forti
intorno ad una scelta precostituita per noi è qualcosa che
diminuisce la libertà con la quale i cittadini valdostani devono
poter fare, su un piede di uguaglianza, la scelta per il loro
futuro, senza sentirsi spinti e senza sentirsi coartati.
Crediamo quindi che questa scelta, che è sicuramente meno
impattante e meno violenta della scelta che propinava il Governo
regionale nel 2008, una scelta più sofisticata, più elaborata, ma
ancora sperimentale per larghi tratti, sia una scelta che possiamo
evitare e ci piace molto il modo in cui l'ha fatto tale proposta di
legge. Questo provvedimento non ha detto alla Regione cosa deve
fare: le dice solo cosa non deve fare, dice che la comunità
valdostana può fare a meno di qualcosa che è messo in cima alla
lista dei modi meno virtuosi di smaltire i rifiuti da parte della
nostra legislazione e della legislazione dell'Unione europea,
semplicemente che
"non si realizzano, né si utilizzano sul
territorio regionale impianti di trattamento a caldo quali
incenerimento, termovalorizzazione, pirolisi o gassificazione"
.
Credo sia una proposta rispettosa, fatta da nostri concittadini,
veramente in punta di penna che lascia ampio margine e ampia
possibilità al Governo e al Consiglio di effettuare delle scelte di
ragione e di volontà, in modo assolutamente pacifico, ma sulla
scorta di una visione di futuro che questi nostri concittadini ci
chiedono di condividere con loro e che noi condividiamo: uscire
dall'approccio vecchio, uscire dall'approccio del bruciare, entrare
nel modo nuovo di ragionare e di operare, entrare nel modo del
creare meno scarto e meno rifiuto e recuperare quanto più
possibile, nel modo meno impattante, delle risorse. Una soluzione
che a noi pare intelligente e rispettosa, che chiude una porta da
un lato, fa fare - non ce ne rammaricheremmo questa volta - una
piccola marcia indietro al Governo regionale, ma che darebbe a
questa nostra comunità uno slancio nuovo e una prospettiva
sicuramente migliore.
Chiediamo in conclusione - naturalmente confidando che, al di là
del voto di oggi, ci sia condivisione larga su questi obiettivi da
parte della popolazione valdostana - che ci sia un impegno di
lealtà da parte di noi tutti: l'impegno a trasferire lealmente e
onestamente fuori da quest'aula, a partire da domani, il dibattito,
in modo che ognuno dei nostri 100.000 concittadini sia
correttamente informato ed invogliato ad andare ad esprimersi.
Avremmo piacere di sentire dagli esponenti della maggioranza e del
Governo regionale un impegno in questo senso, perché sappiamo che
un piccolo ostacolo, uno di quegli ostacoli a cui, fra l'altro, una
delle iniziative referendarie intendeva mettere mano, ossia un
quorum molto elevato, è di fronte a noi, ma, di fronte ad una
questione come questa, giocare al ribasso, a politiche di
astensione, giocare al non lasciare andare a votare sarebbe un
grave errore di sfiducia nei valdostani e nella democrazia. Abbiamo
avuto non tanto tempo fa un esempio luminoso di una scelta anche
sofferta, difficile, in un Paese molto vicino al nostro, nel quale
liberamente i cittadini sono andati a votare e hanno fatto delle
scelte molto importanti per il loro futuro. È un Paese che ha avuto
la fiducia in sé stesso e nel proprio popolo, tale da eliminare
alla radice il problema del quorum. Noi non lo avremo eliminato per
la prossima tornata elettorale, ma credo che possiamo e dobbiamo
assumere qui questo impegno leale nei confronti dei nostri
concittadini di far sì che, quale che sia l'esito di tale
decisione, l'esito finale sia preso tranquillamente, apertamente,
serenamente dal popolo valdostano. Grazie.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Un pomeriggio sicuramente impegnativo, che ha visto alcuni
colleghi discutere del tema oggetto di questa legge: il
pirogassificatore e la scelta di qualcuno di andare nella direzione
opposta, con un finale legato al tema del referendum, che
successivamente farà dibattere, discutere e impegnare, quindi tutto
il pomeriggio abbiamo parlato di pirogassificatore, poi alla fine
si dice: "parliamo un po' del referendum". È legittimo, ma con
quello di cui parlavamo non c'entrava niente, se non come logica
conseguenza che sappiamo. Se si boccia la legge come la maggioranza
è propensa a fare, si va verso il referendum, questo è nelle cose e
non avevamo bisogno che ci venisse ricordato che esiste lo
strumento del referendum, fate attenzione, perché il referendum è
una materia delicata. Su questo non voglio neanche entrare, perché
oggi è fuori tema; invece è molto importante la discussione che c'è
stata.
Oggi si è fatto chiarezza nel dire che la maggioranza ha fatto
già a suo tempo...ma meglio di me hanno fatto i colleghi, e vi
garantisco che non ripeto quello che avete detto molto bene,
riprendendo temi che in quest'aula erano già risuonati quando
abbiamo discusso della decisione che era passata con trenta voti
favorevoli. Che ci fossero poi delle giuste richieste di attenzione
a tutta la parte che precede il trattamento del rifiuto...è
altrettanto corretto farlo, però diciamo che la decisione qui era
di trenta persone. Trenta persone d'accordo come mai? Perché
improvvisamente si sono alzati o solo perché uno ha suggerito
dall'esterno? No, andate a leggervi il lavoro fatto in commissione,
che ha analizzato i documenti. L'Assessorato, prima di presentare
la proposta in Giunta, ha chiesto ad esperti, ha esaminato tutto lo
scibile - sicuramente ad oggi - e ha fatto una proposta.
Coraggiosa? Avanzata? Sicuramente. Ad oggi abbiamo e continuiamo a
definirla la scelta migliore e sottolineo "scelta", perché si è
trattato di una discussione che aveva ripreso molti dei temi che
oggi sono tornati...perché avevano fatto l'analisi del perché prima
non si era fatto, del perché ci si era fermati, poi
l'approfondimento su un lavoro precedente, per arrivare ad una
conclusione e così è: la conclusione doveva arrivare, per evitare
che ci si trovasse in situazioni di emergenza, termine che qualcuno
fa finta di dimenticare.
Noi siamo andati sulla discarica esistente a fare un ulteriore
lotto, perché la discarica era chiusa. Se non facevamo quella
operazione, non si poteva continuare per riuscire ad arrivare,
mantenendo le tempistiche, ad avere un qualche strumento che
risolvesse il problema, che è quello che abbiamo scelto tutti
assieme; questa è la sostanza delle cose. Mi chiedo allora perché
dobbiamo evitare di fare qui la scelta, visto che siamo chiamati a
farne come tante altre.
Giustamente sono state evocate tante altre scelte, che, se fosse
stato per qualcuno, non sarebbero mai state fatte. Adesso si chiede
giustamente: "ma come, non fate il ribasso delle tariffe
autostradali per far passare tutti in autostrada, perché i
valdostani transitino tutti sull'autostrada", e non volevano
l'autostrada...e avanti con le richieste, e il pendolare stanco
adesso chiede anche per il ribasso, però la soluzione qual è? È
che, se certe scelte non vengono prese, è evidente non si arriverà
mai ad una conclusione; noi la conclusione l'abbiamo già trovata e
non abbiamo bisogno di altro.
Vorrei ricordare ancora un sentimento che mi è sembrato
opportuno: l'emotività, la parte emozionale. Molti sono intervenuti
su questo, perché in effetti, quando si parla di un tema delicato
come quello della salute...che tutti quelli che sono intervenuti
qui hanno richiamato, dicendo che il problema è un problema
ambientale, prima di tutto...perché, nell'ambito delle direttive
sui rifiuti, è l'Ambiente che se ne occupa...il Ministero
competente è quello dell'ambiente, anche se con ricadute su tutti i
settori: sanitario, sociale, economico, ma sostanzialmente è quello
il punto di riferimento e su quello abbiamo lavorato con una scelta
definita. Allora le emozioni: alcuni colleghi ricordavano che nella
commissione ci sono stati interventi nei quali si diceva che il
rischio è zero, perché tutti gli elementi che sono adottabili con
il sistema proposto non danno risvolti negativi. Quando parliamo di
nanogrammi, piccole dimensioni...guardate che con questa situazione
dovremmo fermare il traffico dappertutto, non a Milano quando ci
sono certe situazioni, ma, se andassimo dietro a queste
preoccupazioni, quante attività dovremmo fermare? Allora non voglio
dire che dobbiamo scegliere di costruire il paradiso o la città
ideale, ma neppure fasciarci la testa, nel senso che stiamo andando
avanti cercando di ridurre una vera emergenza - perché se non
troviamo una soluzione, diventerebbe tale - e quindi abbiamo dato
delle indicazioni e fatto delle scelte precise.
Su questa tematica abbiamo discusso ampiamente, abbiamo
approfondito tutto, non riteniamo che le scelte debbano essere
fatte fuori da tale aula, noi personalmente riteniamo di avere la
giusta preoccupazione di prendere delle decisioni in quest'aula,
perché questo deve essere chiaro! Ci sono poi strumenti che sono
legittimi e che danno la possibilità di avere dei meccanismi che
conosciamo, il che non vuol dire che oggi non abbiamo il diritto,
ma il dovere soprattutto, perché se non prendessimo questa
decisione...quando parliamo delle differenze: "ma noi siamo in
montagna e non in città...", ma cosa c'entra? Certo lo smaltimento
lo dobbiamo fare avendo ben chiara la situazione che tutto deve
essere risolto tenendo conto delle nostre capacità. Abbiamo visto
le capacità finanziarie, le ricadute sul cittadino, abbiamo visto
le possibilità reali di confrontarci con sistemi analoghi e quindi
non possiamo che concludere nella convinta decisione che abbiamo
preso a suo tempo, che rimane valida e che vogliamo portare
avanti.
Presidente
- Ricordando che, ai sensi dell'articolo 77,
comma 4, del Regolamento interno, si procede ad un'unica votazione,
pongo in votazione la proposta di legge nel suo complesso:
Consiglieri presenti e votanti: 32
Favorevoli: 7
Contrari: 25
Il Consiglio respinge pertanto la proposta d'iniziativa popolare
n. 177: "Modificazione alla legge regionale 3 dicembre 2007, n. 31
(Nuove disposizioni in materia di gestione dei rifiuti)".
