Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2913 del 18 dicembre 1991 - Resoconto
OGGETTO N. 2913/IX Problemi inerenti il servizio di
erogazione di energia elettrica nel comune di Lillianes
(Interpellanza)
.
Presidente
Do lettura della interpellanza presentata
dai consiglieri Agnesod, Mostacchi, Stévenin, Faval, Perrin e
Voyat:
Interpellanza Venuti a conoscenza della grave situazione in
cui si trova il Comune di Lillianes per problemi inerenti il
servizio di erogazione di energia elettrica.
Tenuto conto dell'ipotesi di consorzio per la gestione
dell'impianto idroelettrico di Issime.
Preoccupati per il riflesso negativo che tale situazione può
comportare sia in termini finanziari che di erogazione di servizi
per la popolazione di questo Comune.
i sottoscritti consiglieri regionali dell'Union Valdôtaine
interpellano
l'Assessore competente per conoscere come intende operare per
trovare una soluzione a questo importante problema che concerne
tutta la comunità di Lillianes.
Presidente
Ha chiesto di illustrare l'interpellanza il
Consigliere Agnesod, ne ha facoltà.
Agnesod (UV)
Brevemente voglio illustrare i motivi per
cui abbiamo voluto presentare questa interpellanza. A Lillianes
esiste una situazione particolare per cui il Comune acquista
l'energia dall'Enel e provvede a proprie spese alla distribuzione
dell'energia all'utenza.
In questo momento c'è una disfunzione finanziaria, per cui il
Comune ha fatto una delibera, copia della quale è stata inviata al
Presidente della Giunta, al Presidente del Consiglio, ai capigruppo
consiliari e all'Assessore competente; a fronte di 143 milioni di
spese annue vi è una previsione di entrata di 90 milioni, inoltre
esistono dei problemi per la carenza di personale che non riesce a
seguire ogni cosa fino in fondo e per la mancanza di scorte
finanziarie. La popolazione lamenta che ad ogni temporale esiste un
rischio notevole di
black out
elettrico; il personale non è
sufficiente né vi è la reperibilità oltre il normale orario di
lavoro. Le industrie e le piccole imprese della zona anch'esse
incontrano difficoltà per questa precarietà di servizi e inoltre le
continue spese per l'aggiustamento dei cavi elettrici,
allacciamenti, contatori, producono delle difficoltà finanziarie al
Comune e distolgono due addetti dagli altri servizi. Tutto questo
senza contare che, non essendovi personale posto al controllo degli
impianti, eventuali danni fisici alla popolazione, quali cavi
vecchi o pericolanti, o ipotesi di cattive condizioni
meteorologiche, come già verificatesi, comportano responsabilità
civili, penali e morali del sindaco in prima persona.
I tentativi continui, prolungati fatti presso la Regione e volti
a cercare un accordo, una ipotesi di consorzio fra enti, sono stati
tutti fallimentari; la Regione non ha interesse e, se lo ha, nulla
ha fatto in tal senso se non tergiversare. Gli accordi per
l'utilizzo della centrale elettrica di Issime sono ostacolati dalla
cooperativa gerente, che impedisce ogni possibilità di unione.
Richieste di contributi straordinari, viste le spese succitate che
strangolano l'attività finanziaria di Lillianes, sono state tutte
inevase.
Ciò si ripercuote in generale sull'andamento del Comune:
maggiori spese comportano impossibilità di pagamento, creditori
furibondi, servizi non all'altezza, personale al collasso nel
tentare di rattoppare le varie falle, allacciamenti, lavori
ordinari e straordinari, bollettazione, registrazioni, denunce,
pagamenti, controllo dei versamenti, adeguamento alle novità
legislative, e tutto ciò in concomitanza delle altre attività
istituzionali del Comune. Ed infine la beffa di vedersi decurtare
rispetto ad altri comuni la quota di trasferimenti regionali in
conto corrente, poiché l'entrata dell'energia elettrica è in più
rispetto ad altri.
Qui c'è una dichiarazione nella quale il sindaco si dichiara
esausto di queste condizioni e avvisa che, in caso di non
modificazione della situazione, proporrà la sua decisione di
dimissioni.
Di fronte a questa situazione c'è una lettera, che è stata
inviata dall'Assessore al Comune in data 14 novembre 1991, in
merito alla ipotesi di consorzio per la gestione dell'impianto
idroelettrico di Issime. La lettera recita:
"Con la presente si
comunica che questa Amministrazione è disponibile a prendere
nuovamente in considerazione la possibilità di costituire un
consorzio per la utilizzazione dell'energia prodotta alla centrale
idroelettrica di Issime; la realizzazione del consorzio d'altronde,
oltre a rispondere alle necessità del comune di Lillianes, potrebbe
essere funzionale alle esigenze di approvvigionamento energetico
dell'area di proprietà regionale ex Ilssa Viola di
Pont-Saint-Martin. In questa prospettiva l'ipotesi di costituire un
consorzio per la gestione e lo sfruttamento dell'energia prodotta
dalla predetta centrale potrebbe trovare rinnovato vigore
attraverso la partecipazione allo stesso di soggetti ulteriori
rispetto a quelli originariamente previsti, fra cui ad esempio la
Conner, la quale ha già manifestato il proprio interesse nei
confronti della centrale"
.
Credo che a questo punto debba essere presa una decisione
concreta su questo problema, perché i tempi sono estremamente corti
(come fa rilevare la delibera del Comune) e non possono più passare
dei mesi senza avere delle idee chiare.
A nostro modo di vedere passare all'Enel significherebbe andare
contro, in linea di principio, ad un concetto sulla gestione nostra
dell'energia; quindi sarebbe prospettabile il vedere con la
cooperativa la possibilità di realizzare. Ma la realizzazione,
ripeto, deve essere fatta in tempi brevi, perché la situazione in
cui si trova il Comune di Lillianes in questo momento è
insostenibile.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
La situazione della cooperativa di
Issime e del Comune di Lillianes si è trascinata per anni per una
serie di problemi che hanno anche caratteri oggettivi. La
cooperativa di Issime ha una convenzione con la Regione; se un
autoproduttore vende tutto all'Enel, ha una determinata tariffa che
mi pare sia sulle 80 lire. Se anche una parte minima dell'energia
viene venduta ad altri, la tariffa di vendita scende intorno alle
50 lire. La cooperativa di Issime ha sempre ostacolato la vendita
di energia al Comune di Lillianes, perché il consumo del Comune di
Lillianes rispetto alla produzione è minima e ciò avrebbe
comportato un abbattimento molto rilevante degli introiti della
cooperativa. Questa è la prima considerazione.
Il Comune di Lillianes si trova poi in una situazione che credo
sia unica in tutta Italia, perché non ha produzione di energia
elettrica e, unico comune, ha invece la possibilità di distribuire
con reti proprie che sono nelle condizioni descritte dal
Consigliere Agnesod.
L'ipotesi del consorzio soltanto fra Issime e Lillianes aveva
questi problemi di natura economica e aveva anche un problema che è
ancora presente, di possibilità da parte di un consorzio di
distribuire con reti proprie, perché i consorzi devono distribuire
attraverso reti Enel.
La richiesta da parte della Conner di poter entrare nel
consorzio favorirebbe un recupero finanziario, vale a dire se una
parte già rilevante della produzione viene utilizzata dai
consorzisti, anche se c'è l'abbattimento della quota che viene
venduta all'Enel, influisce meno negativamente. Restano però sempre
aperti i due problemi di come si distribuisce a Lillianes e resta
comunque aperto il problema della centrale di Issime, che è
piuttosto vetusta e che deve essere anche ristrutturata.
E' stato recentemente affidato un incarico per verificare come
ristrutturare la centrale di Issime e si stanno studiando le
possibilità legislative proprio per verificare se questa ipotesi
del consorzio, che in linea di principio credo si possa
condividere, è realizzabile praticamente in tempi brevi come chiede
il sindaco di Lillianes.
Mi rendo conto che per quel Comune esistono dei problemi anche
di responsabilità, oltre che dei problemi di costo.
Vedremo entro il mese di gennaio di mettere di nuovo tutti
insieme i diversi soggetti, in modo da consentire al sindaco di
poter dare una risposta al suo Consiglio comunale.
Si dà atto che dalle ore 10,12 presiede il Vicepresidente
Bich.
Presidente
Ha chiesto di parlare il Consigliere
Agnesod, ne ha facoltà.
Agnesod (UV)
Ringrazio l'Assessore per la risposta
dettagliata. Volevo chiedere una precisazione: esistono delle
difficoltà per quanto riguarda l'inserimento nel consorzio per il
discorso distributivo, allora non è possibile inserire, come un
nuovo socio nella cooperativa già esistente, l'ente Comune di
Lillianes, eventualmente anche la società Conner ed altre società
che possono essere inserite? Cioè, non è possibile, invece di
costituire un consorzio, allargare la cooperativa?
In questo modo diventerebbero tutti quanti autoproduttori, che
produrrebbero energia per se stessi. Potrebbe essere una via di
uscita ad una situazione che sembra difficoltosa.
