Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 124 del 9 novembre 1988 - Resoconto
OGGETTO N. 124/IX - SITUAZIONE DEI SERVIZI PUBBLICI NEL
SETTORE DELLA TRAUMATOLOGIA E DELL'ORTOPEDIA.
(Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Tonino ed iscritta al punto 11
dell’ordine del giorno.
INTERPELLANZA
RICORDATO che da tempo permane non risolta la situazione
dell'Unità Operativa di Traumatologia ed Ortopedia, per la quale da
ormai due anni risulta bandito ma non espletato il concorso da
Primario;
AVUTA NOTIZIA che sarebbe stata prospettata l'ipotesi della
costruzione a Saint-Pierre di una clinica privata destinata ad
interventi specialistici proprio nel settore ortopedico, parte dei
quali oggi la struttura pubblica non riesce a garantire:
PREOCCUPATI dal fatto che, ancora una volta, in assenza di un
adeguato servizio pubblico, possano presentarsi sulla scena delle
strutture private, aventi prevalenti finalità di lucro;
i sottoscritti Consiglieri regionali del gruppo comunista
INTERPELLANO
la Giunta regionale per conoscere:
1) se all'Amministrazione regionale o a quella comunale di
Saint-Pierre siano pervenute richieste volte ad ottenere
autorizzazioni relative all'insediamento di una clinica privata,
destinata a fornire prestazioni specialistiche nel campo ortopedico
(o per altre specializzazioni);
2) per quali motivi non è ancora stato espletato il concorso a
Primario dell'Unità Operativa di Traumatologia ed Ortopedia;
3) quali sono gli intendimenti della Giunta rispetto alla
sentita necessità di poter disporre in Valle di un servizio
pubblico di elevato livello nel settore ortopedico.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'unità operativa di traumatologia ed
ortopedia dell’ospedale regionale è stata più volte
oggetto di iniziative da parte del nostro Gruppo in questo
Consiglio regionale, perché nel corso degli ultimi anni in numerose
occasioni si sono presentati dei problemi relativi a tale servizio.
Ci risulta che sia ancora aperto il problema di dotare questo
servizio di un primario. Sono trascorsi ormai due anni da quando è
stato bandito il concorso, ma non è ancora stato ricoperto tale
importante incarico che sicuramente potrebbe dare un contributo
alla soluzione dei problemi dell'unità operativa.
Mentre per una serie di interventi si è ancora costretti a
ricorrere a convenzioni con cliniche esterne alla Valle d'Aosta, si
ha notizia di una possibile clinica privata che dovrebbe sorgere in
quel di Saint-Pierre. Noi abbiamo fatto questa riflessione perché
l'esperienza ci ha dimostrato che dove il servizio pubblico non
riesce a soddisfare l'esigenza dei cittadini, vengono poi alla luce
strutture private che in qualche modo tendono a sostituirlo. Questo
è avvenuto per la radiologia e per la riabilitazione, non vorremmo
però che avvenisse anche per la traumatologia. Siamo una Regione
alpina che del turismo vuole fare un settore molto importante e
pertanto dobbiamo disporre di un servizio traumatologico pubblico
molto qualificato ed in grado di fornire risposte di livello
elevato. Non possiamo lasciare che tale servizio sia istituito da
iniziative private, che ovviamente si mettono nel campo non per
interessi sanitari, ma per interessi di lucro.
Con questa interpellanza, quindi, noi avanziamo alla Giunta
regionale tre richieste:
- se si hanno notizie precise di atti o di richieste di
autorizzazione e di concessione fatte all'Amministrazione regionale
o alle Amministrazioni comunali per l'insediamento di una clinica
privata nel settore della traumatologia;
- perché non è ancora stato espletato il concorso per affidare
l'incarico di primario dell'unità operativa di traumatologia e di
ortopedia, e quando eventualmente questo concorso verrà
espletato;
- quali sono il giudizio e le intenzioni della Giunta
sull'opportunità che questa unità operativa abbia la possibilità di
fornire quelle prestazioni che oggi, purtroppo, sono ancora
eseguite fuori dalla Valle d'Aosta.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (D.C.):
A questo Assessorato non sono pervenute
richieste di autorizzazioni per l'insediamento nel comune di
Saint-Pierre di una clinica privata destinata a fornire prestazioni
specialistiche nel campo ortopedico; ci risulta invece che quel
comune sta studiando il possibile l'utilizzo dell'area sulla quale
si prevede anche l'inserimento di una clinica medica.
Alla seconda domanda dell'interpellanza rispondo ricordando che
con la legge regionale n. 56 sono stati affrontati i problemi
connessi al settore ortopedico e sono stati rideterminati
l'organizzazione, le funzioni ed i compiti, nonché la pianta
organica del personale medico dell'unità operativa di traumatologia
ed ortopedia, sostitutiva delle due precedenti unità. L'attuazione
della disposizione contenuta nella sopra richiamata legge regionale
è però subordinata alle nuove determinazioni che dovranno essere
assunte in applicazione della legge che abbiamo preso in
considerazione rispondendo ad una interrogazione precedente. In
tale contesto è inserito anche il concorso al posto di primario
ortopedico, indetto in data antecedente alle disposizioni già
citate, per l'espletazione del quale, peraltro, l'U.S.L. in data 21
ottobre 1988 ci ha richiesto la riapertura dei termini per la
presentazione delle domande. Tale richiesta sarà esaminata dalla
Giunta regionale non appena i competenti uffici dell'Assessorato
avranno istruito la relativa pratica.
In merito alla terza domanda dell'interpellanza, confermo gli
indirizzi programmatici contenuti nella legge regionale n. 56, che
sono ritenuti idonei a risolvere i problemi del settore ortopedico,
nel senso che la Giunta ha intenzione di risolvere al più presto i
problemi dell'ortopedia.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non sono molto soddisfatto della
risposta, perché ho l'impressione che in questo campo si trovino
spesso delle scuse. Non mi pare pertinente fare riferimento al
decreto, che l'Assessore mi ha già citato una volta questa mattina,
per un concorso bandito due anni prima, perché non credo che un
decreto abbia valore retroattivo. Se si ritiene opportuno riaprire
i termini del bando, li si riaprano, ma si arrivi rapidamente,
senza lasciar passare altri due anni, prima...
(...Interruzione dell'Assessore Lanièce...)
Esaminate bene tutto ciò che potete esaminare, ma non
impiegateci due anni, perché questa attesa permetterebbe ai privati
di svolgere particolari operazioni.
Anche se all'Amministrazione regionale non è stata avanzata
direttamente alcuna proposta, il fatto stesso che il comune di
Saint-Pierre stia studiando la possibilità di realizzare una
clinica medica privata lascia intendere che qualcuno ci ha già
fatto un pensierino. Come Amministrazione regionale e come
amministratori responsabili dei servizi pubblici cerchiamo almeno
di arrivare prima che ci arrivino i privati.
