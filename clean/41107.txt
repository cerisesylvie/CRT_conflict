Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 332 del 23 gennaio 2019 - Resoconto
OGGETTO N. 332/XV - Interrogazione: "Cause del danno
strutturale verificatosi alla scuola ITPR di Aosta".
Rini (Presidente) -
Punto n. 5 all'ordine del giorno. La
parola all'Assessore Borrello per la risposta.
Borrello (SA)
- Ringrazio il proponente, perché permette
di fare un po' di chiarezza rispetto all'entità del danno che è
stato riportato anche dagli organi di stampa. Non entro nel merito
della definizione di "danno strutturale", poiché facilmente
individuabile.
Nel caso specifico, questo non è un danno strutturale. Gli
eventi descritti dalla sua questione non interessano le strutture
portanti dell'edificio, ma si riferiscono ad un evento: in data 8
gennaio l'Istituzione scolastica ha richiesto l'intervento dei
Vigili del fuoco alle ore 12:44, in quanto era stata notata una
lamiera che si alzava e si abbassava sul tetto. Dal rapporto di
intervento dei Vigili del fuoco risulta che gli stessi, arrivati 8
minuti dopo, hanno utilizzato i loro mezzi per ispezionare il tetto
senza peraltro intervenire in alcun modo nel faldale. Il tetto in
questione, nonostante il forte vento, non era stato divelto e
pertanto non risultava pericoloso. I Vigili del fuoco hanno
comunque chiesto alla struttura edilizia scolastica di effettuare
ulteriori approfondimenti con la ditta manutentrice, che è
prontamente intervenuta nel primo pomeriggio alle ore 14:00
tassellando ulteriormente il faldale e schiumandolo a settori in
via cautelativa.
"Quali sono state le motivazioni": era il forte vento, come
citato precedentemente.
Riguardo al terzo punto da lei posto all'interno della sua
interrogazione, il ricordato allagamento di qualche anno fa, oltre
a ribadire che lo stesso non è definibile come problema strutturale
per le considerazioni sopra esposte, si comunica che, in seguito
alle verifiche effettuate da un laboratorio certificato, è stato
possibile appurare che i danni sono stati causati da un rubinetto
difettoso e pertanto non sono ascrivibili ad una non conforme
realizzazione dei lavori da parte dell'impresa esecutrice.
In merito al suo ultimo punto, si evidenzia che
l'Amministrazione regionale non ha dovuto sostenere alcuna spesa
per il ripristino dei danni causati dall'acqua, in quanto i lavori
di ripristino sono stati a suo tempo prontamente realizzati a
proprie spese dall'impresa costruttrice. Non vi è stata quindi
nessuna spesa supplementare per l'Amministrazione regionale, poiché
il danno è stato imputato all'interno del capitolato dell'impresa
costruttrice.
Ringrazio il collega Gerandin, perché il suo ultimo punto è
puntuale, preciso e condivisibile
Présidente -
La parole au collègue Manfrin pour la
réplique.
Manfrin (LEGA VDA)
- Innanzitutto esprimo soddisfazione
per quanto riguarda la rassicurazione sul fatto che si sia
intervenuti in maniera tempestiva, si sia posto soluzione al
problema e, in secondo luogo, sul fatto che l'Amministrazione
regionale non abbia sostenuto costi.
Però, Assessore Borrello, nonostante la pretesa ventilata di
sofismo relativa ai danni strutturali o meno - che è sicuramente
materia interessante e specifica nella quale non mi addentro perché
non è il mio campo -, quello che ho voluto indicare all'interno
della mia interrogazione era segnalare il fatto che una scuola,
rinnovata
ex novo
circa due anni fa, ha presentato
immediatamente un problema relativo alle tubazioni e alle prese
d'acqua provocando un allagamento di tre piani dell'edificio e che,
a due anni di distanza, ha provocato l'innalzamento del tetto da
lei descritto.
Ora, siccome ci sono altre strutture scolastiche sul nostro
territorio regionale, sul territorio valdostano, e non pare che le
stesse abbiano avuto problemi durante il forte vento, la domanda è
legittima: ci si interroga sul perché questa scuola, che invece è
stata ristrutturata
ex novo
da poco, abbia dovuto registrare
tutti questi problemi. È evidente che se vogliamo dire che la ditta
intervenuta ha risposto su tutto, va bene, lo possiamo dire, perché
giustamente da come lei ha detto e come io ne prendo atto
evidentemente il problema è stato risolto, però dobbiamo anche
renderci conto che forse verificare l'esecuzione dei lavori e le
cause di alcuni danni a così poco tempo dalla fine delle
ristrutturazioni sarebbe opportuno, anche per capire se le ditte
che fanno i lavori lavorano in maniera puntuale, fanno un lavoro a
regola d'arte oppure se effettivamente si debba loro imputare
qualche responsabilità. Da questo punto di vista sarà assolutamente
necessario un approfondimento.
