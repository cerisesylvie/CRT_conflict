Classificazione
ZONA FRANCA


Resoconto integrale del dibattito dell'aula
Oggetto del Consiglio n. 1409 del 21 giugno 2000 - Resoconto
OGGETTO N. 1409/XI Utilizzo e gestione dei generi alimentari
contingentati in esenzione fiscale. (Interpellanza)
Interpellanza Richiamata la deliberazione di Giunta regionale
n. 285 del 7 febbraio 2000, avente per oggetto: "Approvazione di un
incarico alla Finaosta S.p.A. per la realizzazione di uno studio
finalizzato all’analisi e
all’individuazione di possibili soluzioni delle
problematiche di utilizzo e di gestione dei contingenti di beni in
esenzione fiscale. Impegno di spesa";
Riscontrato che l’utilizzo dei cosiddetti
"bollini" per l’acquisto dei generi alimentari
contingentati quali alcool, caffè e zucchero, risulta essere sempre
di più in calo, anche relativamente alla stessa gestione dei
bollini, che risulta desueta e macchinosa;
Considerato che, da circa due anni, l’Assessorato
regionale all’Industria, Artigianato ed Energia ha
introdotto l’utilizzo della "Carte Vallée" per
quanto riguarda la gestione e la vendita del contingente dei
carburanti per autotrazione;
i sottoscritti Consiglieri regionali
Interpellano
la Giunta regionale per conoscere:
1) se non si possa valutare la possibilità di utilizzare la
"Carte Vallée" anche per la gestione e la vendita dei generi
alimentari contingentati in quanto si potrebbe applicare lo stesso
sistema già in uso per i "buoni" carburante e, in caso di risposta
negativa, quali iniziative in merito si intendano
intraprendere;
2) se si intende valutare e predisporre comunque una differente
organizzazione della distribuzione dei generi alimentari
contingentati, in quanto risulta, spesso e volentieri, più
conveniente approfittare delle offerte proposte dai supermercati,
che presentano prezzi migliori rispetto a quelli applicati sugli
stessi generi alimentari contingentati.
F.to: Lanièce - Comé
Président
La parole au Conseiller Lanièce.
Lanièce (Aut)
Il problema dell'utilizzo dei cosiddetti
"bollini" per l'acquisto dei generi alimentari contingentati come
l'alcol, caffè e zucchero, porta la nostra Regione un po' indietro
negli anni. Come abbiamo sentito prima, la Regione usa un sistema
alquanto avanzato per la gestione del carburante in esenzione
fiscale, mentre per i generi alimentari contingentati stiamo ancora
lavorando con forbice e colla, evidenziando un paradosso.
Questo disinteresse nell'automatizzare la gestione dei bollini
può essere inteso come un chiaro segno di evidenti limiti
nell'utilizzo degli stessi, visto poi che presentano un valore
commerciale che non arriva ad un risparmio di circa 10-12.000 lire
annue.
L'utilizzo quindi risulta essere sempre più in calo, anche a
causa della procedura gestionale e contabile degli stessi che
risulta desueta e macchinosa.
È evidente, considerato il valore ben più alto dei buoni
carburante, che per la gestione e la vendita di questo tipo di
contingente l'Assessorato regionale all'industria abbia introdotto
l'utilizzo della Carte Vallée.
Tramite questa interpellanza noi poniamo all'attenzione
dell'Assessore e della Giunta regionale l'eventualità riguardante
l'utilizzo della Carte Vallée anche per la gestione e la vendita
dei generi alimentari contingentati.
Si potrebbe applicare lo stesso sistema già in uso per i buoni
carburante, una sorta di POS ricaricabile sulla stessa tessera,
semplificando gestione e distribuzione. Ovviamente questa nostra
proposta merita un'analisi approfondita per quanto riguarda costi e
benefici, perché questa è una proposta che poi dovrà essere
valutata soprattutto dal punto di vista dell'analisi
costi-benefici, anche perché mi sono informato e sulla Carte Vallée
c'è una "free zone" utilizzabile per poterla utilizzare anche per
quanto riguarda i generi alimentati contingentati.
Alla luce anche della delibera del 7 febbraio 2000 richiamata
nella nostra interpellanza, nella quale l'Assessore si è fatto
carico di conferire a Finaosta un incarico per uno studio
finalizzato all’analisi e
all’individuazione di possibili soluzioni delle
problematiche di utilizzo e di gestione dei contingenti di beni in
esenzione fiscale, e visto che questo studio doveva terminare dopo
4 mesi, quindi dovrebbe essere ultimato in questo periodo,
chiediamo, al di là dello studio effettuato da Finaosta, se questa
nostra proposta può essere presa in considerazione per cercare di
dare una diversa soluzione all'utilizzo e alla gestione dei
contingenti dei beni in esenzione, tanto più che - permettetemi la
battuta - mentre lo studio costava 84 milioni, questa proposta è
anche gratuita, quindi almeno valutarla vale la pena.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Vista la gratuità della proposta, non
possiamo non prenderla in considerazione.
Vorrei fare alcune considerazioni su questa questione posta dal
Consigliere Lanièce. L'incarico affidato a Finaosta, come è stato
richiamato nella premessa dell'interpellanza, ha lo scopo di
analizzare le possibili soluzioni per la questione relativa alla
gestione dei generi contingentati in esenzione fiscale, in
particolare quelli cosiddetti "alimentari", per capirci l'alcol, la
birra, lo zucchero, il caffè, partendo dal presupposto - e
condividiamo quanto diceva il Consigliere Lanièce - che l'attuale
sistema va rivisto, tenuto conto del fatto che il regolamento di
attuazione attualmente in vigore è datato 1973.
Per quanto riguarda l'incarico a Finaosta, va detto che lo
stesso non è ancora concluso, in quanto la delibera a cui ha fatto
riferimento il Consigliere Lanièce è del 7 febbraio, mentre
l'accettazione di incarico da parte di Finaosta è stata del 3
marzo, di conseguenza siamo nella fase conclusiva; l'incarico
scadrà nei primi giorni del mese di luglio, per cui sarebbe bene
fare le valutazioni a studio e a lavoro concluso.
Comunque alcune considerazioni possono già essere fatte oggi.
Innanzitutto, come ricordava il Consigliere Lanièce, il valore
commerciale della tessera per i generi contingentati alimentari
attualmente è inferiore alle 14.000 lire (13.800 lire) con un costo
di realizzazione delle tessere da parte dell'Amministrazione
regionale, che ammonta a circa 1.500 lire cadauna.
Il sistema attuale presenta una riduzione dell'utilizzazione del
contingente proprio per il ridotto valore monetario. È sotto gli
occhi di tutti il fatto che sono sempre meno i cittadini che
ritirano le tessere e sempre meno sono anche quelli che le
utilizzano.
Bisogna tener conto che dal 1° luglio il caffè sarà esente dai
dazi convenzionali, quindi i dazi più IVA di pertinenza, in
conseguenza delle decisioni dell'Uruguay Round, quindi per quanto
riguarda il caffè, che incide in misura limitata - il valore del
bollino del caffè è sotto le 40 lire - non ci sarà neanche più
questo tipo di beneficio. L'obiettivo che ci si è posti è quello di
trasferire il vantaggio economico, derivante dall'esenzione
fiscale, soprattutto al consumatore e di migliorare le modalità di
gestione che, ce ne rendiamo conto, oggi sono figlie di un tempo
passato.
L'attuale sistema è fonte di notevoli aggravi anche dal punto di
vista amministrativo per gli operatori commerciali e per gli uffici
dell'Amministrazione regionale, di conseguenza è in atto
un'operazione per trovare delle soluzioni sul piano della
semplificazione.
La sostituzione dei bollini cartacei per la gestione e per la
vendita dei generi alimentari contingentati con un sistema
informatico basato sulla Carte Vallée, è tecnicamente praticabile,
e come veniva ricordato in sede di interpellanza, si sta valutando
la congruità economica di tale soluzione. Al momento attuale ci
troviamo in una situazione in cui il valore della Carte Vallée in
sé più il supporto magnetico è superiore a quello dell'introito e
del beneficio relativo ai buoni: si deve quindi valutare il
rapporto costi/benefici, ovviamente, sulla base del ritorno
economico.
Si stanno quindi valutando, in conclusione di questo lavoro,
soluzioni diverse; ovviamente nel momento in cui si sarà
individuata la soluzione che si ritiene più appropriata, torneremo
in Consiglio perché questo significherà dover modificare il
regolamento del 1973. Torneremo quindi sicuramente su questo
argomento una volta portato a termine lo studio, e quando in
possesso di dati certi per affrontare una discussione più
approfondita.
Président
La parole au Conseiller Lanièce.
Lanièce (Aut)
Prendiamo atto della risposta
dell'Assessore. Rimaniamo in attesa che questo studio venga
ultimato, e ci auguriamo comunque che questa nostra proposta, come
sembra dalla risposta dell'Assessore, sia stata presa in
considerazione.
Ovviamente ci vorrà una valutazione attenta dal punto di vista
della congruità economica: questo sicuramente è anche il nostro
parere. Pertanto invitiamo l'Assessore a portarci a conoscenza
delle soluzioni individuate, nella speranza che vi sia anche questa
proposta, in modo che poi si possa valutare quale sia la migliore
delle soluzioni per cercare di sostituire i bollini cartacei con un
meccanismo informatico, che potrebbe dare un migliore risultato
nella gestione e nell'utilizzo degli stessi bollini.
