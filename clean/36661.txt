Classificazione
LAVORO



Oggetto del Consiglio n. 645 del 28 luglio 2014 - Resoconto
OGGETTO N. 645/XIV - Interpellanza: "Problemi occupazionali
per i lavoratori dell'ex SEA e Nuova Energia S.r.l.".
Presidente -
Ha chiesto la parola il Consigliere
Guichardaz, ne ha la facoltà.
Guichardaz (PD-SIN.VDA
) - Grazie Presidente.
La questione che intendiamo trattare con quest'interpellanza è
piuttosto complessa e di non facile lettura sia sotto l'aspetto
tecnico-giuridico, sia per le ricadute di carattere economico ed
occupazionale. Intanto, è bene che ci ascolta abbia alcune
informazioni fondamentali ai fini della discussione, intanto di che
cosa stiamo parlando? I titoli dei giornali e le agenzie li abbiamo
letti tutti, ne cito alcuni:
"A rischio i posti di lavoro
dell'ex SEA"
,
"A causa del mancato raggiungimento degli
accordi, possibili ripercussioni a livello occupazionale"
,
"Teleriscaldamento, SEA e Nuova Energia, occupazione a rischio
per il contenzioso con Telcha"
, fino all'ultimo articolo
comparso su un giornale locale dal titolo:
"Un disegno per
escludere SEA e Nuova Energia"
, con l'auspicio finale da parte
del sindacato riassunto nel titolo - Enrico Monti per chi non lo
sapesse è il Segretario della FIOM-CGIL -:
"La Giunta regionale
si attivi perché la vicenda abbia un epilogo positivo"
.
Stiamo parlando quindi di una vicenda che riguarda una realtà
produttiva valdostana: la Nuova Energia S.r.l., i lavoratori
attualmente assunti da questa società, per la cronaca, sono 39, di
cui 25 sono interessati attualmente da una procedura di cassa
integrazione ordinaria, ma soprattutto stiamo parlando di 11
lavoratori ancora in carico alla SEA S.r.l., una società che
recentemente ha presentato una richiesta di concordato preventivo e
dalle cui ceneri - lo dico per sintetizzare, la vicenda è molto più
complessa - è nata la Nuova Energia S.r.l.. Dicevo, 11 lavoratori
della SEA, che sono stati messi in cassa integrazione straordinaria
dal dicembre 2013 al dicembre 2014 e che, se non si risolve il
contenzioso, rischiano davvero di fare una brutta fine. Parliamo
quindi di aziende valdostane, di tessuto produttivo valdostano, di
lavoratori valdostani, di famiglie valdostane, perché, colleghi,
quando parliamo di crisi del settore industriale, più diffusamente
di crisi del lavoro, non dobbiamo dimenticarci di avere a che fare
con persone in carne e ossa, con famiglie che all'improvviso si
ritrovano a rischio indigenza, che non vedono prospettive per il
proprio futuro, per i propri figli. È bene, colleghi, che, quando
si affrontano argomenti che ad alcuni non sono molto chiari, ma che
devono...sui quali oggi parliamo, si abbia ben chiaro che non
parliamo solo di numeri, di astratti acronimi, che alcuni
potrebbero significare poco: Telcha, SEA, CVA, ma di persone come
noi, come voi, di persone appunto in carne ed ossa.
Di cosa si occupa, di cosa si sarebbe dovuta occupare questa
società valdostana? Sostanzialmente di teleriscaldamento. Le strade
della nostra città in questi mesi sono tutte un cantiere, vengono
scavate per far passare le tubature, che a regime dovrebbero
portare alle case dei cittadini aostani acqua calda. Mi dicono -
non sono un tecnico, per cui mi si perdonerà l'uso di termini
impropri - che si tratta di acqua per impianti di riscaldamento e
ad uso civile che sarà portata alla giusta temperatura da una
grossa centrale a gas metano e da un sistema che dovrebbe
recuperare il calore prodotto dalle colate della Cogne Acciai
Speciali, non so se si chiama pompa di calore o qualcosa del
genere. Credo possa servire al dibattito dire che quest'acqua,
essendo scaldata a livello centralizzato e portata direttamente in
ogni abitazione attraverso questa rete di tubazioni a bassa
dispersione termica, dovrebbe comportare la dismissione delle
caldaie tradizionali, di cui le abitazioni sono attualmente dotate,
naturalmente parlo di quelle che hanno aderito al contratto con il
teleriscaldamento.
Dalle informazioni che ho raccolto, per lo più dai giornali e
direttamente dai sindacati, la SEA in origine si occupava, oltre
che di alcuni impianti di teleriscaldamento valdostani, di
installazione e manutenzione di caldaie: quelle tradizionali, a
gas, a gasolio, eccetera. Era quindi di fatto il gestore di clienti
che in parte sarebbero stati dirottati dalla stessa SEA, tra
l'altro, sul teleriscaldamento, SEA praticamente è stata il
promotore del trasferimento di parte delle sue utenze a Telcha.
Infatti, si legge che tra i vari impegni che SEA si era assunta in
qualità di socio di Telcha c'era anche quello di convincere i
propri clienti a passare dai sistemi tradizionali al
teleriscaldamento. Insomma, SEA sarebbe stata il reclutatore delle
utenze di Telcha attingendo i potenziali clienti dal proprio
portafoglio. Ora, perché SEA ha ceduto le proprie utenze, che
comunque le assicuravano un discreto gira d'affari, a Telcha?
Perché privarsi di un portafoglio clienti così importante per darlo
proprio a Telcha? Perché evidentemente gli accordi societari
presupponevano che Telcha, in cambio di questo lavoro di
reclutamento della clientela da parte della sua socia SEA, avrebbe
ceduto una serie di lavori alla stessa SEA, impiantistici, ma anche
di manutenzione nell'ambito proprio del teleriscaldamento. Infatti,
inizialmente SEA era socia di Telcha al 12,5 percento assieme alla
Cofely
Italia
S.p.A.
- si tratta di un'azienda
coordinata e diretta dal gruppo Cofely Gdf
Suez
, in
sostanza Gas France per farla semplice - che deteneva il 51
percento di Telcha, assieme alla CVA, che deteneva il 24 percento e
alla Fratelli Ronc, che ne deteneva il 12,5 percento. Insomma, una
partnership
pubblico-privata che vedeva coinvolte imprese
valdostane e come socio di peso anche la nostra controllata
regionale CVA, tant'è che mi risulta che il Presidente del c.d.a.
di Telcha sia il dottor Trisoldi, l'attuale Presidente appunto di
CVA. L'assetto societario di Telcha S.r.l. ha poi subito una
modifica a gennaio di quest'anno a seguito dell'uscita di scena dei
Fratelli Ronc e oggi Cofely S.p.A. ha aumentato le sue quote al
59,5 percento, CVA al 28 percento, SEA S.r.l. è rimasta al 12,5
percento, praticamente c'è stata una redistribuzione delle quote a
favore di CVA e di Cofely Italia.
Ora, ho fatto questa premessa per cercare di dire che SEA
S.r.l., società che, come dicevo, ad un certo punto è andata in
crisi di liquidità e che proprio per quello ha richiesto al
tribunale fallimentare di accedere alla procedura di concordato
preventivo in continuità aziendale attraverso un contratto di
affitto di ramo di azienda e di usufrutto di partecipazione in
favore di Nuova Energia S.r.l....dicevo che ho cercato di spiegare
che SEA S.r.l. e oggi Nuova Energia S.r.l. non sono lì per gentile
concessione dei soci di Telcha, ma evidentemente per il
know-how
, in quanto società ben radicata sul territorio,
quindi, se vogliamo, SEA-Nuova Energia è in Telcha in quanto
reclutatore di utenze, ma anche in quanto garante nei confronti dei
clienti, dei suoi clienti. Chi mai affiderebbe ad una società non
radicata sul territorio se non ci fossero degli interlocutori
locali già conosciuti a fare da tramite? Presumo che lo stesso si
possa dire per CVA, altrimenti non mi spiegherei perché una società
pubblica dovrebbe entrare in modo così consistente in un'impresa di
fatto controllata da una società non valdostana, da una
multinazionale con oltre 2.000 dipendenti, anzi 2.000 collaboratori
solo in Italia, parlo della Cofely, e 220.000 nel mondo, parlo
della Gdf Suez, che è il socio maggioritario all'interno di
Telcha.
Ci spiegano i giornali che la Nuova Energia S.r.l. - che ricordo
è la società che, semplificando, avrebbe preso in affitto il ramo
d'impresa della decotta SEA S.r.l. - avrebbe stipulato all'atto
della costituzione di Telcha accordi parasociali, che avrebbero
dovuto trasferirle - mi dicono per tre anni - i patti e gli accordi
in essere tra la SEA S.r.l. e gli altri soci di Telcha. Parliamo
dell'assegnazione di parte dei lavori di impiantistica, del
progetto di realizzazione, manutenzione e gestione del
teleriscaldamento in percentuali e valori convenuti. Con ciò
determinando, almeno l'intenzione doveva essere quella, il
riutilizzo dei lavoratori in organico, che ricordo sono una
cinquantina tra SEA S.r.l. e Nuova Energia. Per venire al nocciolo
della questione, Telcha, la società che raggruppa i vari soci di
cui vi ho detto: Cofely, CVA e SEA-Nuova Energia, oggi mette in
discussione quei patti stipulati con SEA S.r.l. per ragioni che non
vi so dire, con ciò estromettendo l'azienda valdostana da alcuni
lavori e forniture che valgono svariati milioni di euro. Lavori che
risulta siano stati in parte affidati ad una società non
valdostana, che fa capo proprio a Cofely, infatti si tratterebbe
della Cofely Contracting Italia S.r.l., parliamo di qualche...non
so se 16 milioni di euro o qualcosa del genere.
Non voglio entrare nel merito della lite tra soci, so che è in
corso una
litis denuntiatio
, cioè una procedura preventiva
all'apertura di un contenzioso giudiziario vero e proprio, ma,
siccome la questione riguarda il settore industriale della nostra
Regione, settore che, come noto, non gode oggi di grande salute,
che continua a produrre cassintegrati e purtroppo disoccupati, beh,
penso che sia quanto mai opportuno che la politica se ne occupi
concretamente. Non so chi ha ragione o torto in tutta questa
faccenda, non conosco con precisione gli atti, ma devo dire che ho
trovato piuttosto sgradevole - vengo alla conclusione - la
dichiarazione
tranchante
di un nostro dipendente: il dottor
Trisoldi, il Presidente di CVA, nonché Presidente di Telcha, che ha
liquidato senza tanti preamboli questo braccio di ferro tra soci,
limitandosi a dire che la Nuova Energia S.r.l. non figura tra i
soci presenti in Telcha, ha detto solo quello. Prudenza avrebbe
voluto, a mio parere, che il Presidente della CVA - società
pubblica, anche se controllata tramite Finaosta - evitasse toni
ultimativi, avesse evitato cioè di mettere una pietra tombale sulla
questione, magari sarebbe stato auspicabile da parte sua, visto che
parliamo di imprese valdostane che pagano le tasse in Valle
d'Aosta, una parola a favore di quei 50 lavoratori che oggi vivono
con ansia un momento estremamente difficile...non quello che sembra
invece un triste epitaffio. Grazie.
Presidente
- Grazie Consigliere Guichardaz. La parola
all'Assessore Marquis.
Marquis (SA)
- Grazie Presidente.
Ringrazio il collega Guichardaz per aver portato questo tema
all'attenzione del Consiglio, un tema di cui avete avuto modo di
informarvi attraverso i giornali. Già dall'esposizione
dell'argomento, seppure sia stata fatta in modo semplificato dal
collega Guichardaz, emerge la complessità, l'articolazione di
questa situazione. È una situazione che, com'è stato riferito, è
afferente alla realizzazione della rete del teleriscaldamento,
questa società Telcha è stata costituita nel 2007 a questo scopo,
allora partecipavano CVA, SEA e Fratelli Ronc con quest'intento.
Fino al 2012 però la situazione si è arenata per delle difficoltà
di natura finanziaria e sostanzialmente non si è riusciti a far
partire l'operazione. L'operazione è decollata quando è entrata
nell'azionariato Cofely, che ha portato il suo
know-how
e le
sue capacità finanziarie per la realizzazione dell'intervento. Da
allora si sono susseguiti una serie di patti parasociali, per
precisione tre, che hanno disciplinato i rapporti tra gli
azionisti, che erano: Cofely, CVA, Fratelli Ronc e SEA. Questi
patti parasociali, sostanzialmente, disciplinavano i rapporti tra i
soci nella gestione dell'azienda, e non solo, hanno anche trattato
la problematica delle capitalizzazioni necessarie per realizzare
l'opera. È quindi stata data la possibilità ai soci che
presentavano delle difficoltà sotto il profilo finanziario di
garantire la loro quota, anche di momentaneamente uscire
dall'azionariato per poi poter rientrare entro un determinato lasso
temporale. Da ciò quindi ne è derivato che al momento sono usciti i
Fratelli Ronc, perché si sono trovati nell'impossibilità di aderire
alla capitalizzazione e poi è subentrato il problema di SEA. SEA
alla fine del 2013 ha fatto una richiesta di concordato preventivo
con affitto d'azienda a Nuova Energia, in cui ha trasferito anche
l'usufrutto delle partecipazioni nelle varie società in cui
aderiva. Il problema, è che da parte di Telcha non viene
riconosciuta a Nuova Energia la partecipazione nell'azionariato
sociale.
Adesso, dal momento che sono affiorate queste problematiche, che
poi coinvolgono dei lavoratori, perché quello che ci sta più a
cuore sono i riflessi sotto il profilo occupazionale, tant'è che,
com'è stato detto prima nella relazione del collega Guichardaz,
Nuova Energia ha risorto dalle ceneri - mi sembra che sia questo il
termine che è stato utilizzato - un'azienda che diversamente
avrebbe lasciato a casa nel giro di pochi giorni 50 persone.
Quell'operazione ha fatto sì che si sia potuto assumere 39 persone,
mentre 11 sono state poste in cassa integrazione straordinaria sino
alla fine del 2014. È del tutto evidente che, al momento della
definizione dell'accordo sindacale, Nuova Energia aspirava a dei
nuovi lavori e quindi ipotizzava e auspicava la possibilità di
assorbire queste figure al completamento del periodo di cassa
integrazione, previsto per fine 2014. Da lì è iniziata una diatriba
tra le parti, una diatriba che dal momento che è affiorata è stata
monitorata con attenzione, abbiamo incontrato i vertici della
società Telcha, di SEA, di Nuova Energia e i sindacati, quindi
abbiamo fatto il punto della situazione e posso affermare che è
molto complessa. È una situazione in cui allo stato attuale, da una
parte, Telcha, com'è stato indicato prima, non riconosce a Nuova
Energia e a SEA il diritto di rivendicare dei lavori nella
realizzazione dell'impianto e quindi di rispettare pienamente i
patti parasociali e, dall'altra, ci troviamo Nuova Energia che
sostiene che Telcha sta agendo in violazione dei patti parasociali.
Non è facile dire chi ha ragione.
Siamo in una fase dove le parti hanno acquisito delle posizioni
legali, io non posso al momento garantire che ci sarà una soluzione
pacifica al problema, perché non ci sono le premesse per poter fare
questo tipo di affermazione, comunque io auspico che alla fine
prevalga il buon senso e che si possa addivenire ad una soluzione
che possa andare nell'interesse di tutti, soprattutto anche nel
poter dare lavoro sul territorio. A questo scopo volevo
sottolineare che ad oggi le imprese coinvolte in questa
realizzazione di Telcha sono circa trenta e sono stati
sostanzialmente garantiti circa 150 posti di lavoro. È chiaro che
sono lavori attinenti alla parte soprattutto di intervento sulla
rete stradale, al momento, com'è stato citato prima, i lavori
impiantistici non sono ancora stati assegnati alle ditte che si
occuperanno delle realizzazioni sul territorio. L'aggiudicazione di
queste iniziative se l'è fatta Cofely, però immagino che ci sarà
poi un coinvolgimento di imprese locali per adempiere alle attività
necessarie.
Quindi credo di poter garantire che continueremo a monitorare
con attenzione questo dossier, chiaramente con i limiti che abbiamo
nelle nostre disponibilità, non lasceremo nulla di intentato.
Voglio però ricordare che, anche se nell'azionariato sociale
partecipa CVA con una percentuale del 28 percento, i margini di
intervento sono minimali, perché c'è anche un azionista di
maggioranza che difende le proprie posizioni, le proprie
prerogative. Io mi auguro comunque che si possa trovare una
soluzione nell'interesse di tutti e soprattutto per quello che
riverbera sotto il profilo occupazionale. Grazie.
Presidente
- Grazie Assessore. Per la replica, ha chiesto
la parola il Consigliere Guichardaz, ne ha la facoltà.
Guichardaz (PD-SIN.VDA)
- Bene, non sto io a dirle se
sono soddisfatto della sua risposta, credo che i lavoratori - che
presumo siano i lavoratori di queste aziende che sono qua a cercare
delle parole di conforto - giudicheranno loro la sua replica. Io
posso dire che è vero che la questione è molto complessa, lei ce
l'ha rispiegata, voglio dire è importante anche avere chiaro magari
il panorama.
Qua non penso sia un problema di assetti societari, di
maggioranze, di minoranze, di
litis denuntiatio
e grandi
questioni, qua il ruolo della politica è di fare l'impossibile per
cercare di salvare l'occupazione in Valle d'Aosta, per salvare le
aziende valdostane, deve fare l'impossibile per non svendere il
territorio valdostano e per non svendere l'impresa e
l'imprenditoria valdostana alle grandi multinazionali, perché
questo è quello che è stato fatto! Io allora vorrei capire che cosa
serviva CVA all'interno di questa compagine, che ce ne facciamo di
una CVA che sborsa soldi per fare il teleriscaldamento e sborserà
grandi soldi per fare il teleriscaldamento, quando la Regione, CVA
e i soci valdostani non hanno nessuna possibilità di insinuarsi
all'interno di queste dinamiche! Che cosa serviamo? Perché la
politica decide - visto che CVA è una partecipata ed è una
controllata al 100 percento pubblica attraverso Finaosta - di
infilarsi dentro una cosa del genere? Perché la politica collabora
alla destrutturazione del tessuto imprenditoriale valdostano, alla
distruzione del tessuto imprenditoriale valdostano? Perché la
politica accetta di svendere il proprio tessuto
imprenditoriale?
Qua non dimenticatevi, colleghi, che questa ditta e i lavoratori
di questa ditta hanno fatto un'azione di
marketing
per un
sacco di mesi per affidare il proprio portafoglio clienti a Telcha,
e oggi che cosa succede? Succede che Telcha non riconosce a Nuova
Energia, cioè a questa ditta che ha preso in affitto
l'azienda...anche, se vogliamo, gli oneri e le prerogative di
quest'azienda...non la riconosce in nessun modo. Che cosa dice
Trisoldi? Che cosa dice il nostro dipendente Trisoldi? Il
Presidente di CVA Trisoldi? "Nuova Energia S.r.l. non ha nulla a
che vedere, non rientra in questo". Al posto di fare una difesa
strenua, di mettersi magari vicino agli impianti, vicino ai
cantieri per cercare di testimoniare la volontà da parte di CVA di
mantenere in Valle d'Aosta questo tipo di aziende, che cosa fa? Sul
giornale liquida, cosa dice il Signor Trisoldi?
"Commento: "La
società Nuova Energia S.r.l. non figura tra i soci presenti
nell'attuale compagine societaria di Telcha""
, questo è il
Presidente di Telcha. Questa è la tutela che il Presidente di
Telcha, cioè la Regione Valle d'Aosta, perché il Presidente di
Telcha non parla per conto proprio, l'abbiamo visto, è un anno che
parliamo e che cerchiamo di capire queste dinamiche di cosiddetta
"indipendenza" delle partecipate dalla politica...parla per nome e
per conto di qualcuno evidentemente, parla per nome e per conto di
quella politica che l'ha messo lì.
Allora è la politica che vuole che Telcha in qualche maniera si
liberi di questi lavoratori, si liberi di queste aziende locali,
perché l'azienda che è arrivata e che ha preso i lavori, la Cofely
Contracting, è un'azienda che non fa riferimento al tessuto locale,
è un'azienda che attinge fuori dalla Valle d'Aosta, allora, questa
è la realtà dei fatti. Per una volta vogliamo che la politica, al
posto di fare dei grandi discorsi di impegno, così campati in aria,
fumosi, tipicamente...non mi faccia dire democristiani, magari non
si offende...dica una volta per tutte: "faremo l'impossibile in
tutti i tavoli, ci metteremo di traverso, renderemo la vita
impossibile fintanto che questi lavoratori non verranno
recuperati", perché questa è la realtà! Ricordatevi che oggi il 40
percento delle quote di questa società di Telcha sono ancora in
mano valdostana. Se noi ci comportiamo così e ammettiamo e
concepiamo che Telcha in qualche maniera non riconosca questa
partecipazione societaria di questa società, domani avremo il 28,5
percento e magari il 4 percento in più ridato a CVA com'è successo
con i Fratelli Ronc, perché, quando i Fratelli Ronc hanno deciso di
uscire dalla compagine, come sapete, le spoglie sono state
distribuite un po' a CVA e un po' sono finite a Cofely. Bene, se
questa è la fine che vogliamo far fare all'imprenditoria
valdostana, beh, ve ne assumerete la responsabilità!
Presidente
- Grazie Consigliere Guichardaz. Passerei al
punto 19.
