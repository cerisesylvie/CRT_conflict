Classificazione
BILANCIO E CONTABILITA' REGIONALE



Oggetto del Consiglio n. 3032 del 11 dicembre 2023 - Resoconto
OGGETTO N. 3032/XVI - Illustrazione abbinata del D.L. n. 127
(Legge di stabilità regionale per il triennio 2024/2026) e del D.L.
n. 128 (Bilancio di previsione finanziario per il triennio
2024/2026).
Bertin (Presidente) -
Punto n. 4.01 e 4.02. I disegni di
legge in questione saranno approvati congiuntamente. I relatori
sono i consiglieri Malacrinò per la maggioranza e Aggravi per la
minoranza. Si è prenotato il consigliere Malacrinò per la
relazione, ne ha facoltà.
Malacrinò (FP-PD) -
Grazie Presidente e buon pomeriggio a
tutti. I documenti che mi auguro andremo a licenziare al termine
dei lavori di questa settimana si riferiscono al disegno di legge
127, avente come oggetto: "Disposizioni per la formazione del
bilancio annuale e pluriennale della Regione autonoma Valle d'Aosta
(Legge di stabilità per il triennio 2024/2026). Modificazioni di
leggi regionali" e al disegno di legge 128 avente come oggetto:
"Bilancio di previsione della Regione autonoma Valle d'Aosta per il
triennio 2024-2026", entrambi presentati dalla Giunta regionale in
data 7 novembre 2023.
Gli atti che verranno esaminati nel corso dei lavori del
Consiglio regionale di questa settimana sono stati oggetto di
numerosi approfondimenti durante le audizioni avvenute in II
Commissione.
Il percorso sul bilancio ha preso avvio in data 13 novembre con
la nomina dei due relatori, il consigliere Aggravi per la minoranza
e il sottoscritto per la maggioranza.
Successivamente, la seduta è proseguita con la presentazione dei
due documenti da parte del Presidente della Regione e la
programmazione delle sedute successive.
I lavori sono continuati in data 20 novembre con l'audizione del
Governo regionale, in data 27 e 28 novembre abbiamo avuto modo di
sentire tutti i principali portatori d'interesse.
Il percorso si è concluso in data 4 dicembre con la replica del
presidente Testolin e l'espressione del parere.
Il confronto con i vari portatori d'interesse, oltre che
l'apprezzamento per le misure messe in campo in questi anni, ha
evidenziato anche puntuali critiche dovute alla situazione
contingente che ha visto l'aumento dell'inflazione, l'aumentare dei
costi dell'energia, delle materie prime, l'aumento del costo del
denaro, le problematiche legate alle infrastrutture e trasporti,
tutte questioni che si ripercuotono anche sul nostro bilancio.
Se infatti i bilanci 2020-2021 sono stati caratterizzati e
condizionati pesantemente dalla situazione sanitaria legata al
Covid e il 2022 dall'esplosione dei costi energetici, buona parte
delle maggiori risorse stanziate in parte corrente nel previsionale
2024-2026 sono assorbite dall'aumento del costo del lavoro e dal
dovuto e necessario adeguamento contrattuale.
Ammontano infatti a circa 46 milioni le somme previste a
bilancio per tale rinnovo nel corso del 2024, 51 nel 2025, 58 nel
2026.
Veniamo ora all'analisi dei documenti finanziari, partendo dal
disegno di legge n. 128.
Il bilancio 2024-2026, redatto nel rispetto dei principi
contenuti nel decreto legislativo 23 giugno 2011 n. 118, recante
disposizioni in materia di armonizzazione dei sistemi contabili e
degli schemi di bilancio delle Regioni e degli Enti locali e dei
loro organismi.
La programmazione finanziaria per il prossimo triennio risulta
coerente con il contenuto del Documento di economia e finanza
regionale previsto dall'articolo 36 del medesimo decreto
legislativo approvato dalla Giunta regionale in data 25 settembre
2023.
Il bilancio regionale pareggia nell'importo complessivo,
compresi i residui differiti, il fondo pluriennale vincolato e le
partite di giro, in euro 1.818.857.223,54 euro per il 2024,
1.687.304.987,11 euro per il 2025 e 1.593.607.395,07 euro per
l'anno 2026.
Contestualmente al bilancio di previsione, proseguendo
nell'ottica di rendere sempre più forte il legame tra i diversi
documenti di programmazione e più chiaro l'utilizzo delle risorse
stanziate nel titolo 2 della spesa, vengono approvati anche il
programma regionale dei lavori pubblici e dei servizi di
architettura e ingegneria per il triennio 2024-2026 e relativo
elenco annuale.
Alla fine di una corretta valutazione del documento di bilancio,
è importante ricordare, soprattutto in riferimento agli
investimenti, che gli stessi vengono contabilizzati in modo
pluriennale, sulla base del cronoprogramma di avanzamento delle
attività, in corrispondenza dell'effettiva esigibilità degli
interventi finanziati.
Si precisa inoltre che le previsioni d'entrata includono i
residui attivi differiti e riaccertati nel triennio in esame e il
fondo pluriennale vincolato, così come gli stanziamenti di spesa
includono i residui passivi e il fondo pluriennale vincolato.
Per quanto riguarda le entrate, il totale delle entrate di
competenza previste per il 2024, senza considerare le partite di
giro, è pari a 1 miliardo e 541 milioni, superiore alla previsione
formulata per il 2023 che era pari a 1 miliardo e 522 milioni; la
previsione per i due anni successivi del bilancio pluriennale
evidenzia un andamento decrescente per effetto del normale
andamento della previsione dei fondi statali e dei fondi derivanti
dalla programmazione europea, al quale si aggiunge l'andamento
decrescente della previsione di entrate extra tributarie.
Il totale complessivo delle entrate per il 2024 è pari a 1
miliardo e 819 milioni rispetto al miliardo e 723 milioni che erano
stati previsti per il 2023. A tale incremento contribuisce in
misura significativa l'importo del fondo pluriennale vincolato che
rappresenta risorse già disponibili e contabilizzate, differite ad
anni successivi per far fronte a specifiche spese per lo più
d'investimento.
L'utilizzo anticipato dell'avanzo d'amministrazione vincolato,
che ammonta a circa 15 milioni di euro, può essere iscritto
soltanto nel primo anno della previsione e deriva dalla sommatoria
delle risorse vincolate già accertate nell'anno in corso o in
esercizi precedenti, di cui le strutture hanno richiesto
l'iscrizione anticipata in parte spesa con il bilancio di
previsione.
Le entrate di cui al Titolo 1, pari a 1 miliardo e 247 milioni
per il 2024, sono costituite da circa 150 milioni di tributi propri
e da circa 1.097 milioni di compartecipazione ai tributi
erariali.
Le previsioni di entrambe le tipologie di entrata sono migliori
rispetto a quanto già formulato per il 2024 e contenuto nel
bilancio di previsione in corso 2023-2025.
La crescita per gli anni 2024 e 2025, per la prima tipologia
d'entrata, è influenzata principalmente dalla crescita del gettito
IRAP, mentre per quanto riguarda i tributi erariali il miglior
risultato dipende sia da una significativa crescita del gettito
IVA, diventata la principale fonte d'entrata, determinata
dall'inflazione e dalla crescita intrinseca dei prezzi delle
materie prime e delle fonti energetiche, che hanno contribuito a
determinare tale andamento a partire dal 2022; sia dalla crescita
del gettito IRPEF che nel corso del 2023 si sta riportando ai
livelli pre Covid.
Le entrate al Titolo 2 da trasferimenti correnti sono previste
in circa 64 milioni di euro per il 2024, un livello sostanzialmente
in linea con lo stanziamento previsto per il 2023, e si riducono
nel triennio ai circa 24 milioni nel 2026.
Si tratta, principalmente, di fondi statali, derivanti anche
dall'attuazione del Piano nazionale di ripresa e resilienza, nonché
di fondi relativi alla programmazione europea, costituiti da una
quota euro-comunitaria e da una quota di cofinanziamento
statale.
Questo calo negli anni 2025 e2026 non deve preoccupare; come
noto, ulteriori risorse saranno iscritte in bilancio nel corso
dell'esercizio, anche per gli anni successivi, con atti
amministrativi di variazione di bilancio stesso, sulla base degli
atti formali di assegnazione degli stessi emanati dalle competenze
autorità nazionali ed europee. In particolare per l'avvio della
programmazione europea 2021-2027 che, ad oggi, registra ancora un
numero limitato di progetti già iscritti in bilancio.
Per quanto riguarda le entrate extra tributarie, le cui
previsioni sono pari a 153 milioni per il 2024, in crescita
rispetto ai 130 milioni iscritti in previsione per il 2024 sul
bilancio 2023-2025, 139 milioni nel 2025 e 111 nel 2026.
Le entrate in conto capitale del Titolo 4 sono previste in 62
milioni per il 2024, 49 milioni per il 2025 e 15 milioni per il
2026. Gli importi più significativi si riferiscono a contributi
statali, agli investimenti finalizzati allo sviluppo economico e
alla tutela del territorio destinato alla Regione, per un importo
di 20 milioni di euro annui per gli anni 2024 e 2025, e a
contributi relativi al PNRR e PNC per interventi d'investimento
vari per euro 15,5 milioni nel 2024, 13,7 milioni nel 2025 e 5,1
milioni nel 2026.
Anche in questo caso, come già indicato in merito ai
trasferimenti correnti, ulteriori fondi per quanto attiene
soprattutto ai contributi agli investimenti potranno essere
iscritti a bilancio nel corso dell'esercizio, anche per gli anni
successivi, sulla base di atti di assegnazione delle competenti
autorità nazionali ed europee.
Le entrate di cui al Titolo 5 si riferiscono alla modalità di
contabilizzazione di risorse derivanti dalla programmazione dei
fondi europei; l'importo è stato previsto in euro 15 milioni per
ogni annualità del triennio.
Per quanto riguarda il quadro delle spese, il totale delle spese
per il 2024, al netto delle partite di giro, è pari a
1.717.283.239,54 euro e include, oltre alla previsione formulata
con riferimento alle spese di competenza dell'esercizio, anche gli
stanziamenti già impegnati a valere sulle disponibilità degli anni
precedenti e reimputati nell'esercizio 2024, nonché le
riproposizioni di spese vincolate ad entrate non utilizzate negli
anni precedenti.
Negli stanziamenti di parte corrente è incluso anche il
contributo alla finanza pubblica. Il totale delle spese, al netto
delle partite di giro, delle risorse già impegnate del fondo
pluriennale vincolato e del contributo alla finanza pubblica, è
pari ad euro 883 milioni per l'anno 2024, a 1,2 miliardi per l'anno
2025 e a 1,3 miliardi per l'anno 2026.
Per quanto concerne la distribuzione complessiva della spesa per
Missioni, ovvero i macro ambiti di competenza definiti dalla
normativa contabile nazionale, su tutte spiccano la Missione 13
"tutela della salute", cui è destinato un quarto della spesa, e la
Missione 4, "istruzione e diritto allo studio", a cui è destinato
un ottavo della spesa, che insieme rappresentano il 37,84% degli
stanziamenti complessivi; dunque un bilancio che stanzia quasi il
40% delle risorse disponibili su sanità e istruzione.
Complessivamente, l'incidenza della spesa corrente, rispetto
alla spesa d'investimento, si presenta in miglioramento rispetto
all'anno precedente: si passa infatti da 78,58% al 76,97%.
Per quanto riguarda il disegno di legge 127, la legge di
stabilità è la legge che a tutti gli effetti adegua l'ordinamento
regionale in materia finanziaria, al fine di predisporre le
autorizzazioni successivamente recepite nel bilancio regionale.
Le previsioni di bilancio infatti sono effettuate a legislazione
vigente, a cui si aggiungono le ipotesi di modificazioni inserite
appunto in legge. Per questo ruolo essa viene definita "legge
ponte" e il contenuto obbligatorio è riconducibile di fatto a
materie che corrispondono ai capi di riferimento, cioè alle
entrate. Si compone di 51 articoli per complessivi 11 capi.
Gli articoli contenuti all'interno di questo provvedimento sono
tutti di particolare rilievo e verranno illustrati dettagliatamente
nel corso dei lavori di questa settimana.
Come detto, si tratta di un bilancio che mette in campo ingenti
risorse per sostenere la nostra comunità.
Diventa difficile sintetizzare il contenuto dei diversi articoli
in questa relazione senza tralasciare altri aspetti sicuramente di
pari importanza.
Il capo I, recante "disposizioni in materia di entrata
regionale", si compone di due articoli che dispongono
l'acquisizione a bilancio regionale di somme giacenti.
Il capo II, recante "disposizioni in materia di personale", si
compone di otto articoli volti a declinare alcuni temi, tra cui il
fabbisogno di personale, le deroghe assunzionali, le mobilità, i
rinnovi contrattuali.
Il capo III, recante "disposizioni in materia di finanza
locale", si compone di nove articoli con i quali vengono trasferite
agli Enti locali maggiori risorse, volte a mantenere i servizi e a
copertura dell'importante incremento delle spese.
In questo capo si segnalano diversi articoli, tra cui l'articolo
14, che prevede uno stanziamento di 1 milione di euro a favore di
ARER, visti i compiti istituzionali di natura sociale affidategli e
soprattutto in considerazione delle difficoltà degli inquilini di
edilizia residenziale pubblica.
Con l'articolo 15 vengono stanziati 200 mila euro per ciascuna
annualità, al fine di mantenere attivo il sistema volto a favorire
e facilitare l'integrazione dei cittadini stranieri.
L'articolo 16 prevede lo stanziamento di 140 mila euro, volti a
favorire la partecipazione dei minori con disabilità nei servizi
ludico-ricreativi estivi.
L'articolo 17, con il quale la Regione concede un contributo di
83 mila euro, volto a sostenere le attività del Centro
antiviolenza, così come previsto dall'intesa con lo Stato. Sempre
sullo stesso tema, segnalo che nelle pieghe del bilancio vi è lo
stanziamento di circa 434 mila euro per il 2024 e 517 mila euro per
gli anni successivi a favore di un nuovo provvedimento legislativo
in materia di violenza di genere.
L'articolo 19, stanzia invece 273 mila euro a favore del Comune
di Arvier, al fine di supportare il Comune nell'ambito del Bando
Borghi.
Il capo IV, recante "disposizioni in materia di sanità e
politiche sociali", si compone di cinque articoli, che recano
principalmente disposizioni in merito al finanziamento della spesa
sanitaria regionale e ai relativi livelli essenziali di
assistenza.
In questo capo è da segnalare l'articolo 24, che stanzia 100
mila euro a favore del Centro servizi per il volontariato: un
contributo straordinario necessario affinché il CSV possa
continuare a sostenere le realtà solidaristiche territoriali. Anche
su questo tema, come detto sull'articolo sulla violenza di genere,
è stato previsto un fondo speciale per un nuovo intervento
legislativo in materia di terzo settore, finanziato con 165 mila
euro sul 2024 e 200 mila sui successivi.
Il capo V, recante "disposizioni in materia di istruzione e
cultura", si compone di quattro articoli; in questo caso va
segnalato l'articolo 25 che stanzia la somma di 300 mila euro,
necessaria al fine di estendere l'erogazione del contributo
previsto dalla cosiddetta Carta docenti anche ai supplenti che sono
stati assunti a tempo determinato.
Con l'articolo 27 invece si stanziano i fondi necessari per
completare le opere di valorizzazione e conservazione della cripta
di Saint-Léger ad Aymavilles.
Il capo VI, recante interventi in materia di tutela del
territorio e ambiente, si compone di tre articoli. In questo caso
con l'articolo 29 si stanziano 750 mila euro per interventi volti a
valutare gli effetti dei cambiamenti climatici sulle disponibilità
idriche e a consentire quindi la razionalizzazione.
L'articolo 30 autorizza un contributo di 4 mila euro per una
manutenzione straordinaria degli allestimenti museali al centro
espositivo del parco minerario di Cogne.
L'articolo 31, una spesa di 48 mila euro per interventi di
ripristino e manutenzione dei siti appartenenti alla Rete Natura
2000 e dei siti individuati dalla Rete ecologica regionale.
Il capo VII, recante disposizioni in materia di trasporto
pubblico, si compone di quattro articoli; con l'articolo 32 viene
prorogata la misura di sostegno alla mobilità a favore dei profughi
ucraini e richiedenti asilo.
Con l'articolo 33, al fine di contrastare i cambiamenti
climatici e favorire la transizione energetica, viene raddoppiata
la percentuale massima di contributo previsto dalla legge regionale
8 ottobre 2019 n. 16, per l'acquisto di veicoli a basso impatto
ambientale. La percentuale passa così dal 25 al 50%. Nello stesso
tempo vengono aumentati notevolmente gli importi massimi
concedibili, con ulteriori agevolazioni per i giovani sotto i 35
anni e per le imprese.
L'articolo 35 proroga fino al 2026 il piano di interventi per i
lavori di pubblica utilità; si tratta di una norma che persegue
anche un interesse di tipo sociale che garantisce l'occupazione di
circa 30 persone.
Il capo VIII, recante disposizioni in materia di sport e
turismo, si compone di due articoli; in questo caso si segnala
l'articolo 37: si tratta della proroga del progetto "Sci...volare a
scuola" che, visti anche i risultati positivi di questi anni,
prevede inoltre un aumento delle risorse.
Il capo IX, recante interventi in materia di sviluppo economico,
si compone di sette articoli. Gli articoli riguardano interventi in
materia di politiche del lavoro, programma d'investimento europei e
statali, politiche di sviluppo delle aree montane. In questo caso,
si segnala l'articolo 42 con il quale vengono stanziati 30 mila
euro per un intervento di bonifica e recupero ambientale all'ex
stabilimento Ilssa-Viola.
L'articolo 43 invece dispone un'integrazione di 1,3 milioni sui
fondi di rotazione per l'acquisto di una prima casa o per il
recupero di fabbricati nei nostri centri storici.
Il capo X, recante interventi in materia di agricoltura, si
compone di cinque articoli; in questo caso occorre segnalare
l'articolo 46 che prevede l'assunzione a tempo determinato di circa
venti operai idraulici forestali impiegati presso il Centro di
Saint-Marcel e nei vigneti sperimentali di Arnad.
L'articolo 47 stanzia un contributo di circa 60 mila euro
necessario ad integrare il contributo statale al fine di
indennizzare gli agricoltori danneggiati dalle gelate primaverili
del 2021 e dalla siccità del 2022.
L'articolo 48 rifinanzia con 160 mila euro l'iniziativa che
propone un contributo, a fondo perduto, alle aziende per il
pascolamento estivo dei capi di bestiame.
Il capo XI, recante disposizioni in materia di contabilità, si
compone di due articoli.
Sul disegno di legge n. 127 sono stati presentati undici
emendamenti.
Si segnala l'emendamento n. 8 che proroga l'efficacia della
legge regionale 25 ottobre 2022 n. 22, la cosiddetta "legge
attrattività" anche per il 2026, in considerazione del permanere
della grave carenza di personale sanitario.
Di particolare importanza, in linea con quanto presentato fino
ad ora, l'emendamento n. 11, che stabilisce le priorità
nell'attribuzione dell'avanzo d'amministrazione. Si individuano
infatti le Missioni salute e politiche sociali, istruzione, diritto
allo studio ed interventi a sostegno delle infrastrutture sportive
che saranno destinatarie delle ulteriori risorse nelle prossime
fasi di bilancio.
La II Commissione consiliare permanente, riunitasi in data 4
dicembre, ha preso in esame il disegno di legge n. 127,
"Disposizioni per la formazione del bilancio annuale e pluriennale
della Regione autonoma Valle d'Aosta", e il disegno di legge n.
128, "Bilancio di previsione finanziario della Regione autonoma
Valle d'Aosta" e ha espresso a maggioranza parere favorevole.
Ringrazio gli uffici per il lavoro svolto, i dirigenti
intervenuti, i colleghi per la collaborazione e tutti i portatori
di interesse che hanno partecipato alle numerose audizioni.
Grazie.
Presidente -
Si è prenotato il consigliere Aggravi per la
relazione di minoranza: ne ha facoltà.
Aggravi (RV) -
Grazie Presidente. Prima di dare corso a
questa relazione, credo sia doveroso ringraziare gli uffici che
hanno lavorato l'elaborazione dei documenti in esame, i colleghi di
II Commissione per il lavoro svolto, il relatore di maggioranza,
nonché Presidente della II Commissione, che mi ha preceduto, tutte
le strutture dell'Amministrazione che hanno fornito dati e
informazioni ulteriori ad integrazione di quanto è emerso nel corso
delle audizioni delle controparti di Governo, nonché anche tutti
coloro che hanno preso parte alle audizioni organizzate ai fini
dell'esame dei disegni di legge 127 e 128, che danno forma al
bilancio di previsione della nostra Regione e la sua legge di
stabilità per il triennio 2024-2026.
Sin dal primo momento, la presentazione dei disegni di legge 127
e 128 si è concentrata sul particolare più evidente dei numeri oggi
oggetto d'esame, ovvero il fatto che le prospettive previsionali di
spesa dell'esercizio 2024, così come quelle di entrata, si
attestino sulla fatidica cifra di euro 1,8 miliardi. Un ammontare
che ha attirato, anche giustamente, l'attenzione della stampa,
nonché quella dei principali commenti. Quasi l'arrivo della manna
dal cielo sulla Valle d'Aosta.
Un ammontare, però, che più o meno direttamente arriva dalle
tasche dei cittadini valdostani, dall'Europa (per l'intrigante
circolo vizioso del contributo destinato a Bruxelles da parte degli
Stati membri, poi redistribuito sotto forma di programmazione
europea, per non citare poi anche il PNRR), e anche dagli accordi
con Roma, SIOPE permettendo.
Un bilancio che nel suo sviluppo però nasconde più o meno
velatamente due caratteristiche "andamentali" che, negli ultimi
anni - e corro il rischio di ripetermi e ripetere cose già dette -
si ripresentano ad ogni appuntamento: l'andamento decrescente a
pedana della curva delle entrate (e quindi di conseguenza di quella
delle spese previsionali), e la sempre maggior dipendenza da fonti
terze per lo sviluppo di importanti progettualità, con annesse
incertezze in termini di quantità e tempistiche legate al ciclo
"Accertamento, impegno e spesa" (rappresento questi tre momenti per
sintesi e semplicità).
In tal senso, partendo dalla documentazione che ci è stata messa
a disposizione nel corso dei lavori di Commissione, cercherò di
fornire, a chi ascolta e a chi vorrà leggere, alcuni spunti di
riflessione più generale, che mi auguro possano contribuire a
sviluppare alcuni ragionamenti di circostanza e di prospettiva sul
prossimo triennio di programmazione regionale 2024-2026.
Come si può notare dall'andamento delle curve riportate nella
figura rappresentata nella relazione, il totale delle entrate, al
netto delle partite di giro e del fondo pluriennale vincolato,
raggiunge la propria vetta nel periodo intercorrente tra gli
esercizi 2022 e 2023, per poi tornare - almeno nelle previsioni
attuali - a livelli sul 2026 che richiamano i valori già registrati
nel triennio 2019-2021.
Sicuramente tra le cause più scontate, financo citate
dell'aumento delle entrate, vi è l'inflazione, vuoi per la crisi
energetica, potenziata dalle conseguenze dell'invasione
dell'Ucraina da parte della Russia, vuoi per effetto delle
politiche espansive portate avanti nel corso dell'evolversi della
pandemia; politiche che hanno movimentato sia lo strumento
monetario che quello fiscale, un mix che unito al significativo
aumento dei prezzi dell'energia e di molte derrate alimentari di
base, come le granaglie, ha determinato in forma variegata
l'aumento dei prezzi al consumo, ma così anche l'aumento
conseguente derivante dalla relativa tassazione (accise e IVA in
particolare).
Uno sciame inflazionistico che nelle principali previsioni - io
ho riportato le ultime della BCE (Banca Centrale Europea) del
settembre 2023 ad esempio - dovrebbe perdere forza per poi
stabilizzarsi proprio nel corso del prossimo triennio di
previsione. Fatto, questo, che darà sicuramente corso ad un effetto
conseguente sulle entrate regionali, almeno quelle che hanno più
beneficiato dell'attuale particolare congiuntura di aumento dei
prezzi.
Molto interessante quanto ben descritto all'interno della
relazione al bilancio di previsione relativamente alla parte di
Titolo I, ovvero le entrate di natura tributaria, contributiva e
perequativa.
Quelle relative alla tipologia "imposte, tasse e proventi
assimilati", infatti, sul 2024 si stimano pari a 1.247 milioni, di
cui 150 milioni di tributi propri e circa 1.097 milioni di
compartecipazione ai tributi statali.
Queste previsioni - si dice nella relazione - sono migliori
rispetto a quelle formulate per la medesima annualità nell'ambito
del bilancio di previsione 2023-2025, sicuramente anche per effetto
delle prospettive di crescita indicate nei documenti di
programmazione nazionale.
Per quanto attiene invece all'ulteriore tipologia di entrate di
Titolo I, quindi "tributi devoluti e regolati alle autonomie
speciali", ovvero la compartecipazione nella misura dei 9 decimi o
10 decimi a tutti i tributi erariali, la già citata relazione
precisa che da un lato l'importo previsto per il 2024 è inferiore
rispetto alla previsione del precedente esercizio, in quanto nel
2023 sono contabilizzati in entrata gli ultimi trasferimenti dallo
Stato previsti dal cosiddetto "pregresso accise" che era già stato
oggetto di commento nella scorsa relazione; dall'altro, la
previsione più alta è il risultato proprio di quell'effetto
generato dallo sciame inflattivo che ha portato la significativa
crescita del gettito IVA, diventando di fatto la principale fonte
d'entrata, come ha ricordato anche il relatore di maggioranza.
Si noti bene - ed è sempre opportuno ricordarlo - che se da un
lato l'inflazione genera gettito fiscale (e a tal proposito diceva
Milton Friedman: "L'inflazione è una forma di tassazione che può
venire imposta senza legislazione") e quindi potenziale ulteriore
spesa pubblica, dall'altro l'attore pubblico, la Regione in questo
caso, subisce anch'esso l'effetto dell'aumento dei prezzi con le
annesse problematiche conseguenti. Si pensi, ad esempio, agli
effetti rialzisti sui costi delle opere pubbliche.
Quanto sin qui rappresentato dovrebbe portarci a ragionare su
due problemi non di poco conto, o forse anche tre.
Il primo: la principale fonte d'entrata della Regione è
un'imposta non manovrabile e quindi direttamente dipendente dalle
scelte discrezionali fatte da un'altra entità di governo, lo
Stato.
La Regione incassa, passando da Roma, ringrazia e spende.
Il secondo: l'andamento delle entrate nel triennio di
programmazione considerato dal presente bilancio è decrescente (le
entrate totali, al netto delle partite di giro e del fondo
pluriennale vincolato, si contraggono del 6% circa sul 2026
rispetto al 2024) e questo determina, come cercherò di evidenziare
in sintesi nel prosieguo, una minor capacità di spesa nel biennio
2025-2026 rispetto al sorprendente 2024.
Il terzo, che si potrebbe sintetizzare in una sorta di
indicatore qualitativo e di autonomia finanziaria, testimonia ancor
più chiaramente che a fronte di risorse sempre più provenienti da
decisioni o fondi persi, a fronte di risorse proprie tendenti ad
essere minori rispetto a quelle odierne, o comunque di previsione
più incerta di quanto avveniva nel passato, l'autonomia finanziaria
conseguente della nostra Regione autonoma risulta più compressa di
un tempo.
Come si è già avuto modo di dire in precedenza, rapportandosi
però alla parte delle entrate, così sulla spesa si ritrova
conseguentemente l'andamento discendente, che vede sull'annualità
2024 stanziamenti di spesa notevolmente maggiori rispetto
all'annualità 2023 - sto parlando del confronto con i dati
previsionali - pari ad euro 101 milioni circa, mentre sul biennio
successivo, il 2025-2026, questi si comprimono per complessivi euro
356 milioni. Non sono state considerate ovviamente le Missioni 50 e
99 del debito pubblico e dei servizi per conto terzi.
Una cifra importante rispetto agli stanziamenti e ai fabbisogni
espressi nel triennio di riferimento del bilancio; in particolare
sul 2026 diminuiscono per importi significativi le Missioni 13,
"tutela della salute" per euro 96 milioni circa, la 10, "trasporti
e diritto alla mobilità" per euro 37 milioni, e la 9, "sviluppo
sostenibile e tutela del territorio e dell'ambiente" per euro 22
milioni circa.
Occorre considerare che, al di là dei singoli e più evidenti
aumenti o diminuzione degli stanziamenti di spesa, vi sono altre
voci di bilancio meritevoli di particolare attenzione su cui ora si
proverà in qualche modo a fornire ulteriori elementi di attenzione
a favore - almeno così si spera - di chi oggi ascolta e forse
domani leggerà questa relazione.
L'anno che si sta concludendo - più o meno consapevolmente - è
stato importante per il futuro dell'Amministrazione regionale e più
in generale per quello dell'intero comparto pubblico.
È infatti nel corso del 2023 che si è svolto lo studio della SDA
Bocconi sull'organizzazione dell'Amministrazione regionale,
attraverso il quale si sono definite le attività per dar corso alla
sua riforma.
Un percorso nato comunque già in precedenza e che, con una sorta
di volontà condivisa in quest'Aula, almeno nelle finalità
dichiarate, porterà ad un'evoluzione del modello che noi oggi
conosciamo. Un percorso su cui però - non lo si è nascosto, così
non lo si nasconderà anche nel corso dei prossimi Consigli Valle -
le forze di minoranza hanno espresso più di una perplessità e
qualche forte dubbio, così come anche molte incertezze, rispetto
alla via che si è intrapresa.
Non voglio dilungarmi qui su passaggi che si sono già fatti in
Aula e in Commissione, ma è bene considerare l'importanza capitale
che il costo del personale, in generale della pubblica burocrazia,
buona o meno buona che sia, ha sugli stanziamenti di bilancio.
Un peso disperso in tanti rivoli legati direttamente alle
strutture di riferimento, perché il personale non è un costo a se
stante, è bensì lo specchio dell'organizzazione volto ad espletare
la corrispondente finalità pubblica. Quello che qualcuno
chiamerebbe "legislatore del 118/2011", ha perseguito in tal senso
la volontà d'identificare i costi delle strutture pubbliche con
quelli del relativo personale atto a porre in essere tutte le
attività necessarie per gestire un determinato servizio pubblico e
quindi la relativa spesa.
Peccato manchi poi un ulteriore tassello, almeno chiaramente
distinguibile dal contribuente, che riguarderebbe il naturale
collegamento con la relativa tassazione volta a generare
quell'entrata che copre per l'appunto la spesa. Ma questo è un
altro, grande e complicato, discorso.
Tra le voci di questo bilancio, troviamo gli accantonamenti per
il rinnovo dei contratti pubblici del personale regionale
(personale scolastico compreso) che pesano sul triennio per più di
154 milioni. Una cifra davvero importante, se si considera che nel
2026 la spesa si contrarrà di più di 224 milioni rispetto al 2023.
Un rinnovo che si attende da tempo, soldi che sicuramente i
lavoratori meritano ma che, proprio per la loro significatività,
devono portarci ad avere qualche attenzione in più.
Questo anche alla luce del fabbisogno in termini di risorse
umane e competenze che l'Amministrazione pubblica fatica sempre più
a trovare, vuoi per la concorrenza con altre realtà pubbliche,
para-pubbliche o private, vuoi perché, forse, le prospettive di
tanti di noi sono diverse dal passato.
Quello che resta, al di là del reclutamento vecchio o nuovo, è
la spesa che in prospettiva peserà molto sul
quantum
complessivo dei bilanci futuri sempre più corti, questo perché tale
accordo negli effetti resta nel tempo, pertanto nel prossimo futuro
qualche ragionamento in più in termini di numero di strutture,
procedure, digitalizzazione conseguente (quale necessaria
semplificazione dei primi due) dovrà essere necessariamente fatto.
Al di là del dovuto in termini di rapporti contrattuali sindacali,
occorrerà anche, e soprattutto nell'espletamento della cosiddetta
riforma dell'Amministrazione regionale, fare delle scelte anche
coraggiose di cambiamento e semplificazione radicale delle
procedure e dei processi pubblici, altrimenti altro non staremmo
facendo che sostituire il passato con un presente che troppo gli
somiglia.
Inutile finanziare grandi processi di digitalizzazione, ad
esempio, se poi questi finiscono per duplicare tempi e
documentazione annessa che pesano inesorabilmente su cittadini ed
imprese.
Ecco, facendo così, altro non si farebbe che peggiorare il già
peggiore esistente.
Risulta ormai un'ovvietà dire che sul nostro bilancio un quarto
dei propri stanziamenti, quindi la missione 13, è relativa
all'ambito sanitario e se sommati alla missione 12, stiamo parlando
di un terzo dell'intero ammontare. È una voce sempre più importante
sulla quale occorrerà, così come già detto nello sviluppo della
relazione dello scorso anno, valutare nel tempo l'efficacia della
spesa stanziata, a partire dal triennio in corso di
conclusione.
In particolar modo occorre evidenziare come il valore
complessivo della spesa sanitaria, tra spesa corrente ed
investimenti relativo al 2023 (valori assestati), abbia raggiunto
il suo massimo nel periodo considerato per complessivi euro 522
milioni, di cui è importante sottolineare che circa 175 sono
relativi agli investimenti.
Tuttavia, a fronte dell'importante stanziamento sulla parte
investimenti, in particolar modo dovuti alle operazioni per la
realizzazione dei lavori di ampliamento del complesso Parini, si
evidenzia come anche in questo caso l'andamento nel triennio di
programmazione è discendente, non soltanto per la diminuzione
naturale della parte investimenti, bensì anche con riferimento al
finanziamento dei programmi relativi ai LEA (Livelli Essenziali di
Assistenza).
Anche in questo caso la dipendenza da fonti terze di
finanziamento, lo Stato centrale in particolare, come si è
chiaramente già visto nelle annualità riguardanti il periodo
pandemico, sarà sicuramente importante e determinante per mantenere
i livelli di servizio allineati alle necessità di spesa e di
qualità.
Se per l'Amministrazione regionale si è detto che l'anno in
corso è stato importante per porre le basi di una possibile sua
riforma, non si può dire altrettanto per l'annosa questione della
revisione della normativa sugli Enti locali. Abbiamo già avuto modo
di parlarne nel corso della discussione sul DEFR (Documento di
Economia e Finanza Regionale) in una precedente adunanza del
Consiglio. Dalla volontà di dar vita ad un vero e proprio Testo
Unico degli Enti locali valdostani, alla scelta - almeno in termini
programmatori - di riformare la legge 48 e, molto più timidamente,
la 6.
Un percorso complesso e difficile che necessita della
convergenza di più di un livello di governo, in sintesi più di una
testa, ma che è quanto mai necessaria per tutto il sistema
regionale.
Non è la prima volta che lo dico (e lo ribadisco e, ahimé, non
sarà certo l'ultima!), ma credo fermamente che la necessità di
riformare il sistema degli Enti locali valdostani non si possa
ancora ulteriormente rinviare o affrontare con singoli interventi
di contingenze e particolare necessità.
La cifra stanziata è notevole, circa complessivi 315 milioni nel
triennio di programmazione, e l'importanza dell'istituzione
comunale nella nostra realtà lo è altrettanto. Anche su questa
cifra pesa il costo del rinnovo del contratto pubblico, ma anche un
modello non più al passo con i tempi su molteplici funzioni da
gestire, ovvero anche nuove opportunità, come nel caso della
partecipazione a progetti europei, per cui la singola dimensione
comunale oggi non è più efficiente e strozza così la possibilità di
lavorare per reperire risorse terze a favore di investimenti
comunali spesso fondamentali per il rilancio di molte nostre
realtà.
Riformare il perimetro delle competenze tra Comuni e Regione,
rivedere il ruolo delle Unités, rilanciare quello della città di
Aosta... tanti temi complessi e complicati ma tra loro concatenati
e dipendenti. Temi su cui si continua a rimandare il momento delle
decisioni irrevocabili.
Il tempo corre, la fine della Legislatura si avvicina, gli spazi
per lavorare su riforme di questo genere sono sempre più contratti;
cosa possiamo davvero fare in quest'anno e mezzo restante?
Il comma 1 dell'articolo 28 della legge 30 prevede che, tra gli
stanziamenti di competenza del bilancio e del relativo bilancio di
gestione, siano iscritti uno o più fondi globali destinati a far
fronte ad oneri derivanti da proposte e disegni di legge regionali
che entrino in vigore dopo la presentazione in Consiglio del
bilancio.
Negli ultimi anni l'utilizzo dei cosiddetti fondi globali è
stato notevole, lo si vede chiaramente analizzando nel dettaglio
gli stanziamenti previsti nelle pieghe del bilancio; un utilizzo ad
oggi negato alle proposte di legge d'iniziativa consiliare, per cui
le forze di minoranza avevano già chiesto la definizione di una
procedura collaborativa per partecipare attivamente al processo di
produzione legislativa che, fino a prova contraria, è tipico
soprattutto delle forme parlamentari di rappresentanza
democratica.
Una proposta che ha ovviamente trovato il silenzio dall'altra
parte dell'Aula, così come anche di chi dovrebbe esserne garante, o
finanche rappresentare la minoranza in determinati organi di
garanzia sul funzionamento della medesima. Spero che mi stiano
ascoltando.
Nella Missione 20 del triennio in questione, si possono trovare
stanziamenti complessivi per più di 27 milioni distribuiti in
potenziali sette nuovi interventi.
Va detto che alcuni di questi sono già all'attenzione del
Consiglio Valle e delle Commissioni, ma di altri non si è detto e
non si sa nulla. Giusta e doverosa l'iniziativa del governo della
maggioranza regionale, ma mi chiedo: perché non darne trasparenza
all'interno dei documenti di bilancio, ad esempio nella relazione
oppure in un documento politico? Una questione da valutare molto
attentamente, e lo dico anche rispetto a quello che poi è emerso in
audizione, ma forse avremo modo anche di ritornarci, soprattutto in
uno degli stanziamenti.
Ringraziando tutti per l'attenzione sin qui prestata a quanto si
è cercato di rappresentare in sintesi con questa relazione, in
conclusione si ribadiscono i principali elementi oggetto di
riflessione.
L'andamento delle entrate, e quindi della spesa, nel prossimo
triennio è discendente, e questo porta e porterà a rivedere gli
stanziamenti di molte voci di spesa pubblica a copertura dei
servizi importanti, cito sanità e trasporti pubblici.
Questo determina e determinerà la necessità di trovare risorse
di provenienza terza rispetto a quelle proprie, su cui la
manovrabilità regionale sarà davvero limitata, in quanto derivante
da bandi, da programmazione comunitaria o vincoli dettati dall'ente
concedente, come lo Stato centrale (e ne ho già parlato).
La spesa per il personale del comparto pesa e peserà sulla spesa
pubblica in maniera sempre più importante e questo deve portare
necessariamente l'Amministrazione ad un cambio di passo, finanche -
come già detto - a scelte coraggiose e radicali sul modello
organizzativo e di gestione delle procedure di spesa, per evitare
che si generino inefficienze e mancato raggiungimento degli
obiettivi programmatori.
Allo stesso modo, come già ampiamente detto, la riforma del
modello dell'Amministrazione regionale deve di pari passo avvenire
con la riforma del modello degli Enti locali; passaggio delicato su
cui sembra che questa maggioranza abbia più di un timore a fare
scelte coraggiose e necessarie, bensì forse più strategicamente a
rimandare all'anno zero in vista delle prossime competizioni
elettorali. Comprensibile ma non giustificabile, e non vado oltre
perché se ne parlerà sicuramente ancora in corso d'anno.
In vera conclusione, ed in sintesi, il prossimo triennio ci
porterà a vivere nella stagione dei bilanci sempre più corti e
sempre più dipendenti da fonti terze.
Una condizione che deve e dovrà portarci a rivedere molte delle
politiche e delle scelte fino ad oggi condotte perché non si può
più far finta di nulla e continuare a pensare che le risorse
complessive siano quelle di un tempo.
La spesa pubblica deve e dovrà essere anch'essa riformata,
concentrando la propria attenzione in favore della continuità e
relativa sostenibilità di quei servizi essenziali e non delegabili
che potrebbero patire maggiormente lo scenario delle entrate
calanti.
Non saranno anni facili e ci saranno scelte complicate da fare;
la differenza, tuttavia, la farà la volontà di chi vorrà o non
vorrà farle. Buon lavoro a tutti noi.
Presidente -
Per il Governo, interviene il Presidente
della Regione: ne ha facoltà.
Testolin (UV) -
Grazie Presidente. Nell'illustrare i
contenuti del Documento di economia e finanza regionale, il DEFR,
2024-2026, approvato lo scorso 10 novembre, abbiamo anticipato il
tema strategico che ora è posto alla base di questo bilancio
previsionale che ne costituisce, ai sensi di legge, la sua
attuazione.
Si tratta della sostenibilità a medio e lungo termine. Tale
tematica, che possiamo definire cardine, orienta trasversalmente
l'intera programmazione triennale e la ritroviamo nelle pieghe del
documento programmatorio e nella legge di stabilità che oggi
andiamo ad illustrare e trova conseguente esplicitazione nelle
iniziative indicate e negli stanziamenti previsti a tal fine.
La sostenibilità è un termine che, nel caso in questione, deve
essere inteso, come abbiamo già avuto modo di evidenziare, in senso
molto ampio e nelle diverse declinazioni, giungendo a
concretizzarsi negli obiettivi specifici di settore.
Mi riferisco alle politiche del lavoro, allo sviluppo economico,
alla mobilità sostenibile, allo sviluppo energetico, alla tutela e
al presidio del territorio, ma anche ai servizi alla persona, alla
salute, al benessere, al sostegno delle fasce più deboli, ai
disabili, ai meno fortunati, ed inoltre all'attenzione al mondo del
volontariato, alla promozione dello studio e della crescita
professionale.
Questi obiettivi potranno attuarsi grazie alle risorse previste
in questo bilancio previsionale sia attraverso interventi diretti,
sia attraverso la programmazione di interventi finalizzati a creare
le condizioni per poter affrontare le situazioni con le quali ci
troviamo a confrontarci in questo periodo.
Viviamo infatti in una fase storica caratterizzata dai mutamenti
demografici, dalla fragilità di fasce di popolazione sempre più
ampie, fenomeno che deve portarci a riflettere e a reagire, ma
anche segnata dai cambiamenti climatici, i cui effetti incidono
sulle nostre realtà, che ci obbligano ad intervenire con oculate
attività di mitigazione.
Anche il contesto lavorativo, come la società in senso ampio, è
caratterizzato sempre più da un rapido divenire, da una sorta di
volatilità e di insicurezza, nelle quali discendono fenomeni
sociali che sovente comportano situazioni di criticità e difficoltà
di difficile convivenza.
L'Amministrazione, in tutti questi ambiti, deve fare la propria
parte, con azioni ed attività che nella fase previsionale di
bilancio, nelle specifiche missioni, trovano puntualizzazione.
Al fine di comprendere meglio i contenuti del bilancio, procedo
con una disamina per le Missioni previste nel documento
programmatico, così da dare, all'interno delle stesse, una lettura
di quelle che sono le iniziative più importanti e per declinare
quelli che sono gli impegni più rilevanti delle risorse
disponibili.
Ritengo però prima necessario evidenziare, come ha già fatto
anche il relatore di maggioranza, come le missioni che hanno
influito maggiormente sono quelle relative alla sanità e quelle
relative al diritto allo studio: ambiti verso i quali il Governo
regionale ha indirizzato le maggiori risorse possibili, ritenendole
prioritarie.
Per quanto concerne la distribuzione complessiva della spesa per
Missioni, calcolata come media del triennio, proprio nella Missione
"tutela della salute" è destinato più del 25% delle risorse, mentre
la Missione "istruzione e diritto allo studio" supera il 12,50%.
Insieme rappresentano quasi il 38% degli stanziamenti
complessivi.
Fatta quest'opportuna premessa, partiamo con la Missione 1
"servizi istituzionali generali di gestione", alla quale sono stati
attribuiti nel 2024 altri 125 milioni di euro.
All'interno della Missione, le voci di spesa più rilevanti sono
costituite, oltre che dalle spese del personale regionale
impiegato, nell'attuazione degli interventi ricompresi in questa
missione, per circa 46 milioni nel triennio, delle spese per il
servizio e sviluppo dei
software
, dei trasferimenti correnti
per il funzionamento del Consiglio regionale a cui sono destinati
8,5 milioni di euro per ciascuno degli anni del triennio, e dei
trasferimenti agli Enti locali per opere di pubblica utilità per
6,3 milioni di euro.
Sono infine previste le risorse per la costituzione di un Fondo
unico aziendale destinato alla retribuzione premiante ed
incentivante del personale regionale, con una dotazione di 4,5
milioni per ciascun anno nel triennio.
La Missione 4, che riguarda i già citati settori dell'istruzione
e del diritto allo studio, sono destinati nel 2024 altri 213
milioni di euro, con un
trend
pressoché analogo
relativamente ai due anni successivi della programmazione.
All'interno di questa Missione, le voci di spesa più rilevanti
sono costituite dalle spese per il personale dirigente e docente
delle scuole, per un importo complessivo di 125 milioni per ciascun
anno del triennio, e dalle spese per il personale regionale
impiegato nell'attuazione degli interventi ricompresi in questa
stessa missione, per l'importo complessivo di oltre 15 milioni nel
2024.
I trasferimenti correnti all'Università della Valle d'Aosta (8,2
milioni per ciascun anno del triennio), le spese per il servizio di
assistenza e sostegno agli studenti disabili e frequentanti le
scuole regionali e paritarie (con uno stanziamento annuo di 6,6
milioni), i trasferimenti correnti alla Fondazione Institut
Agricole Régional per spese di funzionamento ammontanti a 5 milioni
e 350 mila euro per ogni annualità, i trasferimenti correnti alle
istituzioni scolastiche paritarie per 4,2 milioni, i trasferimenti
correnti ai Comuni e alle Unités des Communes Valdôtaines, degli
importi spettanti per la spesa del personale ausiliario, delle
istituzioni scolastiche di base per circa 4.3 milioni per ciascun
anno.
Infine, le spese per l'edilizia scolastica per circa 33 milioni
complessivi sul triennio, dei quali quasi 10 milioni per l'anno
2024. Peraltro, l'attenzione agli investimenti destinata
all'edilizia scolastica sarà ulteriormente analizzata in corso
d'anno. Su questo punto in particolare è stato presentato un
emendamento in II Commissione per attribuire a questa missione una
priorità nell'attribuzione dell'avanzo d'amministrazione.
Da evidenziare poi le risorse destinate ai trasferimenti
correnti per il finanziamento alle attività della Fondazione per la
formazione professionale turistica per 4 milioni di euro e il
trasferimento corrente annuo a titolo di concorso alle spese di
funzionamento dell'Istituto musicale pareggiato della Valle d'Aosta
- Conservatoire de la Vallée d'Aoste per poco meno di 3 milioni per
ciascuna annualità.
Inoltre 2,7 milioni sono annualmente destinati ai contratti di
servizio pubblico con l'Istituto Don Bosco di Châtillon per
l'accoglienza, in regime convittuale, per l'istruzione e la
formazione di studenti e giovani adulti.
Da questa breve disamina, emerge chiaramente la scelta
dell'Amministrazione di proseguire e rafforzare il sostegno a tutte
le realtà che rappresentano un variegato e naturale incubatore per
le generazioni future, al fine di consentire a tutti di seguire e
coltivare le proprie aspirazioni e, perché no, i propri sogni.
La tutela e la valorizzazione dei beni e delle attività
culturali sono protagoniste della Missione 5, dove sono collocati
quasi 46 milioni di euro nel 2024. Le voci di spesa più rilevanti
sono costituite da interventi per il recupero del patrimonio
immobiliare, interesse culturale, storico ed artistico, per circa
10,8 milioni sul 2024, 9,5 milioni nel 2025 e 5,2 milioni nel 2026,
per complessivi 25,5 milioni nel triennio, e dalle spese per i
servizi ausiliari per la valorizzazione e la custodia dei beni
culturali, nonché per le attività culturali con importo di poco
meno di 5 milioni per ciascun anno nel triennio, trasferiti alla
società di servizi per la gestione dei vari siti.
Evidenzio poi i trasferimenti correnti all'Associazione Forte di
Bard a titolo di contributo per 4 milioni su ciascun anno nel
triennio ed il trasferimento corrente annuo di concorso al
finanziamento delle attività della Fondazione Maria Ida Viglino
della Valle d'Aosta per poco meno di 2 milioni annui.
L'attenzione ai beni culturali, la loro conservazione e il loro
restauro, la loro valorizzazione alla fruibilità, oltre alla messa
in rete dei siti e adeguate campagne d'informazione, rappresentano
azioni cardine nell'ambito del sistema culturale turistico che,
anno dopo anno, vede la Regione protagonista, grazie all'impegno
amministrativo, oltre che di tutti gli operatori del settore
culturale, turistico e ricettivo, nell'ottica della realizzazione
di un unico "Sistema Valle d'Aosta".
Anche quest'aspetto può essere ricondotto a giusto titolo a
quella filosofia della sostenibilità a cui più volte ci siamo
richiamati.
La Missione 6 accoglie gli stanziamenti relativi alle politiche
giovanili, allo sport e al tempo libero: le risorse stanziate sono
circa 16,6 milioni per il 2024.
Tale Missione si presenta con un incremento di circa 1 milione
di euro: circa 600 mila a favore degli enti e delle professioni del
turismo e circa 300 mila a favore delle politiche giovanili.
Il turismo lo troviamo alla Missione 7 per oltre 22 milioni di
stanziamenti per il 2024, confermati per oltre 20 milioni per
ciascuno dei due anni successivi.
Da evidenziare un incremento di euro 400 mila nella spesa
corrente e di un 1 milione e 600 negli investimenti dovuti ai
maggiori contributi ad istituzioni sociali private per interventi,
arredi, attrezzature relative ai rifugi, bivacchi e
dortoirs
, al fine di riqualificare la nostra offerta
turistica. Inoltre si è cercato di dare seguito ad una necessità
esplicitata soprattutto dai rifugisti in merito alla scarsità
idrica, al fine di sostenere la realizzazione di opere di adduzione
e di serbatoi di accumulo che consentano di scongiurare chiusure
anticipate delle attività o drastici ridimensionamenti dell'offerta
dei servizi alla clientela.
Questi sono interventi che vanno nella direzione richiamata
all'inizio di quest'illustrazione che consegue ai mutamenti
climatici con i quali dobbiamo confrontarci.
L'incremento della spesa corrente, di cui alla Missione
"turismo" è dovuta per 120 mila euro anche ai maggiori
trasferimenti di parte corrente, ai rifugi, bivacchi e dortoirs, e
per 100 mila euro di misure straordinarie di sostegno alle Proloco
per le spese di gestione delle manifestazioni pubbliche. Infine,
100 mila euro d'incremento al trasferimento per il funzionamento
dell'Office du Tourisme.
Dai dati di bilancio, traspare puntuale attenzione alle
politiche di sviluppo turistico, anche al fine della realizzazione
di un nuovo piano di
marketing
strategico regionale che
prevede l'attuazione di puntuali politiche di
destagionalizzazione.
Nella Missione 8 trovano allocazione gli stanziamenti relativi
all'assetto del territorio e all'edilizia abitativa. Alle relative
misure sono destinati quasi 6 milioni di euro nel primo anno del
triennio.
La lieve riduzione che si registra è conseguente alla scadenza
della fase sperimentale dei contributi in conto interessi sui mutui
per la prima casa e il recupero dei fabbricati nei centri storici.
A suo tempo erano stati previsti come alternativa al mutuo a valere
sui fondi di rotazione in una situazione contingente che non era in
grado di assorbire tutte le richieste avanzate dalla popolazione
proprio in merito ai fondi di rotazione.
La situazione attuale, anche conseguente ad una recente
rivisitazione organizzativa degli uffici, ha permesso da una parte
la riduzione dei tempi d'attesa ed assicura oggi anche la copertura
finanziaria per attingere al mutuo prima casa, potendo così
accantonare il contributo in conto interessi che in questo periodo
giunge ad assumere scarsa efficacia, non rendendolo più attuale
anche per effetto dell'aumento dei tassi di mercato che, nel
frattempo, sono intervenuti.
Ricordo infatti che i tassi applicati ai mutui prima casa vanno
oggi dallo 0,50 all'1,20% in base alla situazione Isee del
richiedente, mentre i tassi di mercato si attestano oggi ben oltre
il 5%.
In quest'ottica, nel bilancio di previsione è stato inserito un
nuovo stanziamento di fondi di rotazione successivo a quello più
corposo effettuato per 30 milioni in corso d'anno, aumentando così
la dotazione complessiva che permetterà in questa fase di avere un
margine di manovra più interessante sul totale dei fondi di
rotazione e contestualmente di valutare le opportune politiche
d'intervento sia sulla prima casa che sulle azioni di recupero
edilizio più in generale.
La Missione in questione presenta poi un incremento di 2 milioni
di euro, un milione di euro a titolo di trasferimento corrente
destinato alle minori entrate dell'Azienda regionale edilizia
residenziale (ARER) ed un milione di contributi agli investimenti
della medesima azienda, a valere sul fondo regionale per le
politiche abitative, per interventi di recupero manutenzione
straordinaria, di beni immobili, come sovente auspicato anche in
quest'Aula.
La Missione 9 accoglie invece gli stanziamenti relativi allo
sviluppo sostenibile e alla tutela del territorio e dell'ambiente.
Le risorse previste nel 2024 sono circa 80 milioni di euro: di
questi, 11 milioni di euro consentono l'assunzione di personale
addetto ai cantieri forestali; 2,3 milioni per ciascun anno del
triennio sono stanziati a titolo di contributi per l'acquisto di
veicoli a bassa emissione, di veicoli a pedalata assistita, di
veicoli per la mobilità elettrica e per l'installazione di stazioni
di ricarica domestica per veicoli elettrici; 6,3 milioni annui sono
previsti per trasferimenti correnti all'ARPA (Agenzia Regionale
Protezione Ambiente); 1,3 milioni per annualità del triennio sono
destinati all'ente gestore del Parco naturale del Mont Avic per le
spese di funzionamento.
Risorse che sottolineano la particolare attenzione al territorio
e alla mobilità sostenibile, così come all'ambiente in senso lato,
conferma di una sensibilità mai sopita nelle scelte
dell'Amministrazione in questo contesto.
La Missione 10 contiene gli stanziamenti del diritto alla
mobilità: siamo ad oltre 147 milioni nel 2024; l'incremento degli
stanziamenti si registra sia nella spesa corrente per 7,4 milioni
di euro, sia negli investimenti per 14,8 milioni.
L'incremento della spesa corrente è pari a 1,3 milioni per le
spese di contratti di servizio di trasporto pubblico con autobus
che nel 2024 saranno pari a circa 19,8 milioni.
I contratti di servizio di trasporto pubblico locale ferroviario
ammontano invece a complessivi 20,1 milioni di euro, mentre le
spese per i contratti di servizio pubblico per la gestione
dell'aeroporto regionale ammontano nel 2024 a 3,4 milioni di
euro.
Nel nuovo bilancio sono stati previsti 2 milioni di euro
d'incremento rispetto al milione previsto nel 2023 per le
facilitazioni e le tariffe preferenziali ed agevolate a carico
della Regione per le iniziative di servizi integrativi di trasporto
pubblico.
La materia del trasporto pubblico è disciplinata negli articoli
del disegno di legge 128 di stabilità che contengono, tra gli
altri, l'attivazione delle diverse forme di
sharing mobility
e l'incremento delle soglie della concessione dei contributi per
l'acquisto dei veicoli a basso impatto ambientale e di stazioni di
ricarica.
Emerge dunque una particolare attenzione alla mobilità
sostenibile e alla rete dei trasporti pubblici mediante la
definizione di strategie adeguate ed efficaci che vedremo attuarsi
nel corso dell'anno 2024; strategie che - considerati anche i certi
disagi che l'imminente chiusura della linea ferroviaria nel tratto
Aosta-Ivrea avrà su studenti, lavoratori ed utenti del servizio -
hanno indotto ad inserire nel bilancio risorse finanziarie per
implementare le politiche tariffarie agevolate a sostegno
dell'utilizzo del trasporto pubblico locale con diretto beneficio
per studenti, lavoratori e, conseguentemente, per le famiglie
valdostane.
La Missione 11 è dedicata al soccorso civile per oltre 32
milioni di euro nel 2024 con un analogo sviluppo nei due anni
successivi.
Da rilevare in questa Missione l'aumento di circa 5,3 milioni di
euro per le spese da destinare a somma urgenza per gli interventi
di pronto ripristino, in caso di calamità naturali o situazioni di
disagio che possono verificarsi o che si sono verificate durante
questi ultimi anni e sulle quali è necessario intervenire con
assoluta immediatezza.
Questo è un segnale importante nell'ottica dell'attenzione del
territorio, anche al fine di consentirne la sua serena vivibilità e
a garanzia della raggiungibilità e del presidio delle nostre valli
laterali.
La realizzazione di iniziative volte a contrastare, ad arginare
e a mitigare i dissesti idrogeologici, così come il sostegno alle
opere viarie di collegamento in un'ottica trasversale di sviluppo
economico, di collegamento turistico, di prevenzione, di protezione
civile, gli interventi sugli impianti di risalita in un'ottica
virtuosa di sviluppo e di mantenimento delle comunità a presidio
del territorio rappresentano uno dei segni distintivi della nostra
azione amministrativa, che ritroviamo declinati in più punti di
questo bilancio, per il tramite delle relative risorse
destinate.
2,3 milioni di euro costituiscono invece la crescita destinata
alle risorse utilizzate nell'ambito dell'elisoccorso, in particolar
modo per l'adeguamento del contratto che è andato in scadenza e per
l'allestimento dell'elisoccorso notturno, che rappresenta un punto
di forza della nostra azione amministrativa e che necessita dunque
di adeguati ed opportuni stanziamenti.
Una parte importante di risorse è poi destinata
all'ammodernamento tecnologico nella gestione della Centrale unica
del soccorso, la CUS, recentemente dedicata alla figura
dell'indimenticabile Silvano Meroi, che avrà bisogno di
implementazioni tecnologiche da effettuarsi durante il prossimo
anno e nel prossimo triennio.
Per la Missione 12, dedicata ai diritti sociali, alle politiche
sociali e alla famiglia, sono previsti oltre 122 milioni di risorse
nel primo anno, 107 milioni nel secondo e 104 nel terzo.
Nello specifico: 32,5 milioni per ciascuna annualità sono
destinati ai trasferimenti correnti per interventi previdenziali a
favore degli invalidi civili, 21 milioni sono i fondi stanziati per
i trasferimenti agli Enti locali e per le spese di gestione di
servizi sociali a favore delle persone anziane e inabili, 6,3
milioni annualmente destinati alla stipula di convenzioni con case
di riposo, 3,85 milioni per ciascun anno del triennio a sostegno
dell'accesso alle abitazioni in locazione, 4,2 milioni per ciascuna
annualità per spese per contratti di servizio pubblico destinati
agli interventi e al sostegno delle persone con disabilità, 2,1
milioni per le spese per l'acquisto di servizi concessi
all'inserimento in strutture per minori, giovani e
genitore-bambino, 1,6 milioni destinati al funzionamento della Casa
di riposo G.B. Festaz.
Inoltre, l'importo di 434 mila euro è stato stanziato per la
predisposizione di una nuova norma in materia di violenza di
genere, così come già evidenziato in precedenti relazioni.
Per la Missione 13, le cui risorse sono indirizzate alla tutela
della salute, abbiamo l'importante stanziamento di altri 473
milioni nel 2024 (come si diceva, oltre un quarto dell'intero
bilancio).
L'incremento della spesa sanitaria è pari a 9,3 milioni di euro.
La spesa sanitaria corrente vale 333,3 milioni di euro nel 2024,
contro i 324 dell'annualità precedente.
La spesa sanitaria per investimenti è pari a 6,75 milioni, oltre
a vedere ricompresi i 120 milioni di euro nel 2024 che sono stati
stanziati per il complesso ospedaliero Umberto Parini di Aosta.
L'avvio delle opere di realizzazione del nuovo ospedale
regionale costituisce peraltro la condizione necessaria per la
riorganizzazione complessiva della sanità valdostana sotto i
profili della qualità, dei servizi resi alla popolazione, delle
risorse delle strutture, della valorizzazione del personale e della
riqualificazione degli ambienti di lavoro, oltre che la base per la
ridefinizione della sanità territoriale e degli interventi
d'investimento da attuare oltre che delle iniziative di
riorganizzazione logistico-amministrativa e quindi anche la
ridefinizione territoriale dei servizi sanitari offerti alla
popolazione.
Per la Missione 14, dedicata allo sviluppo economico e
competitività, sono compresi nel 2024 altri 37 milioni di euro,
quasi 36 nell'anno successivo e 33 nel 2026.
Tra gli interventi economicamente più rilevanti, segnaliamo i
5,9 milioni dell'anno 2024 stanziati per contributi agli
investimenti ad imprese, erogati ai sensi della legge 8/2016,
contributi poi sostanzialmente replicati negli anni successivi;
2,65 milioni annui erogati agli enti locali per la gestione dello
sportello unico, per le attività produttive e per le prestazioni di
servizi; 2,9 milioni trasferiti annualmente agli enti di garanzia
collettiva dei fidi (Confidi) per l'erogazione di contributi alle
imprese, aderenti agli stessi e operanti in Valle d'Aosta per
l'abbattimento degli interessi su finanziamenti concessi per
operazioni d'investimento. Importo, quest'ultimo, aumentato
quest'anno di circa il 30% rispetto alle precedenti annualità,
proprio per contrastare il cresciuto impatto di tassi d'interesse
sui finanziamenti delle imprese e per sostenere dunque investimenti
nel settore in un contesto finanziario non favorevole.
700 mila euro per ciascun anno del triennio sono previsti per
aggiornare le disposizioni finalizzate a stimolare la nascita di
nuove attività commerciali di vicinato e di assicurare il
mantenimento in esercizio di una rete distributiva minima,
soprattutto nelle comunità poco popolate e di media e alta
montagna.
È infatti condivisa l'opportunità di rendere strutturale la
misura di sostegno finanziario sperimentata appunto nel triennio,
di cui all'articolo 29 della l.r. 1/2020, destinata alle attività
commerciali di vicinato per il commercio al dettaglio di generi
alimentari di prima necessità.
Le risorse destinate alle iniziative di sviluppo economico e
competitività saranno integrate in corso d'anno con i finanziamenti
del programma regionale Valle d'Aosta FESR 2021-2027 cofinanziato
dal Fondo europeo di sviluppo regionale nell'ambito dell'obiettivo
"Investimenti a favore dell'occupazione della crescita" e dal Fondo
di rotazione statale, di cui al finanziamento per 13 milioni di
euro nel triennio e previsto dall'articolo 39 dei commi 2 e 4 del
disegno di legge di stabilità.
Rilevante è dunque il sostegno alle politiche industriali ed
artigianali per garantire il supporto alla realizzazione degli
investimenti, così da poter cogliere a pieno le sfide della
transazione verde e digitale.
Le risorse destinate alle politiche per il lavoro e la
formazione professionale le troviamo allocate alla Missione 15:
sono per il 2024 32 milioni di euro. Per il finanziamento di
interventi previsti dal Piano delle politiche del lavoro sono
stanziati 32 milioni nel triennio, di cui 14 milioni solo nel
2024.
Le risorse destinate alle iniziative relative al lavoro e alla
formazione saranno integrate in corso d'anno con i finanziamenti
del programma regionale Valle d'Aosta FSE + 2021-2027, cofinanziato
dal Fondo sociale europeo Plus (FSE +), il cui finanziamento per
5,8 milioni di euro è previsto all'articolo 39, commi 7 e 9 del
disegno di legge di stabilità.
L'attenzione alla formazione continua per le imprese e ai
percorsi di orientamento e di formazione professionale per i
giovani, l'attenzione alle persone in cerca d'occupazione e alle
persone con fragilità e con ridotta capacità lavorativa, mediante
il rafforzamento dei relativi servizi, così come le previsioni di
progetti di inclusione lavorativa, rappresentano delle sfide che
dobbiamo saper cogliere e alle quali questo bilancio ha prestato
molta attenzione.
Per la Missione 16, agricoltura, politiche agro-alimentari e
pesca, sono destinati oltre 25 milioni di euro nel 2024. Tra gli
interventi previsti, si segnalano in particolare 1 milione su
ciascuna annualità destinata all'Associazione regionale degli
allevatori (AREV) per l'organizzazione di rassegne zootecniche, per
l'erogazione di premi di partecipazione agli allevatori; 1 milione
annualmente trasferito all'agenzia regionale per l'erogazione per
l'agricoltura; 1 milione e 425 mila euro stanziati annualmente per
l'assistenza zooiatrica veterinaria fornita alle aziende
zootecniche dall'Associazione nazionale allevatori bovini di razza
valdostana (ANABORAVA) e per la qualità genetica e per la gestione
riproduttiva del bestiame; 800 mila euro annui stanziati per la
gestione e il funzionamento e la manutenzione delle opere di
miglioramento fondiario e 2,8 milioni per ciascuna annualità per il
sostegno alle aziende agricole per monticazione dei capi
bovini.
In campo agricolo è prevista la previsione del Piano di sviluppo
rurale con la previsione di un fondo speciale per 3 milioni di euro
per ciascun anno del triennio per la reintroduzione di contributi a
fondo perso a sostegno alle aziende agricole ad integrazione delle
risorse provenienti dall'Unione Europea e dallo Stato, al fine di
sostenere investimenti aziendali che nel loro complesso
contribuiscono anche ad un continuo presidio del territorio e al
mantenimento dello stesso, aumentandone la sicurezza e
l'accessibilità. Mentre l'importo per il completamento del Piano di
sviluppo rurale 2023-2027 che verrà trasferito all'organo pagatore,
Agenzia per l'erogazione in agricoltura, AGEA, è pari a 3,5 milioni
di euro per ciascun anno del triennio.
Sempre in ambito agricolo, sono rifinanziati gli aiuti al
settore zootecnico per il pascolamento del bestiame con euro 160
mila nel 2024.
Riassumendo, sottolineiamo anche un'attenzione alla
valorizzazione e alla promozione dell'eccellenza del territorio,
dei prodotti enogastronomici, oltre alla valorizzazione delle
risorse naturali, alla salvaguardia delle foreste, anche mediante
la gestione attiva e razionale, al fine dello sviluppo della
filiera foresta-legno; aspetti che interessano trasversalmente
diverse missioni.
La Missione 17, dedicata all'energia e diversificazione delle
fonti energetiche, prevede risorse per la prima annualità pari a
2,3 milioni di euro, che crescono nel 2025 a 3,6 e poi nel 2026 a
oltre 2 milioni.
La missione in questione accoglie le spese su fondi assegnati
dallo Stato per lavori di consolidamento strutturale ed
efficientamento energetico della piscina di Verrès nell'ambito del
Piano di sviluppo di coesione (PSC), a valere sul fondo di sviluppo
e coesione. A tal fine sono previsti 3,6 milioni di euro nel
triennio e 800 mila euro per il 2024.
Inoltre, tale missione accoglie le spese per le presentazioni
professionali specialistiche in convenzione con Finaosta per lo
svolgimento delle funzioni di natura tecnica amministrativa e del
Centro osservazioni attività sull'energia, il COA, con uno
stanziamento di oltre 800 mila euro.
Per le relazioni con le altre autonomie territoriali e locali,
sono previsti circa 130 milioni di euro nel 2024.
L'incremento dello stanziamento, rispetto all'anno precedente, è
dovuto allo stanziamento di 12,5 milioni in più a favore degli Enti
locali, risorse che permetteranno di affrontare con più serenità
gli aumenti dei costi di gestione generali e del personale dei
nostri Comuni e di programmare su dati certi il proprio bilancio
triennale.
È inoltre stato previsto un Fondo speciale di euro 1,5 milioni
per il Comune di Aosta, conseguente al venir meno, con la fine del
2024, dei trasferimenti di parte corrente previsti sulla legge di
Aosta capitale.
Sono assicurati inoltre gli stanziamenti per contributi agli
investimenti ai Comuni per l'adeguamento, la ristrutturazione e la
realizzazione delle opere minori di pubblica utilità da parte degli
Enti locali per euro 6,3 milioni per ciascun anno del triennio.
Risorse, queste, che sottolineano ulteriormente l'attenzione al
territorio e al bisogno di programmazione delle nostre comunità
locali.
Veniamo ora alla Missione 50, riguardante il debito pubblico:
12,6 milioni per il 2024 sono sostanzialmente stabili per gli altri
due anni del triennio; la spesa si riduce di 8,4 milioni rispetto
all'anno 2023 per effetto del rimborso di parte del mutuo
sottoscritto con Cassa Depositi e Prestiti avvenuta nel corso del
2023, che ci ha permesso oggi di recuperare importanti risorse da
destinare ai pesanti aumenti di spesa corrente, che anche la
Regione deve affrontare per la crescita dei costi di gestione e per
gli aumenti contrattuali che da soli incidono per oltre 51 milioni
di euro.
Esaminate le diverse missioni del bilancio, ci sia consentito un
accenno ad alcuni aspetti di rilievo.
Mi riferisco all'organizzazione del personale ed alcune manovre
previste dalla legge di stabilità regionale nel triennio 2024-2026
che potenziano proprio quella filosofia cardine di sostenibilità a
medio e lungo termine che abbiamo precedentemente citato e che,
come abbiamo detto, è stata oggetto d'illustrazione in sede
d'approvazione del DEFR 2024-2026 hanno avuto un peso non
indifferente nell'allestimento di questo bilancio di
previsione.
Il primo aspetto d'impatto è l'aumento appena citato dei
contratti per gli stipendi che crescono, per quanto riguarda il
rinnovo contrattuale del personale regionale, per circa 51 milioni
di euro complessivi, tra dipendenti regionali, scuole e sanità.
Quest'aspetto deve, però, essere letto anche come un giusto
adeguamento stipendiale che da anni si attendeva e che oggi trova
riscontro nella previsione di adeguate risorse a bilancio, dopo
aver svolto in corso d'anno tutti i passaggi previsti dalla
contrattazione.
Tale maggiore disponibilità, ne siamo certi, si trasformerà
anche in una positiva maggiore disponibilità di spesa per le
famiglie, a beneficio del nostro tessuto economico.
Le maggiori necessità di risorse per rinnovi contrattuali sono
riferite anche alla Chambre Valdôtaine, al SUEL, al Conservatorio e
all'IVAT.
Analogamente sono in crescita gli importi dei contratti nei
confronti della Società di Servizi, sia per l'effetto dell'aumento
dell'inflazione che per l'aumento delle attività loro
richieste.
Quanto ad alcune manovre previste dalla legge di stabilità
regionale per il triennio 2024-2026, particolarmente qualificanti,
evidenzio - nell'ottica di quella sostenibilità a medio e lungo
termine più volte citata e che ritroviamo soprattutto in alcuni
settori, relativamente ai quali deve essere riservata una
particolare attenzione - la gestione delle risorse idriche.
In particolare, all'articolo 2 del disegno di legge di stabilità
verrà data piena attuazione a quanto previsto con legge regionale
3/2023, permettendo di reperire quelle nuove risorse da destinare
al BIM (Bacino Imbrifero Montano), così che lo stesso potrà
intervenire nel miglioramento della qualità della fornitura delle
risorse del sistema idrico integrato, dando attuazione ad un
corposo ed articolato piano di interventi a favore dei 74 Comuni,
andando così a misurare l'efficienza delle nostre infrastrutture
idriche in un momento particolarmente delicato per la risorsa
acqua.
Inoltre, uno specifico stanziamento è previsto per il
monitoraggio degli effetti climatici sulle disponibilità idriche
per attuare misure di razionalizzazione dei prelievi idrici per
euro 750 mila nel 2024.
Si segnalano inoltre le iniziative in favore delle aree montane,
da realizzarsi per il tramite delle Commissioni politiche della
montagna, istituite in seno alla Conferenza delle Regioni e
Province autonome.
La segnalazione non riguarda tanto l'importo dello stanziamento,
quanto l'importanza strategica che si vuole assegnare alle
politiche della montagna a livello nazionale che hanno permesso
d'introitare, per progetti specifici, risorse rilevanti che nel
2023 hanno valso la nostra Regione circa 5,6 milioni di euro.
Una dovuta attenzione è infine da porre al Piano nazionale di
ripresa e resilienza, al Piano nazionale complementare (PNC) ed ai
relativi interventi, i cui stanziamenti sono dettagliati
nell'allegato al disegno di legge 128.
L'importo complessivo stanziato nel triennio 2024-2026 sui due
piani citati è pari a quasi 52 milioni di euro.
Il tema del PNRR e del PNC è estremamente significativo per le
sfide che comporta. Al fine di assicurare il rafforzamento
amministrativo, per quanto riguarda la Regione, è infatti
autorizzata la spesa di euro 1,7 milioni di ciascun anno del
triennio ed è autorizzato all'articolo 19 del disegno di legge di
stabilità un contributo straordinario a favore del Comune di Arvier
per 273 mila euro per ciascun anno del triennio, nell'ambito della
gestione del Bando Borghi.
Concludo questa mia disamina con alcuni dati riepilogativi
generali delle varie spese e delle entrate in un'inedita
inversione, così da avere una panoramica complessiva del bilancio
regionale, peraltro già sviluppata da chi mi ha preceduto.
La previsione di spesa corrente, iscritta al Titolo I, cresce di
51 milioni di euro, pari al 4%, mentre la spesa d'investimento
cresce a 374 milioni di euro nell'anno 2024.
La spesa corrente, al netto del contributo della finanza
pubblica di 82,8 milioni di euro, è pari a 1 miliardo e 250 milioni
e incide per il 76,97% del totale, in miglioramento rispetto allo
scorso anno, quando la medesima percentuale si attestava al
78,58%.
Conseguentemente le spese d'investimento salgono oggi al 23% del
totale delle risorse disponibili.
In merito alle entrate, il totale di competenza (totale entrate
finali) previste per il 2024, senza considerare le partite di giro,
è pari a 1 miliardo e 541 milioni, superiore di circa 19 milioni
rispetto alle previsioni formulate nel 2023.
Da un punto di vista più generale, l'articolazione e la disamina
del bilancio che abbiamo volutamente cercato di esprimere
attraverso le importanti cifre citate nelle varie missioni che
servono per dare contezza dei vari impegni e danno atto di
un'attenzione trasversale dell'Amministrazione a tutti i settori
che una gestione attenta deve tenere in considerazione nel suo
operato, dando per quanto possibile la dimensione degli impegni che
si mettono in campo per le varie tematiche, per garantire un lavoro
a tutti e quindi una dignità ed una prospettiva di miglioramento
familiare e sociale.
Un'attenzione alle famiglie che passa anche tramite la garanzia
allo studio dei propri giovani, al contenimento dei costi di
trasporto pubblico, all'accesso delle case nelle sue diverse
declinazioni, alla salvaguardia dell'ambiente, alla sicurezza e
alla manutenzione del territorio, fino ad arrivare alle risorse che
individuano, trasversalmente, nella salute, nella sicurezza e
nell'accompagnamento delle persone più fragili e in qualche modo
svantaggiate, attenzioni ed iniziative che possano contribuire a
garantire loro un percorso di vita più sereno.
Come in tutti i bilanci, qualcuno individuerà sicuramente delle
carenze e delle lacune, ma come sempre accade si sottolineeranno
probabilmente maggiormente i particolari che mancano, piuttosto che
le tante risposte che si danno, ma siamo convinti che il lavoro
svolto sia stato attento alla nostra realtà, stimolato dalla
conoscenza dei problemi, frutto di un confronto quotidiano con i
vari portatori d'interesse, espressione di un lavoro serio e di
quella passione che deve sempre animare chi lavora per il bene
della cosa pubblica.
Un bilancio che potrà dare risposte concrete - al netto di tutte
le difficoltà operative che si potranno incontrare per il percorso
di attuazione - costituito soprattutto su basi solide e su numeri
concreti.
Termino la mia illustrazione dando atto dei pareri positivi del
CPEL e del Collegio dei revisori e formulando i miei più sentiti
ringraziamenti alle strutture che, come di consueto, hanno operato
puntualmente e con impegno.
A tal proposito mi sia consentito un particolare ringraziamento,
fra gli altri, al coordinatore Bieler, al dirigente Nuvolari e ai
loro collaboratori, così come a tutti i dirigenti degli Assessorati
ed ai loro collaboratori che, come sempre, hanno portato la loro
professionalità e il loro impegno nella realizzazione del più
importante documento di programmazione della Regione.
Infine, un ringraziamento al Presidente della II Commissione
consiliare e a tutti i Commissari per il lavoro svolto nell'analisi
effettuata in Commissione. Grazie.
Presidente -
Con la relazione del Presidente della
Regione, come deciso in Conferenza dei Capigruppo, possiamo
terminare i lavori del Consiglio di oggi che riprenderanno, per la
discussione generale sui due punti in questione, nella giornata di
domani, alle ore 09:00. Chiudiamo pertanto i lavori del
Consiglio.
---
La seduta termina alle ore 17:12.
