Classificazione
FINANZA REGIONALE E LOCALE



Oggetto del Consiglio n. 2911 del 25 luglio 2007 - Resoconto
OGGETTO N. 2911/XII - Garanzie per la continuità operativa
dei consigli di amministrazione delle aziende partecipate dalla
Regione. (Interpellanza)
Interpellanza
Premesso che sono stati recentemente rinnovati, e altri lo
saranno a breve, alcuni importanti Consigli di Amministrazione di
Società controllate direttamente o indirettamente dalla Regione
Autonoma Valle d'Aosta;
Evidenziato che tali nomine sono di diretta emanazione
politica ad opera della Giunta regionale;
Considerata la necessità di garantire piena, efficiente e
continuità operativa alle aziende considerate;
Evidenziato che molte delle persone recentemente indicate
sono politici di lungo corso tutt'ora pienamente impegnati in
politica attiva;
i sottoscritti Consiglieri regionali
Interpellano
il Presidente della Regione e l'Assessore interessato al fine
di conoscere:
1) se le persone sino ad ora nominate hanno espresso
chiaramente la volontà di occuparsi con continuità, nei prossimi
anni, dell'attività gestionale negli enti e/o società nei quali
sono stati nominati, al fine di garantirne efficienza e
continuità;
2) gli intendimenti circa le prossime nomine dei Consigli di
Amministrazione in scadenza.
F.to: Lattanzi - Tibaldi - Frassy
Président
- La parole au Conseiller Lattanzi.
Lattanzi (CdL)
- Abbiamo recentemente assistito a una
serie di nomine interessanti di enti, consigli di amministrazione
direttamente controllati dalla Regione, come nella consuetudine
politica di lottizzare i consigli di amministrazione delle
regionalizzate e ad alcune altre nomine assisteremo da qui alla
fine dell'anno, perché stanno per scadere parecchi consigli di
amministrazione. Quando ad essere nominati nei "CdA" sono persone
di fiducia, ma che hanno una qualche competenza dei settori che
devono andare a gestire, la lottizzazione si giustifica nell'avere
persone di fiducia, che comunque competenti si occupino
dell'azienda che vanno a gestire; quando questa competenza non c'è,
rimane il concetto della fiducia e lo si può vedere nel Casinò di
Saint-Vincent: persone che hanno dimostrato pochissima competenza,
ma che, ribadendo la loro fiducia al Governo, svolgono il loro
ruolo almeno con un concetto di fiducia politica. Più interessante
e preoccupante diventa il concetto quando nei "CdA" di queste
società controllate vengono messe persone che sono attivamente
impegnate in politica, perché sono persone che non hanno nascosto
né il loro passato recente politico, né il loro futuro politico,
che percorrono la Valle in alto e in basso a cercare voti per le
prossime elezioni regionali e che da un posto privilegiato
prospettano, progettano. Stessi politici attivi che poi ci troviamo
nelle Commissioni e questa interpellanza nasce proprio da una
Commissione, che ha incontrato uno di questi politici attivi e che
progettano futuri di aziende che stanno gestendo, quindi cambiando
il "cappello" non si riesce mai a capire se sta facendo politica o
se sta facendo il presidente dei consigli di amministrazione che
rappresenta.
So di toccare un tasto molto delicato in questa Regione quando
si parla di queste cose, perché si immagina immediatamente un
personaggio, che recentemente ci ha anche minacciato politicamente
in conseguenza delle iniziative che facciamo nell'interesse di
tutti i Valdostani, perché quando chiediamo conto di una gestione e
di un potere politico messo all'interno di una società... credo sia
dovere di tutti i Consiglieri regionali di chiedere conto di queste
scelte. Su tali interpellanze siamo stati politicamente minacciati,
della serie: "vedrete che fine farete". Non ci facciamo intimorire
né dal Presidente di turno, né dai futuri Presidenti che
decideranno, facendo politica, di andare a farsi nominare nei
consigli di amministrazione, perché lo abbiamo fatto presentando
una legge, abbiamo voluto affrontare non un problema personale né
di quello, né di altri Presidenti, tanto per non fare nomi: Augusto
Rollandin. Non ci interessa la posizione di Augusto Rollandin, a
noi interessa con proposte concrete, come abbiamo fatto con le
leggi, di regolamentare un processo di gestione del potere in
questa Regione. È legittimo quindi che un cittadino e ancor meglio
un Consiglio regionale si chieda se il politico che amministra
questa azienda, che fra l'altro a mese dovrebbe lasciare
quell'incarico o chiederne il rinnovo, si occuperà dell'azienda
della quale è incaricato o si occupa di usare quella azienda per
fare politica. Non è un tema nuovo al gruppo "La Casa delle
Libertà", non solo, ma lo riproporremo nonostante le minacce,
continueremo a proporre il concetto di una moralità della politica
in questa Regione che ha diritto di esistere, checché i padrini di
turno si agitino o si scompongano, checché minaccino o ci dicano
che loro hanno il potere di fare chissà cosa! Non ci spaventa, non
ce ne frega nulla delle minacce, quello che vogliamo sapere è se le
aziende gestite da nomine politiche hanno e avranno un'efficienza
di gestione. Siccome molti di questi politici attivi si propongono
di tornare in politica, perché presentano piani quinquennali di
investimenti per centinaia di milioni di euro quando sanno che fra
qualche mese non saranno più li? O saranno ancora lì e non faranno
i politici? Credo sia diritto saperlo per i cittadini, credo sia
diritto occuparci non del Signor Augusto Rollandin, di cui non ci
interessa nulla, ma delle società quali "INVA", "IVAT" e tutte
quelle che saranno interessate da queste nomine, perché è legittimo
che il Governo regionale nomini persone di fiducia più o meno
competenti, ci basti pensare che c'è una lottizzazione politica
fiduciaria, ne prendiamo atto, ma crediamo che un limite che ci
debba essere: un limite che si chiama chiarezza.
Chiediamo all'Assessore se tali persone che sono state nominate
hanno espresso la volontà di occuparsi di queste aziende nei
prossimi anni, quindi sono legittimate a presentare bilanci
triennali, quinquennali, investimenti di centinaia di milioni o se
sono solo "cavalli di battaglia" per fare altre cose e soprattutto
cerchiamo di sapere dalla Giunta, a cui non diamo nessuna colpa
perché sono scelte di queste persone e non di loro, di farci capire
quali sono gli intendimenti rispetto alle prossime nomine che sono
in scadenza da qui a dicembre, sono numerose, qual è il criterio
con cui tali persone verranno nominate.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Faccio alcune premesse, ma non occupo
tanto tempo. Rispetto a certi argomenti, vedo una certa sintonia
fra estrema Destra ed estrema Sinistra, nel senso che hanno sempre
una "nota" che suona in un certo modo. Mi chiedo, se non vi fosse
una certa situazione, cosa si potrebbe dire. Rilevo anche un altro
tipo di approccio, un poco estremo, nel senso che, quando le nomine
vengono fatte da altri, parliamo di lottizzazione, quando le nomine
vengono fatte direttamente o da gruppi di riferimento identici a
quelli degli interpellanti, è un esercizio di un'ovvia facoltà, per
cui sono a disagio, ma sono a disagio non tanto in Consiglio
regionale, lo sono in generale, perché in modo molto pacato dico
che vi sono delle situazioni che mi paiono gravi, nel senso che, se
un Consigliere riceve delle minacce, deve andare in Procura!
Consigliere Lattanzi, vada in Procura! E, se qualcuno la minaccia,
Consigliere Lattanzi, mi troverà al suo fianco a difenderla, solo
su questo, ma prometto il mio impegno per difenderla, per quel poco
che posso fare mi metterò al suo servizio, non abbia timore. Come
diceva il Santo Padre: "non abbia paura", vada sereno... Dicevo del
mio disagio, perché quelli che vengono indicati, si dice che è
tutta una lottizzazione. Vi sono delle leggi, vi sono dei
regolamenti e a questi ci atteniamo, il principio di legalità ci
dovrebbe governare e dare un'indicazione, per il resto sono
opinioni e come tali vanno prese.
Rispetto al ragionamento che stiamo facendo, se le persone
finora nominate hanno espresso chiaramente la volontà, hanno
accettato un incarico, lo svolgono, presentano dei piani.
Consigliere Lattanzi, non faccia l'ingenuo: i piani hanno una
durata che molte volte va al di là della durata del proprio
mandato. Abbiamo approvato a luglio un Piano triennale di
informatica, che vale per il 2007-2008-2009, quindi, rispetto al
medesimo, programmiamo; dopodiché le istituzioni e le società vanno
avanti indipendentemente dalla durata degli incarichi, anzi come
diceva un mio professore:
"qualora siate chiamati a svolgere
delle attività nell'ambito di consigli di amministrazione, dovete
ragionare come se quell'incarico fosse infinito, ma con la
consapevolezza che il giorno dopo potrebbe essere un incarico a
cessare"
. Rispetto a questo tema, abbiamo delle persone che
hanno dato la disponibilità, che svolgono il loro compito, qualora
subentrino delle decisioni che oggi non sono state assunte, ne
prenderemo atto e cercheremo di dare continuità a tutte le attività
come è sempre stato fatto. Rispetto agli intendimenti delle
prossime nomine dei consigli di amministrazione in scadenza, faremo
nello stesso modo.
Presidente
- La parola al Consigliere Lattanzi.
Lattanzi (CdL)
- Naturalmente prima di esprimere il
giudizio sulla sua risposta mi permetta 2 repliche. Se l'estremismo
di Destra e di Sinistra, come lei lo chiama, continua a sollevare
una preoccupata voce su come voi gestite le cose, credo che
dovreste farvi delle domande...
Marguerettaz
(fuori microfono)
- ... buon
segno...
Lattanzi (CdL)
- ... buon segno quando tutto il Paese
comincia a dire che le caste del Paese sono insopportabili?
Estremismo? Bene, allora noi rappresentiamo quella gente: loro da
Sinistra e noi da Destra rappresentiamo quelle persone che si sono
stufate delle caste che gestiscono i poteri e i soldi dei cittadini
senza mai renderne conto. Se questo lei lo chiama estremismo, sono
contento di far parte di tale estremismo, che oggi è maggioranza
nel Paese e forse anche in questa Regione, lo è già stato alle
politiche, lo vedremo alle regionali. Quando lei dice: "se le
lottizzazioni le fate voi, vanno bene, se le facciamo noi, non
vanno bene" o "se quando si mettono persone di fiducia si chiamano
lottizzazioni...", si chiamano sempre lottizzazioni, è un costume
che non piace né di Destra, né di Sinistra, a noi non piace! Non è
quindi che oggi faccio una critica solo a lei, la posso fare al mio
partito quando le fa, quando le fa in questa maniera, non mettendo
persone di fiducia nei "CdA" di aziende per far funzionare le
aziende, ma quando si mettono le persone di fiducia nei "CdA"
perché magari "trombate" in altri contesti: questa è la
lottizzazione che contestiamo, non la lottizzazione politica della
fiducia, ma l'occupazione dei posti di potere con persone che,
sempre in ambito politico, fanno della politica ormai una
professione, per cui, se non fanno politica, devono essere piazzati
dalla politica in posti politici, questo è il malcostume di cui
l'estremismo del Paese è stufo! Noi crediamo di rappresentare tale
disagio. Lei è in disagio? Lo siamo anche noi, vedremo poi il
disagio più importante di chi è, lo conteremo nelle prossime
elezioni.
Lei poi ha detto: "i piani di durata: Consigliere Lattanzi, non
si può stupire che, se un Presidente si presenta con un piano
quinquennale, non è detto che egli debba durare quanto il piano
perché a volte i piani superano i mandati". Sì, ma lei non può
essere così in malafede e non aver capito cosa volevo dire, perché
se stiamo parlando di un Presidente che ha 3 mesi di vita e magari
chiude quel rapporto fra 2-3 mesi, è diverso dall'approvare un
piano quinquennale, perché lo si gestirà per 3-4 anni... a 2-3
mesi...
(nuova interruzione dell'Assessore Marguerettaz,
fuori
microfono)
... le notizie le dovrebbe avere lei, perché avrebbe dovuto
chiedere lei le garanzie a queste persone!
Altra cosa: lei contesta tale approccio alla politica? Ma lei
come lo giudica mettere un segretario politico, nominato di fiducia
politicamente per la prima volta nella storia di questa Regione, un
segretario politico di partito, nominato nella lottizzazione di una
società regionalizzata? Noi non ci dobbiamo scandalizzare? Mi dica
lei cosa dobbiamo fare: dobbiamo votarvi e farvi fare! Se si sta
zitti, vi va bene, se uno rileva che per la prima volta nella
storia di questa Regione un segretario politico è stato nominato...
pensi, se lo avesse fatto "Forza Italia" con Giorgio Buongiorno, ma
sarebbe venuto fuori il finimondo! Pensi cosa succederebbe se
mettessero il Presidente Cesal dentro una cosa... cosa sarebbe
successo! No, prendiamo il Senatore "trombato" e lo ricicliamo
dentro un'amministrata, così si può rifare i voti e riproporsi alle
prossime elezioni, ma è un sistema di cui non se ne può più! È lì
che sponsorizza le bocciofile! Ma non se ne può più, non se ne può
più, non se ne può più! Alla domanda precisa: ma lei ha chiesto
garanzie a questi Signori che si occuperanno di aziende e non di
politica, la sua risposta è "no". Lei prenderà atto delle loro
decisioni, dopodiché si affronteranno le soluzioni se queste
persone decideranno in maniera diversa. Noi contestiamo questa
cosa. Le auguro di non far parte della casta, mi pare che lei con
tale risposta faccia parte della casta di questa Regione, che non
si rende conto che tali meccanismi sono diventati insopportabili,
noi di certo non li sopportiamo più.
