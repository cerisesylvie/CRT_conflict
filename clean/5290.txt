Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 182 del 24 marzo 1983 - Resoconto
OGGETTO N. 182/VII - DISEGNO DI LEGGE CONCERNENTE:
"DISCIPLINA DELLA FORMAZIONE PROFESSIONALE IN VALLE
D'AOSTA".
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Poichè l'articolato è stato studiato
da una Commissione presieduta dal Consigliere Faval, lascerei a lui
il compito di illustrare questo disegno di legge.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
Il disegno di legge in esame è frutto di
un lungo lavoro portato avanti non solo dalla Commissione apposita
cui ha fatto cenno il Presidente della Giunta, ma del confronto che
questa ha cercato e sollecitato con tutte le componenti sociali
della Regione. Innanzi tutto in relazione all'importanza - e se mi
è consentita questa espressione - allo "spessore" di questo
provvedimento di legge, devo ringraziare i membri della Commissione
per la fattiva collaborazione ed il lavoro egregio da loro svolto e
vorrei nominarli direttamente: la Dott.ssa Bonis, la Dr.ssa Della
Guardia, la Dr.ssa Valsania e il Rag. Vuillermoz. Si aggiunga poi
che hanno avuto la bontà di sopportarmi per oltre un anno.
Detto questo, credo che sia opportuno illustrare gli obiettivi
che questa legge si propone. Come tutti noi ben sappiamo, in Valle
d'Aosta attualmente questo settore è curato in modo disorganico, a
seconda degli Assessorati e dei vari enti che sono preposti alla
formazione professionale. Con questa legge, che è una legge-quadro,
si intende innanzi tutto dare delle risposte concrete alle reali
esigenze del mondo del lavoro in Valle d'Aosta. Per fare un
esempio: questo significa che attraverso l'organizzazione della
formazione professionale, così come si propone l'articolato della
legge, si vuole evitare di continuare a formare dei meccanici
quando invece abbiamo bisogno di camerieri e così via.
Certo l'obiettivo è ambizioso e ci rendiamo conto che non è così
facile cercare di ragionare in termini diversi rispetto alla
routine alla quale siamo abituati e agli schemi che fin qui erano
sembrati validi, anche perchè queste situazioni creano delle
incrostazioni che a loro volta generano delle difficoltà per
attuare in modo diverso e con maggiore rispondenza alle esigenze
reali ciò che si intende fare.
Noi crediamo comunque che il Consiglio regionale sia disponibile
a votare questo disegno di legge che ci pone in questo settore con
delle proposte nuove e moderne. Infatti, come dicevo, una delle
esigenze principali è proprio quella di coordinare tutti gli
interventi, ed a questo proposito sono previsti tutta una serie di
organismi e procedure per poter far sì che l'intervento non sia più
episodico come è stato finora.
Quindi coordinamento degli interventi che sono legati a tutte le
fonti di informazione riguardanti sia il mondo del lavoro, sia la
capacità da parte delle strutture regionali di rispondere
concretamente a questo. Una delle caratteristiche fondamentali per
poter dare risposte concrete a queste esigenze è quella di avere
soprattutto una struttura flessibile, che ci consenta di avere di
anno in anno - e questo si riferisce in modo particolare al corpo
insegnante, alla parte didattica del discorso - il personale
necessario a dare la formazione professionale nei settori nei quali
intendiamo agire attraverso i vari organismi anzichè continuare
scleroticamente ad arricchire quei settori che sono già saturi e
che non hanno più bisogno di personale qualificato. A questo
proposito c'è una delle proposte più nuove che è quella di evitare
degli organismi fissi che prevedono graduatorie, albi o cose del
genere.
E' chiaro che bisogna fare uno sforzo: in Commissione questa
l'avevo definita una sfida, che consiste poi nell'aver fiducia
nella capacità da parte dell'ente pubblico di dotarsi degli
strumenti più idonei per far fronte alle esigenze della
comunità.
Di esempi negativi ne abbiamo: continuiamo a sfornare
ragionieri, geometri, maestri, pur sapendo che questi titoli di
studio non possono più trovare sul territorio una collocazione nel
mondo del lavoro. Sappiamo quali sono le difficoltà: se teniamo
conto di questa realtà credo che siamo tutti d'accordo nel cercare,
legiferando in questa materia, di evitare di commettere gli stessi
errori.
Invece di fare delle graduatorie è stato proposto un albo
professionale, perchè come tutti possono ben comprendere con uno
dei settori ai quali dovremo rivolgerci per avere il personale
insegnante - che deve essere fluttuante e che sarà utilizzato dalla
Regione solo quando essa ne ha bisogno - dovremo stabilire dei
rapporti di tipo professionale. D'altra parte queste cose altrove
si fanno ed hanno dato degli ottimi risultati. Di recente ho avuto
una interessante esperienza in questo settore, in Savoia ho visto
nella scuola alberghiera locale - che oltre tutto prepara per i
vari livelli previsti dalla legislazione francese - quelle che sono
le attività che si svolgono in montagna. Hanno, oltre alle guide
alpine, ai maestri di sci, anche i pisteurs secouristes. Tutto ciò
però è fatto in modo flessibile e modulare: se nel 1983 si devono
formare 40 pisteurs secouristes, ci saranno gli insegnanti
necessari; se nel 1984 vi è necessità di formarne 20, non avremo lo
stesso numero di insegnanti dell'anno precedente, ma un numero
ridotto in funzione degli allievi, i quali sono a loro volta
selezionati in base al numero dei posti disponibili. E questo è uno
degli obiettivi che dobbiamo perseguire. Ci sembra che gli
strumenti qui indicati dovrebbero essere quelli giusti.
All'interno di questa legge, per avvicinarci il più possibile a
questi obiettivi, è prevista una programmazione degli interventi
così come si può anche vedere all'art. 8 dove si parla di un piano
triennale. All'art. 9 all'interno di questa programmazione
triennale, sempre per essere concreti e pragmatici, si è previsto
un programma annuale in relazione a quello che è stato il disegno
predisposto per i tre anni. E' naturalmente prevista, sempre e
comunque, una programmazione didattica perchè io credo che si debba
ipotizzare che i settori nei quali questa legge va ad inserirsi
possano e debbano mutare non dico di anno in anno, ma certo con una
frequenza maggiore rispetto a quella che magari abbiamo verificato
fin qui, e questo dipenderà soprattutto dalla capacità e dalla
tempestività con la quale questi organismi che la legge prevede,
sapranno cogliere le nuove esigenze della nostra comunità.
E' prevista naturalmente anche una partecipazione di ampio
respiro alla gestione, se così si vuol dire, della legge. Abbiamo
previsto una Consulta regionale all'art. 10, che certamente penso
possa soddisfare tutte le esigenze, nel senso che dovrebbe avere la
rappresentanza di un po' tutte le componenti. Abbiamo l'esecutivo
regionale, il Consiglio regionale, il responsabile dei vari servizi
che sono previsti, il Presidente dei distretti scolastici ecc.. Uno
dei criteri con i quali ho cercato di portare avanti il discorso è
stato quello - ed è una cosa che mi succede di fare anche il
Consiglio regionale - di cercare di ridurre al minimo la
composizione di questi organi perchè credo che sia un'esigenza
reale di funzionalità. Maggiore è il numero dei membri in organi di
questo genere, maggiore è la difficoltà di farli funzionare.
Comunque, tenendo conto di questa esigenza, si sono inserite tutte
le rappresentanze che si è creduto fossero indispensabili. Abbiamo
anche un Comitato di controllo sociale che è quello previsto agli
artt. 15 e 16.
Proprio perchè questa legge persegue gli obiettivi che ho
enunciato in precedenza e quindi si inserisce come un discorso
nuovo nel settore, abbiamo ritenuto opportuno di inserire
all'articolo 33 una formula che può essere definita l'abrogazione
esplicita di norme e regolamenti che in precedenza riguardavano
questo settore. Questo per fare chiarezza e per rispettare
un'esigenza espressa più di una volta in Consiglio per i vari
settori di intervento dell'Amministrazione.
Nell'ambito dell'esame delle varie esigenze della comunità
rispetto al problema della formazione professionale si è ritenuto
di non inserire in questo disegno di legge la formazione
professionale riguardante il settore della sanità; questo per un
motivo ben preciso, cioè per la delicatezza e la complessità del
settore stesso. Sappiamo tutti come la riforma sanitaria stia per
essere riformata un'altra volta e la delicatezza propria di questo
settore circa la formazione professionale è tale da aver fatto
considerare alla maggioranza la necessità di intervenire con un
provvedimento specifico a parte.
Come ho detto all'inizio, la Commissione ha ritenuto di
coinvolgere al massimo la comunità locale ed a questo proposito il
20.7.1982 ha inviato la bozza del disegno di legge a tutti gli
Assessori, ai Capi Gruppo consiliari, alle Organizzazioni
Sindacali, ai Dirigenti di Assessorato, Sovraintendenti agli Studi,
Ufficio regionale del Lavoro e della massima occupazione, Ufficio
Programmazione, Statistica, Distretti scolatici, U.S.L., ed alle
varie Associazioni esistenti in Valle d'Aosta.
Si è cercato cioè di fare in modo che tutti coloro che avessero
delle critiche da farle potessero farla formalmente chiedendo anche
un confronto diretto con la Commissione.
A questo proposito devo dire che la delusione è stata fortissima
in quanto hanno risposto solo gli Assessorati, compreso il
Sovraintendente, i Sindacati e l'Associazione valdostana dei
rappresentanti di commercio. Tutti gli altri - e sono numerosi - ai
quali abbiamo spedito la bozza, non hanno ritenuto di
rispondere.
Detto questo, termino questa illustrazione degli obiettivi e
delle caratteristiche essenziali di questo disegno di legge, il
quale - ribadisco - si inserisce in una visione moderna e dinamica
delle esigenze della nostra comunità regionale.
In Commissione sono stati concordati alcuni emendamenti che
vorrei illustrare brevissimamente. All'art. 3 il 2° comma è
sostituito dal seguente: "Gli interventi formativi sono altresì
destinati a soggetti portatori di handicap, al fine di agevolare
l'integrazione sociale e l'inserimento professionale nel mondo
produttivo". Questo è un emendamento che ho proposto in sede di
discussione, perchè la formulazione che avevamo nel testo che
abbiamo distribuito era riduttiva rispetto a questa, che è molto
più ampia.
All'art. 11, al 1° comma, dopo le parole "Assessori regionali"
sono aggiunte le seguenti "o loro delegati"; questo per facilitare
la formazione del numero legale all'interno di quell'organismo.
Seguono ancora le parole "due Consiglieri regionali di cui uno
appartenente alla minoranza consiliare".
Vorrei far presente un'esigenza che è stata manifestata in
Commissione circa l'art. 13, ultimo capoverso; nonostante che la
formulazione di tale capoverso, sia dal punto di vista sintattico
che grammaticale, a noi sembrasse chiara, a qualcuno è sembrato che
si dovesse ribadire che anche questa possibilità è comunque
subordinata al parere della Consulta. Ora, per evitare di
riformulare un'altra volta questa parte dell'art. 13 diamo la
cosiddetta interpretazione autentica qui in Consiglio regionale,
dicendo che certamente anche questa possibilità deve essere
valutata da parte della Consulta. Quindi in proposito non
dovrebbero esserci più dubbi.
Sono a disposizione di
tutti coloro che desiderano avere
delle delucidazioni sui vari articoli.
PRESIDENTE:
E' aperta la discussione generale. Ha chiesto
di parlare il Consigliere Cout. Ne ha facoltà.
COUT - (P.C.I.):
Concordo con il Vice Presidente Faval
per la gran parte di quello che ha detto e siamo convinti che
quest'ampia illustrazione sia servita a chiarire molte delle
questioni che sono contemplate in questa legge e che meritano una
riflessione proprio perchè siamo di fronte ad una legge tecnica, ma
in più ad una legge con un grosso significato politico nel settore
della formazione professionale.
Direi che rispetto al quadro delle azioni formative che ci
veniva portato in Consiglio come ratifica di una deliberazione di
Giunta, con degli interventi spezzettati, casuali e molte volte
inutili, arrivare a porsi il problema di una formazione
professionale, programmata, organica, flessibile, moderna come
diceva il Consigliere Faval, sia un grosso passo. Sarà veramente
necessario che questa legge venga attuata nel più breve tempo
possibile, specialmente rispetto agli impegni ed alle scelte che
ancora si dovranno fare per mettere in piedi tutti gli uffici e la
Consulta, cui già accennava il
Consigliere Faval. Noi siamo sempre stati convinti della
necessità di arrivare ad una scelta di questo genere ed anzi a
quelle scadenze che il Vice Presidente Faval ricordava per
formulare questa legge, io aggiungerei anche altre date; fino al
luglio 1980 avevamo chiesto che la Giunta redigesse un testo di
legge sulla formazione professionale e sono molto soddisfatto di
questa risposta che è venuta con la preparazione di una legge di
questo tipo, dopo che un paio di volte in Consiglio regionale alle
nostre interpellanze ci era stato risposto che non era necessario
arrivare ad una legge di questo tipo.
E' stato fatto un ottimo lavoro; negli incontri che ci sono
stati sono state apportate alcune correzioni, su molte delle quali
siamo d'accordo, e direi che proprio perchè non concordiamo ancora
in tutto sulla legge, non penso sia necessario illustrare alcuni
emendamenti che abbiamo preparato e che sarebbe più opportuno
esaminare nel corso del dibattito articolo per articolo.
Comunque ci sono ancora alcune carenze che probabilmente era
anche difficile superare al momento della stesura della legge, e
che si dovrà cercare di colmare in futuro. Ad esempio il maggior
raccordo con l'istruzione professionale: a mio avviso, dopo la
nuova proposta di modifica dell'IPR in Valle d'Aosta, una serie di
connessioni invece di essere risolte sono maggiormente complicate.
A nostro avviso però il problema maggiore sarà quello di come verrà
attuata questa legge. Si dovrà legiferare per ciò che riguarda il
personale, in particolar modo il personale docente che dovrà essere
assunto da questi centri, ed io concordo in parte con quello che
diceva il Consigliere Faval nella sua relazione. Sono convinto che
molto probabilmente si dovrà arrivare in questa Regione - come è
stato in altre Regioni - perlomeno ad una graduatoria di insegnanti
che dovranno rendersi disponibili per andare ad insegnare in questi
centri che avremo in Valle.
In proposito mi era capitato proprio sotto mano "L'informazione
del Consiglio Regionale della Basilicata" e leggevo in un articolo
sulla formazione professionale che ci sono dei problemi per ciò che
riguarda le graduatorie degli insegnanti, che addirittura non
dovrebbero essere distinte per centri ma portate a livello
regionale perchè bisogna, secondo il nostro parere, arrivare ad un
massimo di organicità e coordinamento di questa legge, quindi anche
per quanto riguarda il personale. Ci sono e dovranno essere
individuate le sedi dei centri in base all'art. 13; l'art. 83,
proprio in riferimento a questo, ci dice anche che entro sei mesi
la Giunta dovrà scegliere queste sedi e ci vorrà anche un
regolamento per l'attuazione di questa legge.
Presenteremo alcuni emendamenti e vorrei solo illustrarne uno,
che mi sembra abbia un certo significato.
Chiederemo che venga annullato l'articolo 6 perchè pensiamo che
anche se è vero che la Sanità deve formare il personale in base
alle leggi nazionali ed anche se aspettiamo la riforma sanitaria,
siamo convinti che per ciò che riguarda la formazione professionale
non possiamo iniziare a staccare da questa legge dei settori,
perchè ciò potrebbe costituire un precedente non solo per la
Sanità, ma per qualsiasi altro settore che può andare
dall'agricoltura (specialmente se si andrà a delle convenzioni) al
settore alberghiero. Per questo pensiamo che, così com'è successo
in altre Regioni, per ciò che riguarda la formazione professionale
si può benissimo arrivare a far rientrare in questa legge anche la
sanità, tenendo presente la normativa vigente in materia sia a
livello nazionale che in Valle d'Aosta. Non vediamo quali
contraddizioni ci possono essere.
Per ciò che riguarda gli altri emendamenti, che penso siano già
stati distribuiti, farò presente di volta in volta la nostra
opinione.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Nuova Sinistra):
Innanzi tutto voglio
sottolineare l'importanza di questa legge, partendo dalla
constatazione di fatto che la più grande delle ricchezze di una
comunità consiste nella sua capacità di portare avanti delle
attività in un modo qualificato, al passo con i tempi che la
comunità sta vivendo. Quindi è molto importante questa legge anche
perchè si introduce in un settore che molte volte viene
sottovalutato; quando si parla di formazione professionale il più
delle volte si intendono quei corsi professionali dove si trattava
di creare della manodopera specializzata, ma non ai massimi
livelli, mentre va ribadito che la formazione professionale deve
comprendere - come di fatto comprende - l'acquisizione delle
nozioni sufficienti per portare avanti le attività umane a tutti i
livelli di professionalità e di capacità individuale e collettiva.
Va anche precisato che ormai, alle soglie del 2000, si è già
modificato in gran parte il concetto stesso di professionalità e di
mestiere. Un tempo, fino a non molti anni fa, un individuo
acquisiva una capacità professionale che lo accompagnava per tutta
la sua esistenza e poteva migliorare la propria capacità
professionale, ma senza uscire dall'ambito che si era scelto. Oggi
ci troviamo di fronte alla necessità di dover coprire settori che
si stanno evolvendo molto rapidamente, quindi la capacità di
individui o di gruppi di spostarsi, magari da un settore all'altro
e nell'ambito di una stessa attività, molte volte non è più
sufficiente l'acquisizione di nuova capacità derivante dalla
esperienza, ma è necessario acquisire nuove nozioni con appositi
corsi. In questo senso possiamo trarre degli esempi dal
comportamento tenuto dalle aziende più avanzate, che della
formazione professionale fanno elemento base per poter coprire il
mercato e poter essere concorrenziali. Quindi è molto importante
questa legge per le motivazioni che ho detto ed in questo concordo
con quanto ha asserito il Consigliere Cout, e con lui sono l'autore
di una serie di emendamenti che vogliono essere di stimolo e di
evidenziazione di quelle che secondo noi sono incongruenze o lacune
di questa legge. Ritengo che debba esserci la piena convinzione da
parte di tutti che proprio perchè è una legge tutto sommato nuova,
con la quale si va ad esplorare un campo che non può basarsi su dei
modelli esistenti, debba esserci da parte di tutti la precisa
volontà di apportare tutte le modifiche resesi via via necessarie
sulla base dell'esperienza.
Gli emendamenti presentati toccano quattro punti che illustro
molto rapidamente: uno, il problema della sanità; secondo me,
proprio quanto detto dal relatore, un settore così importante e
vasto come questo non può essere distaccato dalla formazione
professionale che riguarda le altre attività. Ritengo che sia
necessario, all'interno di una programmazione dell'attività
inerente alla formazione professionale, anche se molto elastica e
variabile, far confluire tutte le esigenze che sono proprie di un
settore molto particolare come quello della sanità, però ritengo
non sia positivo distaccare dalla formazione professionale questo
settore.
L'altro elemento molto importante e che mi pare stia assumendo
una rilevanza sempre maggiore, proprio sulla base di quanto detto
dal Vice Presidente Faval è che ormai il geometra, il ragioniere,
rischiano di essere titoli di studio che non servono a niente;
probabilmente si sta rivalutando un settore che era stato snobbato
per parecchi anni, che è quello della formazione professionale che
deriva dall'esercitare un mestiere magari artigianale, che
necessita di una formazione culturale e di alcune nozioni, anche
sul piano professionale, che lo portino a pari dignità di tutti gli
altri. Secondo me, una lacuna di questa legge è che di fatto non si
tratta il problema dell'apprendistato. D'accordo che ci dovrà
essere una precisa legge che tratti la materia dell'artigianato,
però ritengo che l'apprendistato, soprattutto nelle aziende
artigiane, debba in qualche misura rientrare anche nella
programmazione che riguarda tutta la formazione professionale.
Altro punto importante che mi pare non sia stato
sufficientemente colto da questa legge, è che all'interno di questa
esigenza di tener conto delle richieste che arrivano dal
territorio, è necessario inserire quelle strutture che sono
esistenti e che possono svolgere una funzione importante in questo
senso e che sono le Comunità Montane. In ultimo, è importante
definire bene, all'interno della legge, che la formazione
professionale non è fatta una volta per tutte, a livelli bassi, ma
deve essere un metodo di intervento, una struttura che è in grado
di intervenire a tutti i livelli della professionalità, per cui si
propone un emendamento aggiuntivo all'art. 21 per dare la
possibilità a questa legge di poter intervenire a livelli anche
elevati di capacità professionale, tipo marketing, che non si
possono distaccare da un concetto di formazione professionale anche
se si tratta di specializzazioni molto avanzate, che possono essere
necessarie ad individui che magari dopo moltissimi anni che
esercitano una professione o un lavoro si trovano nella necessità
di competere con l'evoluzione tecnologica e di mercato.
La Regione pertanto deve poter svolgere un ruolo di indirizzo,
di coordinamento e di ausilio anche in questo senso, stabilendo dei
rapporti corretti con le aziende che necessitano di avere
manodopera ulteriormente specializzata.
Complessivamente il giudizio sulla legge è buono, se si intende
accogliere questi emendamenti ritengo che il nostro giudizio
diventerà ancora più positivo.
PRESIDENTE:
E' chiusa la discussione generale. Ha chiesto
di parlare il Vice Presidente Faval. Ne ha facoltà.
FAVAL - (U.V.):
Prima di rispondere ai Consiglieri Cout e
Carlassare, devo fare ammenda rispetto ad una dimenticanza grave
nel mio precedente intervento: non ho menzionato fra coloro che
hanno risposto alle nostre sollecitazioni, i Sindacati, con i quali
abbiamo avuto un confronto molto utile e valido. Va infatti
riconosciuto al Sindacato un grosso sforzo di ricerca e di analisi
nei confronti di questa legge e dato loro atto che la
collaborazione con essi è stata positiva e concreta.
Detto questo che mi sembrava doveroso, per venire alle
osservazioni dei Consiglieri Carlassare e Cout, innanzi tutto
prendo atto con soddisfazione dei giudizi positivi che hanno dato
al lavoro che è stato compiuto. Circa poi alcune osservazioni
puntuali che sono state fatte - e prenderei in considerazione
quelle che non riguardano gli emendamenti sui quali discuteremo di
volta in volta - il Consigliere Cout dice che è necessario avere
una graduatoria composta seguendo dei criteri di un certo tipo che
sono esistenti.
Noi abbiamo fatto una scelta precisa che è quella di evitare di
avere dei vincoli che invece ci porrebbe una graduatoria. Sappiamo
bene come vengono formulate le graduatorie, cioè in base a criteri
standard, per cui un titolo di studio ha un certo valore e via di
seguito, dando per scontato che il possesso di un titolo di studio
corrisponda alla capacità da parte del titolare di svolgere un
determinato lavoro. Siccome è dimostrato che ciò non è vero - e
ricordo in proposito che un Consigliere, nostro collega diceva
qualche tempo fa di aver assunto un geometra, il quale non era
capace di calcolare l'area del trapezio - siamo del parere che non
dobbiamo dare nulla per scontato, semmai dare per scontato il
contrario sulla base dell'esperienza, per cui intendiamo rivolgerci
a coloro che hanno dimostrato nei vari settori nei quali agiscono
una abilità professionale tale da poter trasmettere con correttezza
e validità agli alunni delle capacità professionali che noi
vorremmo fossero di altissima qualità.
Non si deve credere infatti che si possa accedere alla
formazione professionale in funzione del conseguimento di un pezzo
di carta; al contrario, sosteniamo la necessità che la formazione
professionale debba essere di qualità talmente elevata per cui
siano poi le aziende, i settori interessati, a venire a cercare
direttamente nei nostri corsi i ragazzi che ne usciranno. Dobbiamo
quindi avere il coraggio di agire con degli strumenti nuovi, se
abbiamo verificato, come credo, che gli strumenti fin qui
utilizzati non hanno dato dei risultati positivi. Bisogna avere il
coraggio di innovare. Questo significa anche che il Consiglio
regionale dovrà prestare l'attenzione necessaria perchè di volta in
volta si corregga ciò che nella legge si sarà dimostrato non utile
o non valido.
Per quanto riguarda invece l'apprendistato che qui viene
considerato come una lacuna perchè non viene trattato da questo
disegno di legge, dirò che è stata anche questa una scelta precisa,
ritenendo che il concetto di apprendistato si collochi in una
logica diversa rispetto a quella che qui cerchiamo di mettere in
atto.
A nostro avviso la figura dell'apprendista si rifà piuttosto ad
un concetto di carattere giuridico-sindacale, di rapporti fra il
datore di lavoro e l'apprendista, pertanto la materia, vista in
questa luce, non poteva essere trattata in questo disegno di
legge.
C'è un aspetto di carattere generale molto importante al quale
hanno accennato i Consiglieri Cout e Carlassare ed è quello
relativo alla Sanità, all'art. 6.
Ribadisco quanto ho espresso in precedenza ed aggiungo che
questa è una scelta politica che, ci rendiamo conto, può essere
condivisa oppure no. E' una scelta politica precisa che tiene conto
di quella che è la delicatezza del settore in relazione anche a
quel subbuglio che ha rappresentato la riforma che non soddisfa
nessuno, che non riesce ad incidere in termini concreti la realtà,
per cui pensiamo che sia utile esaminarla e trattarla con un
rendimento specifico del settore. Si citano esempi di altre Regioni
che hanno inserito questo settore nella formazione professionale
generale: è pur vero, però insisto sulla necessità che noi in Valle
d'Aosta facciamo i Consiglieri regionali della Valle d'Aosta e
questo significa tener conto di quella che è la nostra realtà, le
disponibilità che abbiamo anche sul piano tecnico-giuridico, sulla
base di quanto lo Statuto ci consente di fare ed in relazione a ciò
accentuare al massimo le nostre capacità di intervento.
PRESIDENTE:
Do lettura dell'articolo 1:
TITOLO I
SISTEMA DI ORIENTAMENTO E FORMAZIONE PROFESSIONALE
Art. 1
Finalità
La Valle d'Aosta per le competenze che le derivano dallo
Statuto, dalla legge 16 maggio 1978,. n. 196 e dal D.P.R.
22
febbraio 1982, n. 182, disciplina le attività di orientamento e
formazione professionale quali settori di intervento di un sistema
formativo unitario.
Le attività di orientamento, promosse e attuate dalla
Regione, sono finalizzate ad una scelta autonoma e consapevole dei
giovani per il loro primo inserimento nell'attività formativa,
nonchè all'inserimento degli adulti ed alla mobilità, all'interno
del mercato del lavoro, dei lavoratori occupati.
La formazione professionale, strumento della politica attiva del
lavoro, ha per scopo di rendere effettivo l'esercizio del diritto
al lavoro e alla sua libera scelta e di favorire la cultura
professionale dei lavoratori.
La formazione professionale si svolge nel quadro degli obiettivi
della programmazione economica e del piano regionale di sviluppo e
tende a favorire l'occupazione, la produzione, l'evoluzione
dell'organizzazione del lavoro in armonia con il progresso
scientifico e tecnologico.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 2:
TITOLO II
CRITERI, PROGRAMMAZIONE, GESTIONE DEGLI INTERVENTI DI
FORMAZIONE PROFESSIONALE
CAPO I
CRITERI, DESTINATARI, TIPOLOGIA DEGLI INTERVENTI
Art. 2
Criteri informatori
Il sistema formativo regionale è:
programmato, in quanto riconduce tutte le attività formative ad
un unico momento programmatorio;
organico, in quanto coordina le molteplici esigenze di
formazione e le correla in un quadro omogeneo di obiettivi
formativi;
flessibile, in quanto organizzato in cicli formativi rispondenti
alle esigenze differenziate degli utenti, alla dinamica del mondo
del lavoro ed alla evoluzione tecnologica;
pluralistico, in quanto valorizza come servizio pubblico le
proposte formative e le possibilità gestionali, purchè rispondenti
alla programmazione regionale, presenti nel territorio.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 3:
Art. 3
Destinatari
Gli interventi formativi sono destinati a tutti i cittadini che
abbiano assolto l'obbligo scolastico o ne siano stati prosciolti e
mirano ad offrire opportunità formative ricorrenti lungo l'intero
arco della vita di lavoro, in un quadro di educazione
permanente.
Gli interventi formativi sono altresì destinati alla
riqualificazione dei soggetti portatori di handicaps, che
necessitano di riconversione professionale.
E' impedita a norma della legge 9. 12.1977, n. 903, qualsiasi
forma di discriminazione basata sul sesso per quanto riguarda
l'accesso ai diversi tipi di corso ed i contenuti stessi.
PRESIDENTE:
All'art. 3 ci sono due emendamenti che si
sovrappongono.
Ha chiesto di parlare il Consigliere Cout. Ne ha facoltà.
COUT - (P.C.I.):
Dato che è lo stesso emendamento,
ritiriamo il nostro.
PRESIDENTE:
Viene ritirato l'emendamento proposto dai
Consiglieri Cout e Carlassare, metto in approvazione l'emendamento
proposto dalla Commissione consiliare che consiste nel sostituire
il secondo comma con il seguente: "Gli interventi formativi sono
altresì destinati alla riqualificazione dei soggetti portatori di
handicaps, che necessitano di riconversione professionale".
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Metto in approvazione l'articolo 3 nel testo
emendato:
Art. 3
Destinatari
Gli interventi formativi sono destinati a tutti i cittadini che
abbiano assolto l'obbligo scolastico o ne siano stati prosciolti e
mirano ad offrire opportunità formative ricorrenti lungo l'intero
arco della vita di lavoro, in un quadro di educazione
permanente.
Gli interventi formativi sono altresì destinati a soggetti
portatori di handicaps, al fine di agevolarne l'integrazione
sociale e l'inserimento professionale nel mondo produttivo.
E' impedita a norma della legge 9 dicembre 1977, n. 903,
qualsiasi forma di discriminazione basata sul sesso per quanto
riguarda l'accesso ai diversi tipi di corso e i contenuti dei corsi
stessi.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 4:
Art. 4
Tipologia degli interventi
In relazione ai fini di cui all'art. 1, la Regione attua un
sistema di formazione atto ad assicurare le conoscenze
teoriche-tecnologiche e le abilità pratico-operative relative ai
vari ruoli professionali nei settori produttivi di beni e di
servizi, pubblici e privati, sia che si tratti di lavoro
subordinato, di lavoro autonomo, di lavoro associato, di attività
professionali libere.
Il sistema formativo regionale è rivolto all'orientamento,
alla qualificazione, alla specializzazione, all'aggiornamento, al
perfezionamento, alla riqualificazione dei lavoratori e ad ogni
altra iniziativa finalizzata a soddisfare particolari esigenze
formative e rientranti nelle finalità della presente legge. In
particolare la Regione promuove interventi volti:
a) alla qualificazione, per l'inserimento nelle attività
lavorative dei giovani usciti dalla scuola dell'obbligo o in
possesso di una preparazione superiore;
alla qualificazione, riqualificazione, aggiornamento,
perfezionamento e specializzazione per i lavoratori occupati,
disoccupati o in C.I.G. ad ogni livello tecnico
professionale;
all'orientamento-preformazione per soggetti portatori di
handicap al fine di agevolarne l'inserimento nelle iniziative di
formazione professionale.
PRESIDENTE:
Metto in approvazione l'articolo 4:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 5:
Art. 5
Struttura ciclica e modulare degli interventi
Le iniziative di formazione professionale sono realizzate
attraverso corsi professionali.
I corsi consistono in un insieme organico di attività
pratico-teoriche e possono prevedere fasi o periodi di tirocinio
pratico in azienda.
Constano di uno o più cicli e in ogni caso non più di
quattro, ciascuno di durata non superiore alle seicento
ore.
Il ciclo è un periodo di formazione, a struttura modulare,
rivolto ad un gruppo di utenti definito per indirizzo professionale
e per livello di conoscenze teorico-pratiche di base ed è
finalizzato al conseguimento di un prefissato obiettivo
formativo.
Non è ammessa la percorrenza continua di più di quattro cicli
non intercalata da idonee esperienze di lavoro fatta eccezione per
gli allievi portatori di menomazioni fisiche, psichiche o
sensoriali.
PRESIDENTE:
Metto in approvazione l'articolo 5:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 6:
Art. 6
Personale sanitario e socio-assistenziale
Alla formazione professionale del personale del servizio
socio-sanitario regionale si provvede mediante apposita legge e
secondo le indicazioni del piano socio-sanitario regionale.
PRESIDENTE:
Ha chiesto di parlare il Consigliere Cout. Ne
ha facoltà.
COUT - (P.C.I.):
Avevo già spiegato prima le motivazioni
per le quali abbiamo presentato questo emendamento; vorrei solo
aggiungere due osservazioni.
Noi abbiamo appena votato l'art. 2 dove si dice che il sistema
formativo regionale è programmato in quanto riconduce tutte le
attività formative ad un unico momento programmatorio. Ho anche
letto abbastanza attentamente l'art. 34 - che fra l'altro aveva
citato in parte il Vice Presidente Faval - per il quale penso non
siano stati presentati degli emendamenti, che dice al secondo comma
che "dall'entrata in vigore della presente legge ricadono nella
normativa in essa prevista tutti gli interventi comunque inerenti
alla formazione professionale, realizzati in qualsiasi settore
dell'attività produttiva e dei servizi, gestiti direttamente o
sovvenzionati dalla Regione in applicazione di disposizioni
regionali".
Mi sembra che con questa modifica all'art. 6, fatta all'ultimo
momento dopo che già erano avvenuti incontri e la Commissione aveva
elaborato questo progetto di legge, si vada completamente contro lo
spirito con cui si era impostata questa legge. Vorrei anche
aggiungere che non vedo i motivi per cui questa attività di
formazione del personale sanitario, pur facendo riferimento alle
disposizioni nazionali, al piano sanitario regionale, non possa
rientrare in una programmazione. Se si incomincia a tener fuori un
settore e in futuro la cosa si ripeterà, si potrà fare al limite il
10% di formazione attraverso i centri pubblici, penso che ci
rimarrà ben poco di programmato in questo settore.
Quindi il nostro emendamento propone di eliminare l'art. 6 o
arrivare in via subordinata ad una definizione diversa di questo
articolo.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Au moment de la discussion de la loi,
j'avais prié M. Faval de prendre en considération cet amendement à
cause du fait que dans la plupart des régions qui ont déjà
légiféré, on a prévu une loi particulière dans le domaine de la
santé, à la suite des questions qu'il y a encore à discuter à
niveau national sur les professions sanitaires. Si on prévoit à
l'intérieur de cette loi le tout, sans faire exception dans le
domaine de la santé, ce sera impossible de faire les cours et ce
sera même difficile de gérer ceux qu'on est déjà en train
d'effectuer. C'est uniquement dans ce sens qu'on a prié d'ajouter
cet article, mais on prévoit que la matière soit réglée par une loi
régionale, qui devra tenir compte de l'existence d'une
loi-cadre.
Pour le reste, je pense qu'on peut faire référence aux lois du
Veneto et de l'Emilia-Romagna, qui ont déjà fait une loi dans ce
secteur en prévoyant une loi particulière dans le domaine de la
santé.
Quant à la proposition d'amendement qui propose "in alternativa
con le leggi dello Stato", si ça peut ranger les choses, je pense
que c'est possible.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
L'emendamento recita così: "Il personale
sanitario e socio-assistenziale, le attività rivolte
all'aggiornamento e alla riqualificazione degli operatori dei vari
settori, sono disciplinate dalla presente legge, nel quadro di una
normativa statale e vigente in materia, e tenendo conto delle
indicazioni del piano socio-sanitario regionale".
Allora insisterei sulla necessità di lasciarlo così ed
aggiungerei che rispetto alle osservazioni fatte dal Consigliere
Cout circa altri articoli della legge che prevedono che questa deve
essere una normativa che riguarda tutta la formazione
professionale, è chiaro che questo si rivolge a tutto ciò che non è
previsto dalla legge stessa. Se la legge dice che il settore
sanitario verrà regolamentato con una normativa specifica, è chiaro
che così si farà.
PRESIDENTE:
C'è un emendamento soppressivo dell'art. 6;
lo metto in approvazione:
ESITO DELLA VOTAZIONE
Presenti: 28
Votanti: 27
Favorevoli: 7
Contrari: 20
Astenuti: 1 (Minuzzo)
Il Consiglio non approva
PRESIDENTE:
In via subordinata c'è un altro emendamento
che propone la sostituzione con un altro articolo 6.
Ha chiesto di parlare il Consigliere Cout. Ne ha facoltà.
COUT - (P.C.I.):
Vorrei chiarire meglio questo
emendamento subordinato, nel senso che la differenza che c'è fra
l'art. 6 e questo sta nel fatto che queste attività che sono
rivolte alla formazione, all'aggiornamento e riqualificazione, pur
tenendo conto delle indicazioni del piano socio-sanitario di tutta
la normativa vigente statale, secondo l' emendamento sostitutivo
devono rientrare in questa legge, questo vuol dire che faranno
parte di un'attività programmatoria ed andranno avanti assieme agli
altri. C'erano delle difficoltà per fare entrare nella
programmazione annuale e pluriennale le attività che dipendono dai
fondi CEE a disposizione; alla fine si è capita l'importanza di
inserire anche queste attività in una programmazione pluriennale e
annuale, e penso che anche questo possa rientrare in questa
logica.
Per quanto riguarda le esperienze di altre Regioni, è vero che
siamo Consiglieri della Regione Valle d'Aosta, ma possiamo tenere
conto di quello che è stato detto in Emilia, possiamo anche tenere
conto di quello che è stato messo nella legge n. 8 del 1980, sulla
formazione professionale, dove allo articolo 21, per ciò che
riguarda le norme per la formazione degli operatori sanitari, si
dice che l'attività rivolta alla formazione, aggiornamento e
riqualificazione degli operatori sanitari è disciplinata dalla
presente legge nel quadro delle normative statali vigenti in
materia.
Mi sembra che sono interpretazioni diverse che si possono fare;
se in Valle d'Aosta vogliamo fare una buona legge sulla formazione
professionale, dobbiamo farla in modo che comprenda tutte le
attività nel modo programmato, coordinato ed organico.
L'emendamento sostitutivo chiede che si faccia questo.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
Solo per ribadire che non è il caso che
ripeta quanto detto prima per spiegare che non accettiamo
l'emendamento.
PRESIDENTE:
Metto in approvazione l'emendamento:
ESITO DELLA VOTAZIONE
Presenti: 27
Votanti: 26
Favorevoli: 7
Astenuti: 1 (Minuzzo)
Contrari: 19
Il Consiglio non approva
PRESIDENTE:
Metto in approvazione l'articolo 6 nel testo
originario:
ESITO DELLA VOTAZIONE
Presenti: 27
Votanti: 26
Favorevoli: 19
Astenuti: 1 (Minuzzo)
Contrari: 7
Il Consiglio approva
PRESIDENTE:
C'è un articolo 6 bis presentato dai
Consiglieri Cout e Carlassare. Ha chiesto di parlare il Consigliere
Cout. Ne ha facoltà.
COUT - (P.C.I.):
E' vero che la discussione per ciò che
riguarda la legge sull'artigianato è ferma perchè si aspetta la
normativa nazionale, anche se la cosa può essere abbastanza
discutibile, però penso che il problema degli apprendisti, pur
essendo in gran parte riferiti all'artigianato, possa cominciare a
vedere un minimo di soluzione per ciò che riguarda il collegamento
con la formazione professionale.
Noi con questo emendamento non andiamo ad incidere su quelli che
possono essere i contratti di lavoro o su questioni sindacali; è
solo un emendamento che dà la possibilità agli apprendisti di
disporre di ore e di denari anche per poter partecipare a questa
attività di formazione professionale. Naturalmente queste
agevolazioni si prevede che possano anche andare nei confronti di
artigiani e piccoli imprenditori, che possano mettere a
disposizione i loro locali per questa attività di formazione
professionale. Altrimenti siamo convinti che per ciò che riguarda
questo settore l'attività di formazione professionale la si
dovrebbe aspettare ancora per un bel po'.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Nuova Sinistra):
Vorrei ribadire un
concetto cui ho già fatto cenno in sede di dibattito generale.
Proprio perchè noi ci troviamo di fronte ad una profonda modifica
del mestiere, dell'attività umana, dove i canoni che avevano una
loro validità fino a dieci anni fa sono praticamente scomparsi o
stanno scomparendo, ritengo che un settore molto importante come
quello dell'artigianato, soprattutto in una Regione come la nostra,
dove si utilizzano gli apprendisti, debba rientrare pienamente
all'interno di una legge di formazione professionale. Dobbiamo
tener presente che ormai dire artigiano non vuol dire solo barbiere
o sarto o calzolaio, ci troviamo di fronte ad attività artigiane
con relativo utilizzo di apprendista, perchè è soprattutto in
questi tipi di aziende che c'è l'apprendista che non troviamo
invece nella grande industria, ma in attività artigiane che sono,
dal punto di vista tecnologico e dal punto di vista della capacità
professionale, decisamente all'avanguardia, per cui la formazione
professionale di questa figura non può essere demandata solo alla
pratica che il ragazzo acquisisce all'interno di quella che una
volta era la bottega e adesso diventa un laboratorio molto avanzato
dal punto di vista tecnologico, ma deve essere inserita nella
programmazione generale che riguarda la formazione
professionale.
Teniamo presente che in questo senso, oltre che ad una legge che
regolamenti tutto l'artigianato stanno venendo avanti delle
richieste per quanto riguarda gli artigiani, proprio di avere delle
agevolazioni a tutti i livelli, quindi anche per quanto riguarda la
formazione professionale per poter avere degli apprendisti che,
diversamente si trovano in difficoltà ad assumere sia per i costi
che per la normativa che molte volte impedisce di formare della
manodopera qualificata usufruendo solo delle strutture
aziendali.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Concordo con l'emendamento
presentato dai Consiglieri Cout e Carlassare, anche perchè ho
presentato la proposta di legge n. 496, che forse i colleghi più
solerti hanno già letto, di modifica alla legge regionale
10.5.1957, che disciplina l'iscrizione all'Albo delle imprese
artigiane.
Fra l'altro in questa proposta di legge viene previsto che per
l'iscrizione all'albo delle imprese artigiane il titolare possieda
una adeguata capacità professionale (e segue un elenco di cosa si
intende per adeguata capacità professionale) per cui i corsi per
l'istituzione dei quali è stato presentato l'emendamento, poi si
identificano nella legge regionale sull'artigianato.
Non so ancora se il Vice Presidente Faval, che è stato il
maggior artefice della presentazione di questa legge sulla
formazione professionale, accetterà l'emendamento or ora proposto,
e abbia già preso visione della proposta di legge che ho
presentato, ma vorrei che ne tenesse conto in quanto questa
dovrebbe andare in discussione fra breve.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
Ho detto in precedenza che la questione
dell'apprendistato, a nostro parere, si colloca in una logica
diversa rispetto a quella che stiamo regolamentando qui, nel senso
che l'apprendista è più che altro una figura tecnico-giuridica e
sindacale che deve essere ridefinita e sappiamo tutti che ci sono
in questa materia delle proposte anche a livello nazionale, per cui
ci è sembrato che non fosse opportuno inserire la figura
dell'apprendista in questa legge, proprio perchè - come anche il
Consigliere Minuzzo dice nell'illustrare ciò che sta per proporre
al Consiglio regionale - l'apprendista deve avere un'adeguata
formazione professionale. Noi qui stiamo trattando di questo: cosa
poi diventerà colui che tale formazione ha ricevuto non sappiamo.
Quindi ribadisco che quella figura non possa essere regolamentata
perchè occorre prima ride-finire i rapporti giuridico-sindacali fra
l'apprendista e il datore di lavoro.
Noi facciamo formazione professionale che è una fase precedente
rispetto a questa. Pertanto l'emendamento riteniamo di non poterlo
accogliere.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Nuova Sinistra):
Per dichiarazione di voto.
Vorrei ribadire che per formazione professionale non si può
intendere solo quella che si fa prima dell'immissione nel mondo del
lavoro, ma deve necessariamente intendersi - e mi pare che questo
spirito accompagni tutta la legge - anche quella formazione
professionale che è conseguente allo svolgimento di un'attività o
che accompagna una specializzazione ulteriore o diversa.
Senza entrare nel merito della definizione della figura
giuridico-sindacale dell'apprendista, ritengo che però dare la
possibilità all'apprendista di inserirsi in un progetto di
formazione professionale sia un aspetto positivo e per
l'apprendista e per il titolare dell'azienda dove l'apprendista
esercita la sua attività.
Diversamente ci troviamo di fronte ad un aspetto della
formazione professionale che sfugge totalmente dalla volontà
programmatoria della Regione, in quanto formazione professionale in
ogni caso accompagna il maturare dell'apprendimento e sarà
demandata solo all'imprenditore con tutti i limiti e le
contraddizioni che ne derivano.
PRESIDENTE:
Metto in approvazione l'emendamento
presentato dai Consiglieri Cout e Carlassare:
ESITO DELLA VOTAZIONE
Presenti: 27
Votanti: 27
Favorevoli: 9
Contrari: 18
Il Consiglio non approva
PRESIDENTE:
Do lettura dell'art. 7
CAPO II
PROGRAMMAZIONE
Art. 7
Criteri di programmazione
La Regione adotta per le attività di orientamento e
formazione professionale il metodo della programmazione che
costituisce il momento attuativo del piano regionale di
sviluppo.
La programmazione è ispirata al principio della flessibilità
e non ripetitività dei corsi di formazione professionale e si
articola in piani triennali e programmi annuali.
PRESIDENTE:
All'art. 7 c'è un emendamento dei Consiglieri
Cout e Carlassare. Ha chiesto di parlare il Consigliere Cout. Ne ha
facoltà.
COUT - (P.C.I.):
Prima di chiarire i motivi che ci hanno
portato a presentare questo emendamento, vorrei dire che rispetto
all'emendamento che abbiamo votato adesso, era nostra intenzione
presentare, in caso fosse respinto, un ordine del giorno in cui si
impegna la Giunta regionale di presentare al più presto un'apposita
proposta in Consiglio, per definire meglio il problema degli
apprendisti e della relativa formazione professionale.
Non abbiamo potuto presentarlo perchè la rigidità del
Regolamento imporrebbe di votare questo ordine del giorno durante
la discussione generale della legge e ci sarebbe piaciuto sentire
in proposito quale impegno si prenderebbe la Giunta su questo
problema, per cui presenteremo un'interpellanza o mozione in
proposito.
Per quanto riguarda l'art. 7, abbiamo inteso aggiungere questo
nuovo comma perchè secondo noi è importante far sì che le Comunità
Montane, che sono l'unità territoriale minima di programmazione,
vengano tenute in considerazione proprio in questa che vuol essere
un'attività che va a fare riferimento ad una programmazione
regionale.
Ed anche all'art. 11 nella composizione della Consulta,
chiediamo che ci siano dei rappresentanti delle Comunità Montane
che dovrebbero essere sentiti.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
Per quanto riguarda l'impegno che il
Consigliere Cout chiede alla Giunta regionale per la definizione
del problema degli apprendisti, io non faccio parte della Giunta ma
penso di poter dire che l'esecutivo ha dimostrato, nel presentare
questo disegno di legge, la volontà e disponibilità a concludere il
discorso; pertanto non appena avremo terminato l'iter di questo
provvedimento legislativo, inizieremo l'altro nell'ordine che
avevamo previsto.
Per quel che riguarda le Comunità Montane, abbiamo ritenuto di
non inserirle con tutti gli organi della nostra Regione. Anche qui
si tratta di una scelta precisa, che conoscete e che potete anche
non condividere, così come noi ci permettiamo di non condividere
alcune delle vostre valutazioni politiche, perchè riteniamo che non
sia un organismo che possa, in termini pratici, partecipare a
questo tipo di funzioni.
PRESIDENTE:
Metto in approvazione l'emendamento:
ESITO DELLA VOTAZIONE
Presenti: 27
Votanti: 27
Favorevoli: 9
Contrari: 18
Il Consiglio non approva
PRESIDENTE:
Metto in votazione l'art. 7 nel testo
originario:
ESITO DELLA VOTAZIONE
Presenti: 27
Votanti: 18
Favorevoli: 18
Astenuti: 9 (Bajocco, Carlassare, Carral, Cout, Dolchi, Mafrica,
Minuzzo, Péaquin e Tonino)
Il Consiglio approva
PRESIDENTE:
Do lettura dell'art. 8:
Art. 8
Procedure
La Giunta regionale, nell'ambito delle linee del piano di
sviluppo regionale di cui alla legge regionale 15 maggio 1978, n.
12, sulla base delle indicazioni fornite dal servizio di formazione
e orientamento professionale di cui al successivo art. 27, tenuto
conto dei pareri espressi dalla Consulta regionale per la
formazione professionale di cui all'art. 11 della presente legge,
presenta una proposta di piano triennale per la formazione
professionale.
Tale proposta è presentata entro il 31 marzo al Consiglio
regionale che, previo parere della Commissione consiliare
competente, la approva entro 60 giorni dalla data di
presentazione.
La Giunta regionale, sulla base del piano triennale, presenta
una proposta di programma annuale che deve essere approvata dal
Consiglio regionale entro il mese di giugno di ogni anno.
PRESIDENTE:
Metto in approvazione l'articolo 8:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 9:
Art. 9
Piano triennale
Il piano triennale della formazione professionale
specifica:
le linee di intervento e le priorità per i vari settori, ivi
compresi i progetti speciali da proporre per il finanziamento da
parte del Fondo Sociale Europeo;
la previsione globale di spesa e la sua ripartizione per
esercizi finanziari e per i settori di intervento;
i tempi, i criteri e i finanziamenti degli interventi rivolti
all'adeguamento delle strutture regionali di formazione, nonchè
alla installazione di nuove sedi;
gli interventi rivolti a sostenere ed a migliorare sotto il
profilo contenutistico, tecnico e metodologico-didattico il sistema
formativo regionale, compresi i corsi di formazione e aggiornamento
per i docenti e per gli operatori della formazione professionale e
relativa previsione di spesa;
le modalità degli interventi di orientamento di cui all'art. 26
della presente legge e relativa previsione di spesa;
le ricerche e gli studi per iniziative di osservazione
permanente sul mercato del lavoro di cui all'art. 30 della presente
legge e relativa previsione di spesa;
il censimento delle strutture scolastiche pubbliche presenti
nella Regione, con particolare riferimento alla localizzazione,
alla tipologia degli indirizzi didattici, alla capacità ricettiva
di allievi e alla dotazione di strumentazione elaboratori
didattici, ai fini di una eventuale loro utilizzazione per la
formazione professionale;
il volume e la tipologia delle iniziative formative da riservare
alla gestione regionale o alla gestione convenzionata;
le previsioni di massima del numero delle unità da qualificare,
specializzare, riqualificare, aggiornare nei diversi settori di
intervento. Il piano deve prevedere il massimo utilizzo delle
strutture regionali di formazione professionale.
PRESIDENTE:
Metto in approvazione l'articolo 9:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 10:
Art. 10
Programma annuale
Il programma annuale, tenuto conto delle previsioni, dei
criteri e delle modalità stabiliti dal piano triennale,
specifica:
l'impegno di spesa riferibile all'esercizio finanziario
nell'ambito della previsione globale di finanziamento triennale,
con l'indicazione dei costi delle attività programmate;
i settori di intervento, il numero delle unità da qualificare,
specializzare, riqualificare o aggiornare nell'anno, in ciascuno di
essi;
il numero, il tipo e la durata dei corsi, la loro articolazione
in cicli formativi, la loro localizzazione, il numero degli allievi
per ogni corso;
i progetti speciali da proporre per il finanziamento da parte
del Fondo Sociale Europeo;
le unità di personale docente e non docente;
gli interventi da realizzarsi mediante gestione regionale o
gestione convenzionata;
l'ammodernamento o l'ampliamento delle sedi e delle
attrezzature dei Centri di Formazione Professionale a gestione
regionale;
le tipologie degli interventi, la produzione di sussidi e
materiali multimediali eventualmente da affidare ad Istituti
specializzati, le attività seminariali e di convegni da realizzare
relativamente al settore dell'orientamento;
gli oggetti degli studi e delle ricerche da attivare ed
eventualmente affidare ad Istituti specializzati, nonchè le
modalità ed i termini di convenzionamento, in relazione alla
attività dell'ufficio per l'osservazione sul mercato del lavoro, di
cui al successivo art. 30.
PRESIDENTE:
Metto in approvazione l'articolo 10:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 11:
Art. 11
Consulta regionale per la formazione professionale
E' istituita con decreto del Presidente della Giunta
regionale, la Consulta regionale per la formazione professionale
con compiti di consultazione e proposta.
Tale Consulta è composta da:
il Presidente della Giunta regionale o suo delegato -
Presidente;
gli Assessori regionali;
il Sovraintendente agli Studi della Valle d'Aosta;
il responsabile del Servizio di Formazione e Orientamento
Professionale;
tre rappresentanti degli enti territoriali designati
dall'Associazione Sindaci;
il Direttore dell'Ufficio regionale del Lavoro e della
Massima Occupazione;
tre rappresentanti designati dalle Organizzazioni Sindacali
dei lavoratori dipendenti;
tre rappresentanti designati dalle Organizzazioni dei datori
di lavoro, dei lavoratori autonomi e del movimento
cooperativo;
i Presidenti dei distretti scolastici della Regione;
un esperto designato dal Presidente della Giunta;
il responsabile dell'Ufficio Studi e Programmazione
regionale;
un esperto dell'I. S. F. O. L.
Per la formulazione dei pareri richiesti ai sensi della
presente legge è previsto un termine perentorio di 30 giorni a
decorrere dal momento della richiesta del parere stesso, trascorso
il quale l'atto si considera valido a tutti gli effetti, anche in
assenza del parere.
Ai compiti di segreteria della Consulta provvede l'Ufficio
per gli interventi formativi di cui all'art. 28 della presente
legge.
PRESIDENTE:
All'art. 11 vi sono due emendamenti, due
della Commissione e due dei Consiglieri Cout e Carlassare. Fra gli
emendamenti della Commissione uno è identico a quello dei
Consiglieri Cout e Carlassare.
Metto in approvazione il primo emendamento della Commissione che
è uguale a quello dei Consiglieri Cout e Carlassare e che aggiunge
dopo le parole: "Assessori regionali" le parole "o loro delegati";
successivamente si dice sia nell'uno che nell'altro emendamento,
"due Consiglieri regionali di cui uno appartenente alla minoranza
consiliare":
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
C'è ancora un emendamento presentato dai
Consiglieri Cout e Carlassare che riguarda i rappresentanti degli
enti territoriali. C'è la proposta di portare a nove i tre
rappresentanti degli enti territoriali, di cui otto delle Comunità
Montane e uno del Comune di Aosta. Questa è la sostanza
dell'emendamento. Lo metto in approvazione:
ESITO DELLA VOTAZIONE
Presenti: 27
Votanti: 27
Favorevoli: 9
Contrari: 18
Il Consiglio non approva
PRESIDENTE:
Metto in approvazione l'articolo 11 nel testo
emendato:
Art. 11
Consulta regionale per la formazione professionale
E' istituita, con decreto del Presidente della Giunta
regionale, la Consulta regionale per la formazione professionale
con compiti di consultazione e proposta.
Tale Consulta è composta da:
il Presidente della Giunta regionale o suo delegato -
Presidente;
gli Assessori regionali o loro delegati;
due Consiglieri regionali di cui uno appartenente alla
minoranza consiliare;
il Sovraintendente agli Studi della Valle d'Aosta;
il responsabile del Servizio di Formazione e orientamento
professionale;
tre rappresentanti degli enti territoriali designati
dall'Associazione Sindaci;
il Direttore dell'Ufficio Regionale del Lavoro e della
Massima Occupazione;
tre rappresentanti designati dalle Organizzazioni Sindacali
dei lavoratori dipendenti;
tre rappresentanti designati dalle Organizzazioni dei datori
di lavoro, dei lavoratori autonomi e del Movimento
cooperativo;
i Presidenti dei Distretti scolastici della Regione;
un esperto designato dal Presidente della Giunta;
il responsabile dell'Ufficio Studi e Programmazione
Regionale;
un esperto dell'I. S. F. O. L..
Per la formulazione dei pareri richiesti ai sensi della presente
legge è previsto un termine perentorio di trenta giorni a decorrere
dal momento della richiesta del parere stesso, trascorso il quale
l'atto di considera valido a tutti gli effetti, anche in assenza
del parere.
Ai compiti di segreteria della Consulta provvede l'ufficio per
gli interventi formativi di cui all'art. 28 della presente
legge.
ESITO DELLA VOTAZIONE
Presenti: 27
Votanti: 18
Astenuti: nove (Bajocco, Carlassare, Carrai, Cout, Dolchi,
Mafrica, Minuzzo, Péaquin, Tonino)
Favorevoli: 18
Il Consiglio approva
PRESIDENTE:
Do lettura dell'art. 12:
CAPO III
GESTIONE DEGLI INTERVENTI
Art. 12
Strutture e attività di formazione professionale
Il sistema di formazione professionale può essere realizzato in
strutture e attività a gestione regionale e in strutture e attività
a gestione convenzionata.
Le strutture di formazione professionale vengono denominate
Centri di formazione professionale.
I Centri di formazione professionale sono unità logistiche con
carattere di stabilità e continuità, impegnate in attività
formative mono o plurisettoriali, dotate in misura adeguata di
ambienti, laboratori, servizi, attrezzature e del personale
necessario idonei ad assicurare la progettazione, l'organizzazione
e lo svolgimento degli interventi formativi previsti dal piano
triennale e dal programma annuale.
Le attività di cui al primo comma sono unità didattiche
progettate in presenza di fabbisogni specifici, senza carattere
ricorrente, realizzate in ambienti idonei.
PRESIDENTE:
Metto in approvazione l'articolo 12:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 13:
Art. 13
Centri e attività di formazione professionale a gestione
regionale
I Centri di formazione professionale a gestione regionale
fanno capo funzionalmente e organizzativamente al Servizio di
Formazione e Orientamento Professionale ed hanno autonomia
didattica e amministrativa nell'ambito delle direttive emanate dal
succitato Servizio.
Spetta alla Giunta regionale, sentita la Consulta:
l'individuazione delle sedi da destinare a Centri di
formazione professionale a gestione regionale indicando, per
ciascuna di esse, la finalizzazione di massima per grossi settori
di intervento;
l'istituzione, la riconversione e l'eventuale soppressione
dei Centri in coerenza con le indicazioni contenute nel piano
triennale.
La Regione può, inoltre, gestire attività formative
specifiche e a carattere non ricorrente, anche in sedi occasionali
pubbliche, private o aziendali.
PRESIDENTE:
Metto in approvazione l'articolo 13:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 14:
Art. 14
Centri e attività di formazione professionale a gestione
convenzionata
Per l'attuazione nel piano triennale e nel programma annuale,
la Regione può stipulare una convenzione con:
Centri di formazione professionale degli enti locali;
Centri di formazione professionale di enti che siano
emanazione: del le organizzazioni democratiche dei lavoratori
dipendenti, dei lavoratori autonomi, degli imprenditori; di
associazioni con finalità formative e sociali; di imprese e loro
consorzi; del movimento cooperativo.
Per poter avere accesso al regime di convenzione, gli enti di
cui al comma precedente, lettera b), devono possedere i seguenti
requisiti:
avere come fine la formazione professionale;
disporre di strutture, capacità organizzative e attrezzature
idonee;
non perseguire scopi di lucro;
garantire il controllo sociale delle attività tramite
appositi comitati che verranno costituiti ad hoc dalla Giunta
regionale;
applicare per il personale il contratto nazionale di lavoro
di categoria;
rendere pubblico il bilancio annuale per ciascun Centro di
attività;
7) accettare il controllo della Regione, che può effettuarsi
anche mediante ispezioni, sul corretto utilizzo dei finanziamenti
erogati.
Per poter avere accesso al regime di convenzione, gli enti
locali di cui alla lettera a) devono possedere i requisiti indicati
ai numeri 4, 6, 7 del comma precedente.
Per la realizzazione di attività formative specifiche ed a
carattere non ricorrente, la Regione può altresì stipulare
convenzioni con gli enti di cui al primo comma, lettere a) e b),
nonché con le imprese o loro consorzi purchè dispongano di
ambienti, capacità organizzative e attrezzature idonee ed accettino
il controllo della Regione.
PRESIDENTE:
All'art. 14 c'è un emendamento dei
Consiglieri Cout e Carlassare al 4° comma.
Ha chiesto di parlare il Consigliere Cout. Ne ha facoltà.
COUT - (P.C.I.):
Dapprima avevamo presentato in
Commissione un emendamento anche per gli articoli 16 e 17, per
quanto riguarda i comitati di controllo sociale dei vari corsi di
formazione professionale, poi abbiamo pensato che forse con un
impegno affinché questo controllo sociale sia effettivamente
realizzato secondo le funzioni ed i fini che vengono proposti
all'art. 16, si potrebbe avere un unico comitato per quanto
riguarda la formazione professionale nei centri pubblici ed avere a
parte gli altri comitati di controllo sociale. Ma ci pare che si
possa avere questa garanzia all'art. 14 al 4° punto, benchè sia
necessario chiarire alcune cose.
Qui si parla di controllo sociale che deve avvenire attraverso
appositi comitati e perciò riguarda i centri a gestione
convenzionata con comitati che verranno costituiti ad hoc dalla
Giunta regionale.
Ecco, questo "ad hoc" a noi non basta e chiediamo che questi
comitati vengano invece costituiti dalla Giunta regionale con
funzioni di cui al successivo art. 16 e con composizione
rispondente alle esigenze specifiche del centro e con la presenza
di studenti e insegnanti.
Dico questo perchè se noi andassimo a costituire questi comitati
secondo la composizione dell'art. 17 non andrebbe bene in questo
caso laddove ci sono corsi specifici o di settore, che devono avere
una composizione diversa e tenere conto di quella che è la realtà
del centro che si vuole controllare.
PRESIDENTE:
Ha chiesto di parlare il Vice Presidente
Faval. Ne ha facoltà.
FAVAL - (U.V.):
La proposta di emendamento del
Consigliere Cout si rifà a quella che è la situazione attuale, cioè
in ogni centro praticamente esiste una forma di controllo. Gli
stessi Sindacati ci hanno confessato che spesso si suddividono le
presenze in questi settori senza che le persone da loro stessi
designate e che dovrebbero essere le più qualificate a seguire
l'attività, siano sempre in grado di farlo.
Noi abbiamo ritenuto invece di rifarci ad un unico comitato di
controllo sociale di questa attività, ritenendo che questo potrebbe
essere finalmente composto da veri professionisti della formazione
professionale, cioè da persone che in effetti conoscono tutte le
procedure riguardanti la formazione professionale, perchè la cosa
che si deve capire è questa: il controllo non significa che i
membri di questo comitato debbano verificare ad esempio alla
Rossignol se durante il corso di formazione professionale è stato
insegnato a fare bene i bastoncini da sci, anche perchè nessuno di
coloro che fa parte del comitato sa come si fanno i bastoncini da
sci.
Il problema è invece quello di verificare che i denari, che sono
denari pubblici, vengano utilizzati correttamente. Riteniamo che
sia valida questa proposta di avere un comitato di controllo
composto da veri professionisti. Siccome anche qui il discorso è
che siamo in Valle d'Aosta, con un'estensione territoriale
relativamente ristretta ed abbiamo la possibilità, anche dal punto
di vista logistico, di muoverci con sufficiente agilità, è meglio
se abbiamo in funzione un organismo che è conscio delle proprie
funzioni.
PRESIDENTE:
Metto in approvazione l'emendamento dei
Consiglieri Cout e Carlassare:
ESITO DELLA VOTAZIONE
Presenti: 24
Votanti: 24
Favorevoli: 7
Contrari: 17
Il Consiglio non approva
PRESIDENTE:
Metto in approvazione l'articolo 14 nel testo
originario:
ESITO DELLA VOTAZIONE
Presenti: 25
Votanti: 18
Favorevoli: 18
Astenuti: 7 (Bajocco, Carlassare, Carral, Cout, Dolchi, Mafrica,
Péaquin)
Il Consiglio approva
PRESIDENTE:
Do lettura dell'art. 15:
Art. 15
Criteri e oggetto delle convenzioni
La Giunta regionale stipula le convenzioni con gli enti, le
imprese e loro consorzi previsti dall'art. 14. Le convenzioni si
ispirano ai seguenti principi:
ai soggetti convenzionati sono assicurati:
omogeneità di trattamento e parità di condizioni;
rispetto della proposta formativa;
responsabilità della gestione, sottoposta alla vigilanza della
Regione.
Le convenzioni, predisposte dal Servizio di Formazione ed
Orientamento Professionale, stabiliscono:
la tipologia, la durata dei corsi e il relativo numero di
allievi;
i Centri di formazione professionale o le sedi in cui si
svolgono gli interventi;
il numero delle unità di personale (direttivo, amministrativo,
docente, ausiliario) necessario;
l'obbligo di applicare agli operatori dipendenti dai Centri
di formazione professionale degli enti di cui all'art. 14, 1°
comma, lettera b), il relativo contratto collettivo nazionale di
lavoro;
l'entità del finanziamento regionale, le modalità di erogazione,
rendicontazione e restituzione di eventuali somme non
utilizzate;
l'obbligo di rendere pubblico il bilancio annuale relativo alle
attività formative;
l'obbligo di accettare il controllo della Regione sullo
svolgimento delle attività e sul corretto utilizzo dei
finanziamenti erogati, anche mediante ispezioni;
l'obbligo di sottostare al controllo sociale delle attività;
l'obbligo di applicare le norme in materia di contratto
collettivo nazionale di lavoro di gente in materia di igiene e
sicurezza del lavoro.
In caso di inosservanza delle disposizioni contenute nella
convenzione, la Giunta regionale, previa diffida a regolarizzare
entro congruo termine gli adempimenti dovuti, dichiara la
risoluzione della convenzione e dispone la revoca dei
finanziamenti.
PRESIDENTE:
all'art. 15 c'è un emendamento della
Commissione che prevede l'aggiunta al punto 9 dopo le parole
"lavoro vigenti" di "e in materia di igiene e sicurezza del
lavoro". Lo metto in approvazione:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Metto in approvazione l'articolo 15 nel testo
emendato:
Art. 15
Criteri e oggetto delle convenzioni
La Giunta regionale stipula le convenzioni con gli enti,
imprese e loro consorzi previsti dall'art. 14.
Le convenzioni si ispirano ai seguenti principi:
ai soggetti convenzionati sono assicurati:
omogeneità di trattamento e parità di condizioni;
rispetto della proposta formativa;
responsabilità della gestione, sottoposta alla vigilanza
della Regione.
Le convenzioni, predisposte dal Servizio di Formazione e
Orientamento Professionale, stabiliscono:
la tipologia, la durata dei corsi e il relativo numero di
allievi;
i Centri di formazione professionale o le sedi in cui si
svolgono gli interventi;
il numero delle unità di personale (direttivo,
amministrativo, docente, ausiliario) necessario;
l'obbligo di applicare agli operatori dipendenti dai Centri
di formazione professionale degli enti di cui all'art. 14, 1°
comma, lettera b), il relativo Contratto Collettivo Nazionale di
Lavoro;
l'entità del finanziamento regionale, le modalità di
erogazione, rendicontazione e restituzione di eventuali somme non
utilizzate;
l'obbligo di rendere pubblico il bilancio annuale relativo
alle attività formative;
l'obbligo di accettare il controllo della Regione sullo
svolgimento delle attività e sul corretto utilizzo dei
finanziamenti erogati, anche mediante ispezioni;
l'obbligo di sottostare al controllo sociale delle
attività;
l'obbligo di applicare le norme in materia di contratto
vigenti ed in materia di igiene e sicurezza del lavoro.
In caso di inosservanza delle disposizioni contenute nella
convenzione, la Giunta regionale, previa diffida a regolarizzare
entro congruo termine gli adempimenti dovuti, dichiara la
risoluzione della convenzione e dispone la revoca dei
finanziamenti.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 16:
CAPO IV
CONTROLLO SOCIALE E DIRITTO DEGLI ALLIEVI
Art. 16
Funzioni del Comitato di controllo sociale
Il controllo sociale della gestione degli interventi di
formazione professionale è assicurato da un apposito
Comitato.
Tale Comitato:
formula proposte per la migliore organizzazione didattica dei
Centri di formazione professionale, per le iniziative sperimentali
e integrative e per eventuali attività di recupero in favore degli
allievi;
esprime pareri sull'attuazione dei servizi sociali a favore
degli allievi;
esprime una valutazione sull'organizzazione degli interventi
formativi e sui rendiconti finanziari.
PRESIDENTE:
Metto in approvazione l'articolo 16.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 17:
Art. 17
Composizione del Comitato di controllo sociale
Il Comitato di controllo sociale, istituito con decreto del
Presidente della Giunta regionale, è composto da:
i Direttori dei Centri di Formazione professionale;
il responsabile del Servizio di Formazione e Orientamento
professionale o un suo delegato;
tre membri designati dalle Organizzazioni Sindacali dei
lavoratori dipendenti maggiormente rappresentative sul piano
regionale;
tre membri designati dalle Organizzazioni dei datori di lavoro,
dei lavoratori autonomi e del movimento cooperativo.
Il Comitato di controllo sociale dura in carica due anni ed è
validamente costituito anche nel caso in cui manchino una o più
designazioni, purché si raggiungano almeno i due terzi della
composizione prevista.
Nella sua prima adunanza il Comitato elegge fra i componenti
in carica il Presidente.
PRESIDENTE:
Metto in approvazione l'articolo 17:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 18:
Art. 18
Provvidenze e diritti degli allievi
La Regione contribuisce a rendere effettivo il diritto alla
formazione professionale mediante provvidenze e agevolazioni da
stabilire con appositi provvedimenti.
Tutti gli utenti dei corsi di formazione professionale di cui
alla presente legge sono assicurati contro gli infortuni sul
lavoro.
Per quanto concerne le agevolazioni relative ai mezzi di
trasporto stabilite da disposizioni regionali, la frequenza di
corsi di formazione professionale previsti dalla presente legge è
equiparata a quella dei corsi scolastici.
Per quanto riguarda la facoltà di differire il servizio militare
di leva, l'utilizzo delle tariffe preferenziali relative ai mezzi
di trasporto statali, le agevolazioni di carattere fiscale e
previdenziale, le agevolazioni previste dall'art. 10 della legge
20.5.1970, n. 300, si fa rinvio alla normativa statale.
Gli allievi hanno il diritto di riunione in assemblea nei locali
del Centro, fuori dell'orario scolastico, compatibilmente con la
disponibilità dei locali e del personale addetto, e in orario
scolastico, per non più di due ore al mese.
PRESIDENTE:
Metto in approvazione l'articolo 18:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 19:
CAPO V
ORGANIZZAZIONE DIDATTICA
Art. 19
Indirizzi di programmazione didattica.
La Regione stabilisce gli indirizzi di programmazione didattica
per gli interventi formativi di cui all'art. 4 della presente
legge, in conformità alla disciplina nazionale delle qualifiche
professionali in rapporto a fasce di mansioni e funzioni
professionali omogenee.
Gli indirizzi di programmazione didattica devono:
conformarsi a criteri di brevità ed essenzialità dei corsi e
dei cicli formativi, anche attraverso una strutturazione modulare e
l'adozione di sistemi di alternanza tra esperienze formative ed
esperienze di lavoro;
favorire la crescita della personalità degli allievi
attraverso la acquisizione di una cultura professionale non
puramente addestrativa e mansionale;
rispettare l'unitarietà metodologica tra contenuti
tecnologici, scientifici e culturali;
tener conto dei livelli scolastici di partenza e
dell'esperienza professionale degli allievi;
essere adattati alle esigenze locali.
Gli indirizzi di programmazione didattica
definiscono:
gli obiettivi, il grado di preparazione e le capacità
operative da raggiungere ai vari livelli di formazione mediante gli
interventi di cui all'art. 4 della presente legge; le materie di
insegnamento e gli eventuali periodi di tirocinio pratico, la
durata dei corsi e dei cicli in cui si articolano;
i requisiti di ammissione;
le attrezzature necessarie;
i contenuti e le modalità di esecuzione delle prove finali di
accertamento.
La Giunta regionale approva gli indirizzi di programmazione
didattica predisposti dal servizio di formazione e orientamento
professionale che si avvale di un comitato tecnico-scientifico,
organismo consultivo designato dalla Giunta regionale, composto da
esperti per profilo professionale, da esperti sul piano formativo,
della programmazione didattica e della evoluzione della
organizzazione del lavoro e delle figure professionali e da equipe
di docenti incaricati della conduzione di corsi. Gli esperti
potranno essere reperiti nel mondo della scuola, fra tecnici delle
imprese delle aziende e delle associazioni di categoria o presso
centri e istituti operanti nel campo della formazione
professionale, anche esterni alla Regione.
PRESIDENTE:
Metto in approvazione l'art. 19:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 20:
Art. 20
Raccordi con il sistema scolastico
La formazione professionale non è un canale formativo
alternativo alla scuola secondaria superiore.
La Regione, nell'esercizio delle competenze di cui all'art.
30 della legge 16.5.1978, n. 196, coordina le iniziative dei
competenti organi regionali, tenuto conto anche dei pareri espressi
ai sensi dell'art. 3, 1° comma, lettera a), della L.R. 8.8.1977, n.
55, al fine di assicurare il necessario raccordo tra lo sviluppo e
la distribuzione territoriale di nuove istituzioni scolastiche e le
strutture di formazione professionale previste dalla presente
legge.
La Regione, per le competenze che le derivano dall'art. 2,
lettera r) dello Statuto speciale, definisce, attraverso i suoi
organi scolastici e sentito l'I.R.R.S.A.E. di cui alla L.R. 25.
8.1980, n. 43, le modalità di accesso alle diverse classi delle
istituzioni scolastiche previste dalla citata lettera r), per gli
allievi di formazione professionale che abbiano conseguito un
attestato di qualifica.
La Regione, al fine di facilitare la cooperazione fra le
iniziative di formazione professionale e le istituzioni
scolastiche, adotta provvedimenti intesi a consentire
l'utilizzazione reciproca delle relative strutture, delle
attrezzature e del personale, anche mediante la stipulazione di
apposite convenzioni.
Per gli allievi della formazione professionale che abbiano
superato l'età dell'obbligo scolastico, senza aver conseguito il
relativo titolo di studio, la Regione adotta, con il consenso degli
interessati, misure idonee a favorire la necessaria integrazione
con le attività didattiche che dovranno essere attuate dalla
competente autorità scolastica, cui spetta il conferimento del
titolo.
PRESIDENTE:
Metto in approvazione l'articolo 20.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 21:
Art. 21
Raccordi con il sistema produttivo
La Regione e gli enti di cui all'articolo 14 stipulano
convenzioni con le imprese di tutti i settori produttivi per
consentire agli allievi che frequentano iniziative formative
professionali periodi di tirocinio pratico e di esperienza in
particolari impianti e macchinari o in specifici processi di
produzione, oppure per applicare sistemi di alternanza tra studio
ed esperienze di lavoro.
Il tirocinio e le esperienze di cui al comma precedente
costituiscono attività formative e pertanto non possono essere
utilizzati per scopi di produzione aziendale.
La Regione provvede a coprire gli allievi e il personale docente
contro particolari rischi di infortunio connessi alla suddetta
attività.
PRESIDENTE:
All'art. 21 c'è un emendamento al 4° comma;
si tratta di un emendamento aggiuntivo presentato dai Consiglieri
Cout e Carlassare:
"Nelle convenzioni con le piccole medie imprese la Regione può
stipulare accordi per favorire le imprese ad usufruire, presso i
centri qualificati nei diversi settori, di servizi di consulenza
nel campo del marketing, delle tecnologie ad alto livello, della
conduzione amministrativa".
Lo metto in approvazione:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Metto in approvazione l'articolo 21 nel testo
emendato:
Art. 21
La Regione e gli enti di cui all'articolo 14 stipulano
convenzioni con le imprese di tutti i settori produttivi per
consentire agli allievi che frequentano iniziative formative
professionali periodi di tirocinio pratico e di esperienza in
particolari impianti e macchinari o in specifici processi di
produzione, oppure per applicare sistemi di alternanza tra studio
ed esperienze di lavoro.
Il tirocinio e le esperienze di cui al comma precedente
costituiscono attività formative e pertanto non possono essere
utilizzati per scopi di produzione aziendale.
La Regione provvede a coprire gli allievi e il personale
docente contro particolari rischi di infortunio connessi alla
suddetta attività.
Nelle convenzioni con le piccole e medie imprese la Regione
può stipulare accordi per favorire le imprese ad usufruire, presso
i centri qualificati nei diversi settori, di servizi di consulenza
nel campo del marketing, delle tecnologie ad alto livello, della
conduzione amministrativa.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 22:
Art. 22
Attestato di qualifica e certificato di frequenza
Al termine dei corsi di qualificazione, riqualificazione,
specializzazione, ai partecipanti ritenuti idonei a seguito di una
prova d'esame, la Regione rilascia un attestato in base al quale
gli Uffici di collocamento assegnano le qualifiche valide ai fini
dell'avviamento al lavoro e dell'inquadramento aziendale.
L'attestato di cui sopra costituisce titolo per l'ammissione
ai pubblici concorsi.
Al termine dei corsi di aggiornamento viene rilasciato ai
partecipanti un certificato di frequenza.
Il passaggio di un ciclo formativo all'altro di un medesimo
corso avviene, alla fine del ciclo, tramite prove intermedie
interne, espletate dai docenti del corso, secondo le modalità
stabilite dalla direzione del Centro.
PRESIDENTE:
Metto in approvazione l'art. 22:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità.
PRESIDENTE:
Do lettura dell'art. 23:
Art. 23
Esami
Le prove finali per il conseguimento dell'attestato di
qualifica rilasciato dalla Regione, si svolgono alla presenza di
Commissioni esaminatrici costituite con decreto del Presidente
della Giunta regionale.
Le singole Commissioni sono così composte:
un rappresentante della Regione in qualità di
Presidente;
un esperto designato dal Sovraintendente agli Studi per la
Valle d'Aosta;
un esperto designato dal Direttore dell'Ufficio regionale del
Lavoro e della Massima Occupazione;
un esperto designato dalle Organizzazioni dei datori di
lavoro;
un esperto designato dalle Organizzazioni Sindacali di
lavoro;
i docenti del corso.
Ai membri delle commissioni d'esame, eccezion fatta per i
docenti del corso e per i dipendenti della Regione spetta un
gettone di presenza la cui entità è fissata dalla Giunta regionale
in misura non superiore ai compensi spettanti ai componenti le
commissioni di esame nelle scuole statali. A coloro che risiedono
in Comuni diversi da quel li in cui ha svolgimento l'esame, spetta
inoltre il trattamento in missione previsto per il personale
regionale.
PRESIDENTE:
Metto in approvazione l'ar
