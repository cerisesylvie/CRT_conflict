Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 2237 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2237/X Problemi per il rinnovo della concessione del
diritto di caccia nella riserva "Dondena-Clavalité".
(Interpellanza)
Interpellanza Vista la legge regionale n. 64/1994.
Preso atto della delibera di Giunta n. 4118 del 20 settembre
1996 che rinnova dal 28 settembre 1996 al 31 dicembre 1998 la
concessione del diritto di caccia nella riserva "Dondena-Clavalité"
nei comuni di Fénis e Champorcher.
Saputo che sono sorti dei problemi fra alcuni proprietari dei
terreni interessati e il Consorzio della riserva di caccia
"Dondena-Clavalité".
Rilevato che è stato presentato dal Presidente e dal Direttore
del Consorzio un ricorso avverso l'Amministrazione regionale
tendente ad ottenere l'annullamento di note e parte di decreti
dell'Assessore per l'Agricoltura, Forestazione e Risorse Naturali
inerenti la concessione del diritto esclusivo di caccia nella
riserva "Dondena-Clavalité".
Il sottoscritto Consigliere regionale
Interpella
la Giunta regionale per conoscere:
1) quali sono stati i motivi che hanno determinato l'attuale
situazione;
2) quali sono le intenzioni dell'Amministrazione regionale al
riguardo e se la stessa prevede di riesaminare tale
concessione.
F.to: Marco Viérin
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Era solo per illustrare ai colleghi le
motivazioni di questa interpellanza. Innanzitutto la Giunta
regionale in data 20 settembre 1996, richiamando l'articolo 49
della legge n. 64/94, ha rinnovato la concessione del diritto di
caccia nella suddetta riserva Dondena-Clavalité; mi risulta che già
per giungere a formulare tale provvedimento sorsero alcuni
problemi, fra cui la legittimità o meno del consorzio
Dondena-Clavalité, sorti con alcuni proprietari dei terreni
interessati.
Ultimo atto di tale vicenda, che risale a una quindicina di
giorni fa, è un ricorso presentato dal consorzio dei riservisti per
l'abrogazione del decreto e di parte di altri provvedimenti emanati
dall'Assessorato all'agricoltura.
Quindi chiedo all'Assessore di sapere se ci sono motivi più
precisi per il determinarsi di questa situazione e quali sono gli
intendimenti per il prossimo futuro in merito a questo decreto di
concessione, visto che leggendo il ricorso mi pare che i ricorrenti
vogliano essere proprietari di cose che praticamente non sono
loro.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Come ha ricordato il Vicepresidente Viérin, la legge
n. 64/94 prevede per le quattro riserve di caccia esistenti in
Valle d'Aosta un'unica possibilità di rinnovo in quanto tale per un
massimo di 3 anni.
I concessionari della riserva Dondena-Clavalité, come d'altra
parte gli altri concessionari, hanno richiesto il rinnovo della
concessione. Era intenzione dell'Amministrazione - in attesa di
avere il piano regionale faunistico venatorio, dove saranno
indicati i criteri e dove verranno definite le scelte rispetto al
destino futuro di queste quattro riserve - procedere al rinnovo
della concessione del diritto esclusivo di caccia, anche al
consorzio Dondena-Clavalité.
Nel frattempo però l'Amministrazione ha preso atto di problemi
intercorsi fra i concessionari e i proprietari dei terreni, che a
suo tempo erano inclusi nel perimetro della riserva
Dondena-Clavalité. Infatti, alcuni proprietari hanno segnalato al
sottoscritto con raccomandata che gli stessi proprietari avevano
deciso di recedere dal consorzio e che quindi i terreni di questi
proprietari non erano disponibili ai fini della concessione della
riserva.
L'Amministrazione regionale ha analizzato la situazione, ha
valutato la natura giuridica del consorzio Dondena-Clavalité,
assimilandolo ad un'associazione dalla quale è facoltà da parte
degli associati recedere, e di questo ha preso atto credo a piena
tutela dei diritti di proprietà dei titolari di questi terreni.
La Giunta ha deciso di rinnovare la concessione del diritto
esclusivo di caccia, escludendo però dal perimetro della riserva i
terreni di proprietà di chi aveva segnalato non essere questi
terreni disponibili, ed escludendo anche quei terreni rispetto ai
quali gli scriventi sono comproprietari.
Su questi terreni per ragioni che sono evidenti e chiare a tutti
è stato emesso un decreto di divieto di esercizio venatorio,
motivato dal fatto che in assenza di piani di abbattimento e in
considerazione della concentrazione di fauna presente in quei
territori, si sarebbero avuti, lasciando libera la caccia su quei
terreni, gravi danni circa l'equilibrio e la consistenza faunistica
della zona.
Questa è la storia, nella quale l'Amministrazione non ha potuto
che prendere atto della volontà di liberi cittadini, proprietari di
terreni! E fino a quando continueremo a vivere in un regime
democratico credo che quanto al diritto di proprietà poco ci sia da
discutere!
Per quanto riguarda il punto 2, il Vicepresidente chiede quali
sono le decisioni che l'Amministrazione ha assunto o che intende
assumere in relazione al fatto che i concessionari hanno proposto
ricorso al TAR per l'annullamento di tutti gli atti che
l'Amministrazione e l'Assessore hanno adottato in merito a questa
questione.
Mi dispiace di non poter fornire al Vicepresidente risposte
precise e puntuali, in quanto queste determinazioni non le abbiamo
ancora prese, nel senso che l'Ufficio legale sta valutando nel
merito le osservazioni proposte dal ricorso, ad una prima lettura
parrebbe del tutto infondato ma questi sono elementi che dovremmo
andare ad approfondire per decidere quale dovrà essere la linea
dell'Amministrazione rispetto al ricorso.
Stiamo esaminando anche il rispetto di tutti i punti della
concessione da parte dei concessionari; è chiaro che di fronte ad
eventuali inadempienze si potrebbe anche arrivare alla revoca della
concessione.
Ripeto, mi dispiace di non poter fornire risposte esaustive e
puntuali oggi. L'interpellanza forse è stata troppo tempestiva
perché non abbiamo avuto la possibilità di fissare delle
determinazioni. Posso impegnarmi con il Vicepresidente Viérin a
tenerlo informato sull'evolvere della situazione e quindi nel
merito delle decisioni che la Giunta andrà ad adottare.
Presidente Ha chiesto la parola il Vicepresidente del Consiglio,
Viérin Marco.
Viérin M. (PpVA) Mi stupisce comunque il fatto che dopo venti
giorni non ci sia ancora un parere legale da parte del nostro...
ah, è stata chiesta la sospensiva? Sì, però lei, Assessore,
sicuramente può concordare con me che questi signori non sanno
neanche cosa sia la correttezza nei rapporti con l'Amministrazione
regionale e con i Valdostani, perché questo ricorso è stato firmato
e voluto come tutti sappiamo - almeno chi ha seguito e sa di questa
vicenda - dai riservisti, che vogliono utilizzare il decreto per
l'anno in corso esercitando il prelievo venatorio in quella
riserva, e nel contempo presentano un ricorso sullo stesso decreto,
mi sembra che sia una posizione un po' troppo di comodo, o una
posizione un po' troppo "furba".
L'Assessore aggiunge che, se ci saranno inadempienze, si potrà
arrivare anche alla revoca; tra le righe ho chiesto al punto 2 se
la Giunta non ritiene di annullare tale provvedimento, perché come
l'Assessore ha ribadito l'articolo 49 della legge n. 64 concernente
il prelievo venatorio dice al primo comma che: "le concessioni in
atto delle riserve di caccia in concessione speciale, di cui
all'articolo 21 della legge n. 28/73, restano in vigore sino alla
loro scadenza ed eventualmente per un solo rinnovo della
concessione non superiore a tre anni". Il termine "eventualmente"
sta ad indicare che è decisione unanime della Giunta regionale,
mentre mi pare che nel ricorso i ricorrenti diano per scontato che
hanno diritto ad avere la concessione e questo è un altro di quei
passaggi che mi fanno pensare che vogliano essere "maîtres chez
nous".
Chiedo all'Assessore di tenermi aggiornato sulla vicenda, che
presenta la necessità di essere veramente "maîtres chez-nous".
