Classificazione
TURISMO E INDUSTRIA ALBERGHIERA
Contributi, incentivi



Oggetto del Consiglio n. 1208 del 26 gennaio 2022 - Resoconto
OGGETTO N. 1208/XVI - Interpellanza: "Promozione di politiche
di incentivazione, riqualificazione e trasformazione delle
strutture turistiche valdostane nell'ambito della programmazione
FESR 2021-2027".
Bertin (Presidente) -
Riprendiamo. Punto all'ordine del
giorno n. 27. Per l'illustrazione il consigliere Aggravi, ne ha
facoltà.
Aggravi (LEGA VDA) -
Questa interpellanza vuole cercare
di comprendere, e cito già la prima domanda, quali iniziative siano
state promosse nell'ambito del settore turistico all'interno della
programmazione del FESR 2021-2027. Nelle premesse sono citate, e lo
riassumo in questi termini, quelle che sono le misure contenute nel
pacchetto turismo, ma direi in linea generale quelle che sono le
risorse destinate a investimenti e lavori legati alle strutture
turistiche. Non ultimo c'è anche il fondo rotativo imprese, laddove
ci sono tutta una serie di agevolazioni e soprattutto di possibili
investimenti obiettivo, che però hanno dei tagli importanti, perché
parliamo di realtà con investimenti che vanno oltre 500 mila euro.
Il problema dell'ampiezza degli investimenti sappiamo che è spesso
un tallone d'Achille per le nostre imprese, perché quello che per
noi è di taglio grande, in realtà per il mercato nazionale non è la
stessa cosa.
Anche nella precedente interpellanza del collega Rollandin si è
parlato dei fondi del PNRR e in ultimo mi permetto di aggiungere
anche un'ulteriore considerazione, che tra l'altro è legata anche a
questi fondi, ovvero il fatto che, notizia di qualche giorno fa,
dal punto di vista della Comunità europea una preoccupazione
ulteriore riguarda il caro energia e il caro materie prime. Ci
potrebbe essere il rischio, nel corso del 2022, di un riassetto, di
una riparametrizzazione della composizione dei progetti destinati
al PNRR, non soltanto sui costi ma anche in termini di
approvvigionamento, perché le grandi opere o le piccole opere si
fanno con materiali che oggigiorno sappiamo tutti benissimo sono
spesso carenti o comunque molto costosi, quindi questo potrebbe
vedere ulteriormente limitato l'effetto di questi fondi di cui
tanto si parla. A tal proposito si voleva comprendere, oltre alle
risorse del PNRR, quali fossero le altre possibilità legate alla
programmazione europea anche sulla scorta di altre realtà. Penso ai
bandi che altre Regioni, ed in parte la Valle d'Aosta, hanno
poggiato soprattutto sull'asse 3, quello legato alla competitività,
per capire quali possono essere oggi le iniziative promosse
nell'ambito di questa progettualità.
Se sia stata considerata anche la possibilità di poter
potenziare le alternative e gli effetti delle misure nazionali a
favore del settore turistico, in particolare delle strutture
ricettive, con misure di carattere regionale, ovvero anche
finanziate con altri fondi europei. Una misura che ha avuto
notevole successo è stata quella legata alle misure di investimento
sulla legge 15 e probabilmente quella tipologia di misura
permetteva di integrare, o comunque di dare una risposta, al
settore che cercava di rinnovarsi e cercava anche di potenziarsi
non soltanto in termini strutturali, ma anche di qualità delle
strutture. Tra l'altro, si ricorda nelle linee di indirizzo
programmatiche per l'attività di rilievo europeo, il turismo che
rappresenta un'importante leva per la valorizzazione del territorio
e poi in linea generale, collegandosi alla cultura, di dare
un'importante impronta per quello che riguarda il nostro sistema
economico e, io direi, i posti di lavoro che può mettere a
disposizione; sappiamo che poi sono meccanismi che si tengono
insieme.
La terza domanda: se sia intenzione del Governo regionale
promuovere, nell'ambito di futuri provvedimenti normativi,
politiche di incentivazione, supporto, riqualificazione e
trasformazione delle strutture turistiche valdostane, sia con
riferimento a quelle ricettive che a quella ricomprese nell'ambito
dei settori della ristorazione del commercio, perché il turismo non
è soltanto ricettività ma anche i servizi collegati. Sempre in tal
senso, andando anche a dare una prospettiva di riqualificazione non
soltanto dal punto di vista della qualità della struttura, ma anche
del suo efficientamento energetico, dei suoi costi; visto che
abbiamo appena parlato nella mia iniziativa precedente di energia,
pensare anche a quella che è una spesa significativa per le
strutture e soprattutto per quelle ricettive, quindi poter
sfruttare queste misure. Capire che cosa c'è oggi e che cosa si
pensa di fare, se si pensa di fare qualcosa, in prospettiva.
Presidente -
Per la risposta l'assessore Caveri.
Caveri (AV-VdA Unie) -
Devo dirle che risponderle in
dieci minuti è un'impresa abbastanza titanica; cercherò di
concentrarmi facendo però una premessa. Come lei sa il FESR,
assieme a tutti i fondi della politica di coesione, sono
finalizzati a cinque obiettivi: il primo è un'Europa più
competitiva e intelligente, il secondo è un'Europa resiliente più
verde e a bassa emissione di carbonio, il terzo è un'Europa più
connessa, il quarto è un'Europa più sociale, il quinto è un'Europa
più vicina ai cittadini.
Come lei sa, c'è tutto un passaggio con gli
stakeholders
,
con gli enti locali, con le Unités des Communes, da cui è emerso -
e lo abbiamo firmato - questo accordo di partenariato 2021-2027,
che in qualche modo si rifà agli obiettivi di recepimento nazionali
che sono stati fatti sulla politica di coesione. Per l'Italia si
prevede la possibilità di finanziare azioni di valorizzazione della
cultura del turismo nell'ambito dell'obiettivo specifico:
rafforzare il ruolo della cultura del turismo sostenibile nello
sviluppo economico, nell'inclusione sociale e nell'innovazione
sociale, previsto dall'OP 4, cioè quello che citavo prima:
un'Europa più sociale e inclusiva.
Il FESR è in raccordo con l'FSE Plus, perché poi come lei sa i
fondi comunitari sono una specie di menù: io devo risolvere un
problema e vado a vedere nel menu quali eventualmente sono le
risorse a cui poter attingere. Una volta attinte le risorse c'è poi
un problema, che è capitale anche nelle cose che ha detto lei, cioè
ci deve essere una progettualità che deve anche emergere. Io sono
l'associazione albergatori, mi faccio vivo in maniera forte e dico:
"Esiste un problema di efficientamento energetico". È auspicabile
che in una fase più avanzata emerga, da chi è rappresentante,
perché non sono i singoli ovviamente che devono farlo, che ci sia
qualche cosa.
Il FESR, in accordo con l'FES Plus, concorre alla più ampia
policy
di sviluppo culturale turistico della politica di
coesione. Tale policy di sviluppo, sia culturale che turistico, è
declinato anche nell'ambito dell'OP1, attraverso il rafforzamento
della competitività dei settori culturali e creativi del settore
turistico, e nell'ambito dell'OP2, mediante il sostegno alla
transizione verde negli stessi settori, e la protezione dei rischi
del patrimonio naturale culturale nell'ambito dell'OP5, attraverso
componenti tematiche che sono ricomprese nelle strategie
territoriali integrate.
Il quadro strategico di sviluppo sostenibile al 2030, come le
dicevo, è stato frutto di tutta questa elaborazione e, sulla base
delle indicazioni che sono fornite anche dalla Commissione europea,
l'85 percento delle risorse del programma, al netto dell'assistenza
tecnica che non è un fatto di poco conto - lei lo sa, la
rendicontazione, ma anche avere qualche che poi sviluppa la parte
amministrativa, perché molto spesso i
passeurs d'affaires
,
molti dei quali ottime persone che si presentano dai Comuni e dai
privati, si presentano e dicono: "Io ti faccio il progetto", ma poi
dietro al progetto c'è tutta una parte amministrativa che deve
essere fatta e non possiamo negare che i Comuni, le Unité des
Communes, ma anche la stessa Regione ha negli anni, anche a causa
del dimagrimento delle risorse di personale pubblico causate da
un'applicazione un po' bovina del patto di stabilità, si troverà
comunque nella necessità di trovare delle soluzioni che possano
consentire alla fine di spendere questi soldi - sono sull'OP1,
un'Europa più competitiva ed intelligente, e sull'OP 2, un'Europa
resiliente, più verde e a basse emissioni di carbonio.
Il resto è effettivamente a disposizione di cultura e turismo
per la mobilità sostenibile.
Attenzione però, perché se noi parliamo dell'aspetto del
turismo, bisogna ricordare che nell'OP1, cioè Europa più
competitiva e intelligente, c'è tutta l'introduzione di tecnologie
digitali nelle imprese, quindi non essendo
visées
esclusivamente sul mondo turistico, si può ritenere che le imprese
turistiche abbiano tutta la possibilità di cogliere i vantaggi
della digitalizzazione, quindi questa parte dei fondi sono
potenzialmente indirizzate a tutte le imprese del tessuto economico
valdostano. A ciò si aggiunge l'azione dell'OP4, un'Europa più
sociale e inclusiva, all'interno del quale c'è la valorizzazione di
specifici luoghi significativi dal punto di vista culturale,
artistico e turistico, partendo dal recupero e dalla
riqualificazione con interventi che devono avere un'innovazione
sociale.
Anche altre azioni previste nell'ambito della proposta FESR
2021-2027 contribuiranno a rafforzare l'attrattività del territorio
anche a beneficio del turismo, quali ad esempio le infrastrutture e
i servizi per la digitalizzazione e gli interventi di messa in
sicurezza e prevenzione dei rischi, che non è un fatto banale
tenendo conto che molte delle nostre strutture sono in zone
delicate, e soprattutto di potenziamento della rete di piste
ciclabili urbane e interurbane. C'è poi tutto il discorso delle
i-bike
e cose di questo genere che potrà trovare
accoglienza.
Oltre alla proposta di programma sopra descritta, ci sono gli
altri fondi, non solo FESR, che sono i programmi Interreg
transfrontalieri Alcotrà Italia-Francia e Italia-Svizzera - è il
discorso del menu che facevo prima -, i programmi Interreg
transnazionali, come per esempio Spazio Alpino, c'è il fondo Europa
centrale, c'è MED, ci sono i programmi Interreg interregionali, che
sono Interreg C, Interreg Europe, URBACT, Interact, ESPON. Il
rafforzamento su cui stiamo lavorando, di una progettualità da
parte dell'ufficio di Bruxelles, nasce dal fatto che questa è la
politica regionale, poi ci sono altri fondi a cui noi raramente
abbiamo attinto, proprio perché le nostre strutture sono abituate a
lavorare e lavorano molto sulla politica regionale. Seppure a
diverso titolo e con diverse declinazioni a seconda dei singoli
programmi, ci sono molte cose che possono riguardare la transizione
industriale, l'imprenditorialità, il ruolo del turismo sostenibile.
Tutte queste azioni devono essere considerate, come dicevo,
congiunte.
Ai punti 2 e 3 è invece una risposta che io medio, avendo deciso
di non intervenire in due, rispetto agli uffici del collega
Guichardaz. Rispondo al secondo punto. È bene sottolineare che in
Valle d'Aosta esiste già una forma strutturale di sostegno
finanziario ai progetti di investimento delle imprese
turistico-ricettive e commerciali: i mutui a tasso agevolato
previsti dalla legge del settembre 2001 n. 19 che possono coprire
il 75 percento della spesa ammessa e raggiunger l'importo massimo
di 7,5 milioni di euro al tasso fisso dell'1 percento per una
durata massima di venti anni più due di preammortamento. Questa
misura di sostegno regionale, questo lo sottolineano gli uffici,
già ora potrebbe essere utilizzata dalle imprese operanti in Valle
d'Aosta per finanziare le spese sostenute per le proprie iniziative
di investimento che non trovino copertura attraverso l'agevolazione
del pacchetto turismo nell'ambito del cosiddetto
Recovery
Plan
, rispetto al quale dovremmo prima o poi avere anche delle
notizie su che cosa esattamente ci sarà, il quale - è bene
sottolineare - non consente però la cumulabilità con altri
contributi, sovvenzioni e agevolazioni pubblici concessi per gli
stessi interventi. Questo è un caso in cui non si possono
sommare.
È utile ricordare che gli anni 2020 e 2021, attraverso le leggi
regionali di ristoro, sono stati concessi i contributi per
investimenti rispettivamente nella misura del 50 percento e del 30
percento della spesa ammessa a favore delle imprese. Per gli
investimenti invece la cifra è di 10,7 milioni di euro. Sono cose
che lei conosce, perché ha fatto parte del gruppo di lavoro.
Infine in questi ultimi due anni sono stati concessi 1,5 milioni
di euro per quel che riguarda la Bassa Via e quelli fondi sono in
effetti risorse FESR, che sono state investite e che dimostrano la
bontà di questi investimenti.
Sul punto 3, è un impegno di tipo politico. È chiaro che
partendo dal presupposto che temo che sulle strutture ricettive
dovremo comunque fare dei nuovi interventi causati dalle
conseguenze della pandemia, soprattutto per la riduzione della
clientela straniera, è ovvio che nel momento in cui - come stiamo
facendo - chiudiamo definitivamente il periodo 2021-2027, si dovrà,
oltre al tavolo di partenariato, aprire un tavolo con il mondo del
turismo, soprattutto - e lo dico perché conosco abbastanza bene la
progettualità che ci è necessaria - per avere da parte loro delle
proposte. Molto spesso, se lei va a scorrere i programmi approvati
in questi anni, si accorgerà che esiste una certa ripetitività e
c'è da augurarsi che quelle che ci vengano fatte non siano solo
delle proposte nostre nei confronti del mondo valdostano, ma che il
mondo valdostano, come lei ha fatto anche attraverso questa sua
iniziativa, possa in qualche maniera fornirci degli elementi,
presentando poi quelle progettualità che ci consentono di mettere a
bando delle iniziative finanziate dall'Unione europea.
Presidente -
Per la replica il consigliere Aggravi.
Aggravi (LEGA VDA) -
Ringrazio l'Assessore per la
risposta e soprattutto per aver detto più volte "progettualità" che
è, se vogliamo, il vero cuore di tutta la problematica.
Abbiamo parlato, sia io sia lei, dei fondi del
Recovery
Plan
, FESR e lei ha giustamente citato, forse più che i menu, i
ristoranti che forniscono tutta una serie di menu, per cui poi il
vero problema è capire chi c'è in cucina, perché come lei ha detto
la rendicontazione di questi progetti è qualcosa spesso quasi di
machiavellico.
Quello che va detto, e sfrutto la chiusura del suo intervento
per fare una considerazione che ritengo importante collegandomi
alla progettualità, è il fatto di cercare non soltanto di dare
un'idea al settore, di recepire sicuramente le necessità, ma io
direi anche di farsi promotori di una sorta di innovazione nelle
richieste. Perché, non soltanto legato alle opere strutturali ma
anche sugli interventi, finiamo più o meno sempre a parlare delle
stesse cose e non ci rendiamo conto che nel resto del mondo i
competitors
, quelli che a volte guardiamo con invidia o
quasi come esempi, fanno dell'altro. Io penso che l'attore pubblico
ma anche l'attore privato insieme debbano fare una sorta di
evoluzione. Sembra strano, ma pur essendoci delle associazioni di
categoria rappresentative in contatto anche più diretto, perché in
Valle d'Aosta la fortuna o la sfortuna è avere un contatto diretto
tra il pubblico, l'amministratore o un rappresentante
dell'amministrazione pubblica e il soggetto privato, spesso e
volentieri un sacco di possibilità, un sacco di offerte di misure
che già ci sono non vengono considerate o non sono considerate.
Questo è un po' forse quasi il mistero di questa tematica, ma
rischiamo davvero di creare un'inefficienza dal punto di vista
dell'allocazione delle risorse e soprattutto delle possibilità che
avremmo di evolverci e soprattutto direi di correre in maniera tale
da evitare di subire una concorrenza che, al di là della pandemia,
morde il freno già da molto tempo, soprattutto per quello che
riguarda il turismo estivo ma anche quello invernale, perché al di
là di tutto dobbiamo allungare necessariamente la stagione. Già la
pandemia ci limita una parte di mercati, che non dobbiamo
sicuramente perdere nel momento in cui ritorneremo a vivere e mi
auguro molto presto.
Su questo serve una progettualità forte soprattutto di metodo,
io penso, e di condivisione che sia anche continua e non a
step
. Ci siamo abituati, per far fronte alle problematiche
della pandemia, a incontrare le associazioni, i rappresentanti nel
momento della necessità, quello che manca è una condivisione
continua e soprattutto un'innovazione continua nei metodi che in
alcuni casi, e soprattutto per alcune misure, ormai scontano il
tempo, quello che non è più presente nei menù delle politiche
regionali o nazionali e che noi magari ancora portiamo avanti. C'è
bisogno di rinnovarsi insieme.
Un altro aspetto che ritengo molto importante. Lei ha citato la
Bassa Via, tutta una serie di infrastrutture o di opere che sono
collegate, contingenti e necessarie per fare turismo, perché non mi
serve solo la struttura vera e propria ma anche il contesto.
Abbiamo messo un attimo da parte i trasporti, ma ne aveva già
parlato ampiamente e ne parleremo sicuramente ancora più
ampiamente: ci deve essere anche un contatto ed una continuazione
progettuale anche su quell'aspetto, perché altrimenti finiamo con
il vecchio rischio di creare delle cattedrali o delle chiese nel
deserto. Su questo aspetto sarà importante il futuro.
Al di là della programmazione FESR, della programmazione
europea, io mi auguro che prima o poi ci sia la possibilità di fare
un forte dibattito sulla programmazione regionale nell'ambito
turistico, che faccia tesoro di quello che è successo a livello
pandemico, ma soprattutto di quello che è successo ante-pandemia,
perché sono problemi che si ripresenteranno nel momento in cui
usciremo finalmente e definitivamente da questa pandemia.
