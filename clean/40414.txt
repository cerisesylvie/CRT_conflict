Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 3219 del 6 febbraio 2018 - Resoconto
OGGETTO N. 3219/XIV - Reiezione della proposta di legge:
"Disposizioni in materia di vitalizi dei Consiglieri
regionali".
Farcoz (
Président) -
Point n° 32.01 de l'ordre du
jour. La parole au collègue Cognetta pour l'illustration.
Cognetta (M5S) -
La presente proposta di legge tenta di
ristabilire un po' di equità sociale tra la situazione che esiste
di chi da un lato è un ex Consigliere e ha il privilegio di avere
una rendita direi anacronistica, frutto di un tempo che fu, o anche
del Consigliere in carica che, se lavora ed è in aspettativa, può
cumulare due o più pensioni e di chi invece magari, grazie ad una
carriera politica, fatta negli anni in più consessi, ha potuto
cumulare due, tre e quattro pensioni e, dall'altra, invece, il
normale cittadino che, ahimè, quando riesce ad avere un lavoro,
magari riesce ad avere anche una pensione sola ma che deve tutti i
giorni barcamenarsi tra tagli di servizi, mancanza di lavoro e
quant'altro, che sappiamo benissimo.
Questa proposta non elimina del tutto l'assegno vitalizio, in
quanto a livello nazionale non c'è una norma che lo permette,
quindi sarebbe stato del tutto inutile scrivere una norma, che poi,
di fatto, sarebbe stata non solo inapplicabile ma addirittura
rigettata dagli uffici, quindi non saremmo stati qui in aula a
discutere di questo e sarebbe diventato un esercizio di puro - come
dice qualcuno, additando a noi questa cosa - populismo. Abbiamo
cercato invece di fare una norma che stesse in piedi e questa
tecnicamente può stare in piedi. La situazione è molto semplice,
sono pochi articoli: sei.
L'articolo 1 aumenta le percentuali di detrazione per dieci
anni, è una modifica che c'era già ed era prevista nella legge n.
19/2015, però in questo caso l'aumento è in modo da trasformare i
vitalizi, calcolati con il metodo retributivo, in vitalizi,
calcolati con il metodo contributivo e quindi mette delle pesanti
decurtazioni agli assegni attualmente corrisposti.
L'articolo 2, invece, dispone il divieto di cumulo tra l'assegno
vitalizio e quelli che sono percepiti per avere ricoperto altre
cariche elettive, quindi impedisce il cumulo di più pensioni per
chi è stato Parlamentare nazionale, europeo o di altro tipo.
L'articolo 3 sopprime, dal momento in cui entrerà in vigore
questa legge, la possibilità per gli ex Consiglieri di optare per
l'erogazione dell'assegno vitalizio in forma di capitale, cioè di
ritirare tutti quanti i soldi - cosa che è successa nei primi tre
mesi dell'anno scorso, e stiamo ancora aspettando la pubblicazione
dei nomi -, e non solo, non permette più la facoltà di versare
contributi volontari per il periodo corrente e conseguire il
diritto all'assegno vitalizio.
L'articolo 4 prevede che, a decorrere dalla prossima
legislatura, l'assegno vitalizio sia soppresso, sia eliminato e
quindi anche la trattenuta obbligatoria a carico del Consigliere e
anche gli emolumenti messi in campo dal Consiglio regionale. Per
coloro che hanno maturato l'assegno e che non hanno raggiunto il
limite di età valgono le disposizioni che sono messe in questa
legge.
L'articolo 5 è un articolo solamente tecnico e stabilisce che,
con l'entrata in vigore della presente legge, cessano di avere
efficacia tutte le disposizioni regionali pregresse a questa legge
e l'ultimo, l'articolo 6, dichiara che la legge sarà operativa dal
1° gennaio, o comunque da quando sarà approvata.
Innanzitutto devo ringraziare il Presidente della I Commissione,
il collega Follien, perché ha mantenuto la parola rispetto al
portare in aula questo disegno di legge e quello proposto dalla
maggioranza. In commissione c'è stata una votazione contraria al
disegno di legge proposto da me e comunque dal Movimento Cinque
Stelle e questo ha permesso di venire qui oggi a parlare di questo
disegno di legge. Se la votazione fosse andata in maniera
differente, non saremmo qui a discutere di questo disegno, ma solo
di quello della maggioranza.
Altra cosa di cui sono abbastanza soddisfatto è che finalmente
si arriva a parlare di una riforma dell'assegno vitalizio. Siamo
dovuti andare sui giornali diverse volte come Consiglio regionale,
in televisione tantissime volte, abbiamo fatto una pessima figura
come Consiglio regionale, ma questo non è che ha smosso più di
tanto le coscienze degli ex Consiglieri e tanto meno dei
Consiglieri attuali, ma di questo parlerò quando si parlerà della
vostra proposta di legge. La nostra proposta è molto semplice,
ripeto: si fa un taglio netto agli assegni, purtroppo interviene
quando i buoi sono già scappati perché sono stati già prelevati 20
e passa milioni nel 2017, più tutti quelli del passato, e quei
pochi, perché ormai sono rimasti in pochi, che percepiscono ancora
l'assegno vitalizio in un certo senso se ne sono fregati, potevano
tranquillamente prendersi tutto, però vale anche per chi l'ha
maturato e non ha ancora raggiunto i limiti di età, e qui ce ne
sono diversi e che sicuramente dovrebbero definire una posizione
migliore rispetto a quella che hanno e mettersi al pari di tutti
quanti gli altri. Per noi, per me e il mio collega è molto facile
parlare perché noi abbiamo già rinunciato all'assegno, quindi
possiamo tranquillamente avanzare queste proposte e queste
richieste all'aula affinché venga approvata questa legge. Non si
tratta quindi di demagogia, noi praticamente l'abbiamo già fatto,
non ci costa assolutamente nulla andare avanti. Io quindi vi chiedo
sostanzialmente un voto di coscienza rispetto a questo in maniera
tale da riavvicinarci a quello che raccontiamo sempre essere il
nostro obiettivo principale: parlare per i valdostani e con i
valdostani. Ci riavviciniamo un pochino alla maggior parte dei
valdostani e diventiamo un pochino più normali e un po' meno
casta.
Presidente -
È chiusa la discussione generale. Ci sono
dichiarazioni di voto? La parole au collègue Roscio.
Roscio (ALPE) -
Aspettavamo di poter fare una
dichiarazione di voto prima del voto, che, dato l'esito del voto in
commissione, penso sia abbastanza scontato Noi oggi parliamo di un
tema complicatissimo, difficile: il tema dei costi della politica
ed è un tema che spesso viene utilizzato un po' da tutti gli
schieramenti, a destra e a sinistra e, purtroppo, il clima che si
genera quando si parla di questi argomenti e le condizioni non sono
certamente favorevoli per poter fare un ragionamento oggettivo,
laico in modo da poter presentare una proposta che sia sostenibile
e anche condivisa, purtroppo queste condizioni non ci sono. Sia
questa proposta di cui discutiamo adesso, sia quella che viene dopo
non ci soddisfano appieno per diversi motivi.
Vorrei solo fare un piccolo inciso: ai tempi del Re Carlo
Alberto i Senatori non venivano pagati, però sia la rappresentanza,
sia anche la democrazia forse allora avevano dei punti ancora più
deboli di oggi, questo è un qualcosa che bisognerebbe ricordare.
Spesso però si cade nell'ipocrisia, cercando di cambiare tutto però
alla fine senza cambiare nulla. Oggi noi sappiamo che dal 2012 il
cosiddetto "assegno vitalizio" non esiste più se non nel nome ed è
un sistema ormai di contribuzione previdenziale basato su un
sistema contributivo, favorevole ma contributivo. Il punto critico
di questo istituto è il passato più passato, come dice il collega
Cognetta: ormai i buoi sono andat,i perché quel sistema lì era
basato sul regime retributivo, per cui era assolutamente non in
grado di sostenere i prelievi a fronte dei contributi che erano
versati. Ci sono altri aspetti che sono estremamente delicati e sui
quali ci si sarebbe dovuti soffermare un po' di più, come, per
esempio, il ritiro del capitale com'è stato detto o la
cumulabilità. È talmente un argomento complesso che oggi non c'è
una proposta, ma addirittura due alla fine della legislatura e, dal
punto di vista di ALPE, comunque quella che ci sembra più
condivisibile, anche se con certi aspetti che, a nostro parere,
avrebbero dovuto essere discussi diversamente, ma sicuramente
quella meno ipocrita è quella che è stata presentata dal collega
Cognetta. Per questo motivo noi voteremo la legge, però ad onor del
vero dobbiamo dirci una cosa, nel senso che riteniamo con ogni
probabilità non ci sarà la possibilità di andare a votare oltre
all'articolo 1, ma noi comunque sosterremo questa proposta. È anche
vero che, se vogliamo provare a cambiare qualcosa da qualche parte,
anche se imperfetta, dobbiamo pur partire e per questo noi facciamo
un plauso al collega Cognetta.
Presidente
- Articolo 1. La votazione è aperta. La
votazione è chiusa.
Presenti: 32
Votanti           
: 12
Favorevoli: 12
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin)
Il Consiglio non approva.
Presidente -
Non essendo stato approvato l'articolo 1, di
conseguenza viene respinta l'intera proposta di legge.
Il Presidente, constatato che il primo articolo è stato
respinto, dichiara che, ai sensi dell'articolo 77, comma 2, del
Regolamento interno per il funzionamento del Consiglio, l'intera
proposta di legge si intende respinta.
