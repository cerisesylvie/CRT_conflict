Classificazione
FINANZA REGIONALE E LOCALE
ISTRUZIONE PUBBLICA



Oggetto del Consiglio n. 1837 del 22 settembre 2022 - Resoconto
OGGETTO N. 1837/XVI - Interpellanza: "Ripartizione delle
risorse del PNRR per la prevenzione e il contrasto della
dispersione scolastica e supporto amministrativo alle istituzioni
scolastiche".
Bertin (Presidente) -
Punto n. 50. Per l'illustrazione
dell'interpellanza, si è prenotata la consigliera Erika Guichardaz,
ne ha facoltà.
Guichardaz E. (PCP) -
Non me ne voglia, Assessore, ma
sono rimaste dalla seduta scorsa, quindi oggi interloquiremo più
volte.
Quest'interpellanza invece va a toccare un tema che è quello
dell'abbandono scolastico.
Importanti risorse sono arrivate alla Valle d'Aosta, perché
stiamo parlando di quasi 3 milioni di euro, suddivisi su diciannove
istituzioni scolastiche che sono arrivati con dei criteri - poi se
avrà voglia anche un po' di dirci come mai diciannove
istituzioni... - con dei criteri che andavano a toccare sia il
tasso di fragilità degli apprendimenti, considerando i dati
Invalsi, sia il numero degli studenti iscritti a quell'istituzione
scolastica.
Quindi quello che noi volevamo capire era: quali fossero le sue
valutazioni rispetto ai fondi; se ritiene che questi fondi potranno
in qualche modo effettivamente essere incisivi per quello che
riguarda l'abbandono scolastico, che sappiamo essere comunque un
problema, e se c'è stata la valutazione o si sta andando verso una
rete di scuole in modo che non partano diciannove progetti a se
stanti, ma magari si pensi in maniera più collegiale un progetto o
un'attività che possa, in qualche modo, a questo punto, abbassare
quel tasso di abbandono.
Presidente -
Per la risposta l'assessore Caveri.
Caveri (AV-VdA Unie) -
Intanto va detto che su questo
tema dell'abbandono i dati elaborati, ancora di recente,
dall'ottimo Dario Ceccarelli sono abbastanza rassicuranti, nel
senso che molto spesso c'è questa vulgata che dice che in Valle
d'Aosta l'abbandono è elevatissimo rispetto a dei parametri
nazionali, per fortuna i rilevamenti non sono così preoccupanti,
anche se, bisogna essere oggettivi, l'abbandono non ci dovrebbe
essere; poi c'è una discussione in atto anche in occasione delle
elezioni politiche di aumentare a 18 anni, lasciare a 16, c'è tutto
un impegno sul quale stiamo riflettendo sull'orientamento e finisce
per essere una delle chiavi di volta, perché se tu non fai un buon
orientamento, uno si iscrive alla scuola sbagliata, se ne accorge
tardi, diventa un po' frustrato e quindi poi c'è un rischio di
abbandono.
Tra l'altro devo dire che noi abbiamo partecipato - non so se ha
avuto l'occasione di averne contezza - a questo fondo comunitario
nell'ambito di Alcotrà che si chiama "P.R.I.MO" (Perseveranza,
riuscita, inclusione, motivazione) che ha avuto un grandissimo
successo e devo ringraziare in quest'occasione una persona che è
andata in pensione, la professoressa Vernetto, che si è spesa
moltissimo per questo fondo.
Dando una risposta e cominciando dalla questione di questa
ripartizione di fondi, è evidente che dietro esiste un
atteggiamento che è derivato dall'impostazione del PNRR - e anche
dallo stesso Ministro Bianchi - che non è sempre condivisibile, nel
senso che sarebbe stato molto più logico, come dicono anche i miei
colleghi Assessori regionali, trasferire questi fondi delle Regioni
o alle Sovrintendenze regionali, se proprio il disegno non fosse
stato regionalistico, invece la scelta del Ministero è stata quella
di trasferire direttamente alle singole istituzioni scolastiche, il
che salta un passaggio, per così dire, e solo quel po' di autonomia
che noi abbiamo nel settore della scuola - con questa singolarità
della Sovrintendenza agli studi che dipende dalla Regione e non
dallo Stato - ci consente di fare quel coordinamento di cui le dirò
tra poco.
È chiaro che noi non sappiamo, non siamo riusciti a sapere i
criteri per i quali alcune scuole non hanno ottenuto i
trasferimenti; abbiamo scritto e non abbiamo ricevuto risposte.
Quando uno va al Ministero dell'Istruzione in Viale Trastevere e
vede questo Palazzone di più piani e mille uffici, si rende conto
che evidentemente esiste un problema centralistico e di scarsa
considerazione che consideriamo del tutto negativo.
Quindi non abbiamo avuto chiarimenti in merito alla
ripartizione, tenuto conto che tre istituzioni scolastiche del
primo ciclo risultano non beneficiarie. Non abbiamo avuto riscontri
e abbiamo già garantito la copertura per queste scuole, perché non
è che ci sono per noi le scuole di serie A e scuole di serie B.
Per migliorare il successo formativo e ridurre (preferisco dire)
la dispersione scolastica (piuttosto che abbandono), - so che c'è
un eccesso forse di attenzione lessicale, però le due cose non sono
proprio coincidenti, - si focalizzerà sull'orientamento, come
dicevo, in particolare fra la scuola secondaria di primo e di
secondo grado, perché è lì che si comincia a sbagliare, e sul
potenziamento delle competenze anche all'esterno della scuola, con
una piena integrazione del percorso curricolare con le attività
extra curricolari e con la valutazione degli apprendimenti.
Serviranno? Verrebbe da dire che queste cose le dobbiamo vedere
ex-post, perché sicuramente sono fondi cospicui; questo poi innesca
il problema con cui concluderò, che è quello di come essere in
grado di poterli spendere, perché certe spese, rientrando nel PNRR,
devono essere fatte perché sennò i soldi li perdi.
La Sovrintendenza promuoverà delle azioni trasversali a livello
regionale con gli strumenti e le procedure già a sistema per non
creare delle sovrapposizioni.
L'idea è quella di avere delle reti di scuole e devo dire che i
primi confronti con i dirigenti scolastici sono risultati
estremamente positivi, quindi dovrò usare l'inglese: mentoring,
counseling, orientamento professionale attivo, personalizzazione di
percorsi, potenziamento del tempo-scuola con progettualità mirate
con incremento delle ore di docenza e la presenza di esperti.
Ne abbiamo parlato anche al Convitto o ai Convitti, visto che in
Giunta andrà tra breve la costruzione anche del Convitto di Verrès,
proprio nella prossima giunta avremo tre Convitti: avremo il
Gervasone, il Convitto Federico Chabod - con cui abbiamo chiarito
tutte le ambiguità che potevano esserci, c'è stato un bellissimo
incontro con il loro CdA - e, naturalmente, Verrès sarà una novità,
lo dico a chi è della Bassa Valle, anche per attirare un po' gli
studenti Walser perché proseguano con il tedesco al posto di venire
qui e il tedesco lo perdono.
Per quanto riguarda l'ultima domanda, noi abbiamo fatto una
riunione ad hoc in Meet a cui ho partecipato mercoledì 24 agosto,
una prima riunione a cui ho partecipato - poi ce ne sono state
altre con caratteristiche più tecniche - per accompagnare e
supportare le scuole secondarie nella progettazione delle
iniziative da mettere in campo che valgono per l'anno scolastico
2022-23 già, perché i tempi di spesa sono rapidi.
All'incontro, in una logica che spero condividiate, hanno
partecipato anche le scuole paritarie - non solamente le scuole
pubbliche- che non beneficeranno di questi fondi ma che però fanno
parte di un sistema, è chiaro che non si può escludere il Don Bosco
piuttosto che una scuola paritaria come la Fondazione turistica,
tenuto conto degli orientamenti per l'attuazione degli interventi
nelle scuole, e c'è una nota ministeriale che è arrivata il 13
luglio del 2022, che sottolinea l'importanza di affrontare il tema
della dispersione scolastica in modo sistemico -come sempre, c'è un
po' di misteriosofico in quel che dicono - attivando sinergie
territoriali e collaborazione anche attraverso progetti di rete con
altre istituzioni scolastiche.
Ha partecipato un nostro consulente, il professor Damiano
Previtali - che è un big del Ministero e che è dirigente del
Sistema nazionale di valutazione - che ci ha dato molte
rassicurazioni.
Una delle rassicurazioni che abbiamo invece dato noi, e che sarà
presente nella nuova legge di variazione di bilancio che la Giunta
presenterà, è la questione di come supportare le segreterie
scolastiche, alcune delle quali - come purtroppo sappiamo - sono al
collasso; io passerò le prossime settimane con i dirigenti
scolastici e il personale, perché il personale delle segreterie non
dipende da me, però cercheremo di mettere i tacconi.
Per la rendicontazione e per gli aspetti amministrativi noi
useremo una convenzione, che è consentita per il PNRR, con Inva,
cioè con le società in house si possono fare questi tipi di
convenzione, quindi noi non solo aiuteremo le strutture della
Regione, i Comuni, le Unités des Communes, ma aiuteremo anche le
istituzioni scolastiche che altrimenti non sarebbero in grado di
adempiere a questi compiti, compresa la possibilità - che abbiamo
discusso con il collega Marzi - di utilizzo da parte delle scuole
della CUC, per poter fare, nel caso in cui ci fosse bisogno, degli
appalti, perché anche quello sarebbe un procedimento estremamente
complicato.
Questo è un disegno che ritengo interessante, che forse potrà
essere esteso anche a una parte del PNRR estremamente interessante
che gestirà invece l'Università della Valle d'Aosta, più sul tema
della ricerca.
Diciamo che possiamo mettere assieme i diversi tasselli e dire
che siamo partiti spero con il piede giusto per fare in maniera,
come veniva giustamente sottolineato, di evitare un patchwork, cioè
che ognuno si inventasse consulenze, percorsi, formazione, che non
avessero una logica unitaria, perché poi il problema della
dispersione sta anche nel fatto che la scelta di una certa scuola,
che poi risulta insoddisfacente, pesa sulle altre scuole, perché
c'è un sistema di collegamento gli uni con gli altri. Molti
vogliono andare, ad esempio, al Corrado Gex e poi non c'è più posto
perché le classi le abbiamo già formate, quindi si tratta di
trovare dei meccanismi di miglior funzionamento e devo dire che
questo aspetto del PNRR è estremamente importante e lo sfrutteremo
al massimo.
Presidente -
Per la replica la consigliera Erika
Guichardaz.
Guichardaz E. (PCP) -
Bene, è un po' la strada che
speravamo, lo avevamo già un po' scritto nell'interpellanza, perché
questa questione delle reti di scuole, non solo per quello che
riguarda l'abbandono scolastico - gliene avevo già parlato anche
rispetto alla digitalizzazione - credo sia la strada per la Valle
d'Aosta, perché proprio in virtù di quelle carenze, all'interno
anche delle istituzioni scolastiche, ma in virtù delle grandi
professionalità che ci sono all'interno delle istituzioni
scolastiche, è utile, secondo noi, poterli valorizzare.
Bene anche che si vada a interferire sulla parte orientamento
che sappiamo essere il nodo cruciale e, sotto questo punto di
vista, anche l'idea del Ministero che venga fatto a sistema con gli
Enti locali è per noi importante, proprio perché spesso, anche
rispetto alla formazione professionale, il coinvolgimento degli
Enti locali è sicuramente importante.
