Classificazione
AGRICOLTURA



Oggetto del Consiglio n. 2073 del 23 novembre 2011 - Resoconto
OGGETTO N. 2073/XIII - Interrogazione: "Predisposizione di
una nuova normativa per la disciplina del settore del riordino
fondiario".
Interrogazione
Richiamate le nostre precedenti iniziative inerenti la
situazione dei piani di riordino fondiario in corso di
realizzazione in Valle d'Aosta;
Constatato che a distanza di quattro anni dall'abrogazione
della legge n. 70/1987, e nonostante quanto dichiarato
dall'Assessore all'agricoltura e risorse naturali nel mese di
marzo, non risulta in itinere nessun disegno di legge riguardante
il settore del riordino fondiario;
Considerati i disagi e gli inconvenienti in cui incappano gli
agricoltori a causa dei mancati trasferimenti di proprietà e la
confusione in cui operano i Consorzi di miglioramento fondiario in
quanto organismi fondiari incaricati, in base alla normativa
abrogata, di portare a termine i piani di riordino
fondiario;
i sottoscritti Consiglieri regionali
Interrogano
l'Assessore competente per conoscere:
1) entro quanto tempo il Consiglio regionale sarà chiamato ad
esaminare un disegno di legge che detterà nuove regole in materia
di riordino fondiario;
2) in assenza di una normativa specifica, quali indicazioni
vengono date ai Consorzi di miglioramento fondiario che intendono
attivare o portare a conclusione un piano di riordino
fondiario.
F.to: Chatrian - Giuseppe Cerise - Patrizia Morelli
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito al disegno di legge che detterà nuove regole in
materia di riordino fondiario, posso comunicare che il gruppo
tecnico di lavoro composto dagli uffici competenti regionali del
Dipartimento agricoltura allargato agli ordini e collegi
professionali interessati, sta lavorando da tempo alla
predisposizione di un disegno di legge che, vista la complessità
della materia, richiede approfondite valutazioni ed analisi che
coinvolgono, oltre al Dipartimento legislativo e legale, Direzione
affari legislativi, anche enti esterni alla Regione quali gli enti
locali, l'Agenzia del territorio, la Conservatoria dei registri
immobiliari e l'Agenzia delle entrate. In questi giorni si stanno
ultimando gli ultimi affinamenti tecnici sul corpo del testo del
disegno di legge. Il disegno di legge è già stato attentamente
studiato ed analizzato dalla Direzione affari legislativi, che
esprimerà a breve il parere legale di competenza previsto, per cui
si prevede di porlo all'attenzione del Consiglio all'inizio del
2012. Quindi siamo in dirittura d'arrivo.
Con la delibera di Giunta n. 2834/2010, allegato 3, in attesa di
disciplinare in maniera più approfondita la materia, è stata
sospesa la possibilità di avviare nuovi interventi di
ricomposizione fondiaria. Per quanto riguarda il riordino in corso,
si deve precisare che le opere di miglioramento fondiario, cioè le
infrastrutture agricole, sono regolarmente in fase di
realizzazione. È stato comunque precisato ai consorzi interessati
che per completare la ricomposizione fondiaria ed operare i
trasferimenti delle proprietà in funzione dei lotti definitivi,
occorre attendere l'entrata in vigore delle norme di cui prima,
quindi a breve.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Indubbiamente questa interrogazione è legata alla precedente,
nel senso che prima abbiamo parlato di consorzi di miglioramento
fondiario e su questa, invece, i quesiti sono legati soprattutto al
riordino fondiario...la relativa procedura, il grande investimento
pubblico fatto su tutto il territorio valdostano.
Come gruppo ALPE rileviamo positivamente che finalmente il
Governo regionale ha deciso di dare seguito e di trovare una
soluzione ad una criticità comunque che viene da lontano e che però
è stata abrogata ormai da quattro anni, nel dicembre 2007. Dico
"registriamo positivamente" da una parte; dall'altra, però, chiedo,
a nome del nostro gruppo...perché le difficoltà e la confusione non
solo dei nostri agricoltori, ma dei nostri proprietari di terreni
agricoli, in questo momento, è molta. A questo punto, se nel mese
di gennaio si depositerà questo disegno di legge, l'obiettivo è
quello di sollecitare e di confrontarsi in sede di commissione ed
in aula per rimuovere una criticità strutturale, perché il
trasferimento di proprietà e la ricomposizione fondiaria sono alla
base di una filosofia che era stata messa in campo da diversi
decenni e la confusione la conosciamo e la conoscete: è molto
alta.
Una tiratina di orecchie all'Assessore, perché i tempi
sinceramente sono sempre un po' biblici, le sue premesse sono
sempre poco dettagliate, ma già diverse volte in quest'aula ci è
stato detto che gruppi di lavoro, legali, vari studi del settore
sono stati compiuti ed un gruppo di lavoro è stato costituito e,
finalmente, questo disegno di legge approderà in commissione.
Cambiamo marcia, se possibile, Assessore, perché i tempi sono
assolutamente alla base di tutto. Ripeto: registriamo da un lato
positivamente, e dall'altro, però, non perdiamo ulteriore
tempo...ne abbiamo perso forse troppo! Grazie.
