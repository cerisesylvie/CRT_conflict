Classificazione
ENERGIA
NORME DI ATTUAZIONE



Oggetto del Consiglio n. 384 del 24 febbraio 2021 - Resoconto
OGGETTO N. 384/XVI - Interpellanza: "Intendimenti in merito
alla proposta di una norma di attuazione volta alla soppressione
dalla bolletta elettrica della componente tariffaria a favore dello
Stato".
Bertin (Presidente) -
Passiamo al punto n. 33 dell'ordine
del giorno. Per l'illustrazione, ha chiesto la parola il
consigliere Aggravi, ne ha facoltà.
Aggravi (LEGA VDA) -
Abbiamo spesso e anche oggi parlato
di CVA, questa interpellanza concentra la sua attenzione invece su
Deval. Deval, ricordo, è titolare della concessione per il servizio
di distribuzione dell'energia elettrica, fa parte del gruppo CVA,
però ha una particolarità in quanto ha un'autonomia decisionale e
organizzativa rispetto all'attività del gruppo molto stringente e
autonoma, perché deve rispettare il principio della normativa
dell'
unbundling
, che definisce appunto gli obiettivi di
separazione funzionale per i settori dell'energia e del gas
ovviamente fra chi produce, commercializza e chi distribuisce. È
importante considerare che abbiamo parlato spesso dell'orizzonte
temporale delle concessioni di CVA, guarda caso parlando anche di
concessioni autostradali più o meno siamo sempre intorno ai
prossimi anni Trenta e anche per quanto riguarda la Deval, se non
erro - ma poi sicuramente nella sua risposta l'Assessore me ne darà
contezza -, siamo lì intorno, quindi anche lì stiamo parlando del
2030. Per questo la prima domanda dell'interpellanza vuole capire
quale sia l'orizzonte temporale di riferimento delle concessioni
ministeriali per l'erogazione del servizio di distribuzione
dell'energia elettrica. È importante, a mio giudizio, andare a
dividere e a specificare che tipologia di concessioni sono queste
rispetto alle altre concessioni e a tale riguardo capire quale sarà
la modalità di riassegnazione delle concessioni in termini di
normativa e di autorità e soggetti coinvolti e capire soprattutto
qual è e quale sarà il ruolo, se ci sarà, da parte della Regione
autonoma.
Un punto poi che è stato oggetto di analisi nel maggio 2019 è
relativo a una risoluzione che fu presentata in Consiglio a seguito
del
tour de force
che fu fatto riguardo all'analisi della
relazione della Commissione speciale su CVA. A fronte di quel
lavoro fatto prima in Commissione speciale e poi in Consiglio,
apparve una risoluzione che in uno dei punti andava a proporre, a
impegnare il Governo regionale a definire una proposta di norma di
attuazione - sull'energia finiamo sempre a parlare per norme di
attuazione e
desiderata
vari - che in Valle d'Aosta disponga
la soppressione dalla bolletta elettrica della componente
tariffaria a favore dello Stato relativa agli oneri di trasporto e
di sistema.
A tale riguardo già all'epoca ci fu una sorta di dibattito a
seguito dell'analisi di questa risoluzione che abbiamo voluto
riportare in vita almeno dal punto di vista del testo per capire,
considerato anche che è uno degli argomenti che spesso giustamente
le aziende ma non solo citano quando si parla di costi che pesano
sul bilancio della famiglia o dell'azienda rispetto a quello che
poi effettivamente è il consumo elettrico, perché se andiamo a
vedere, leggevo in preparazione del Consiglio che spesso e
volentieri in media pesa sul 17 e mezzo percento il costo rispetto
a una bolletta media.
Vorremmo quindi capire se, a fronte di questa risoluzione,
ripeto maggio 2019, sia mai stata promossa o si intenda promuovere
nelle sedi opportune una proposta di norma di attuazione volta alla
soppressione dalla bolletta elettrica della componente tariffaria a
favore dello Stato relativa agli oneri di trasporto e di sistema.
Questa è un po' una curiosità perché, a fronte di questa
risoluzione, poi non si seppe più nulla, è una tematica che
potrebbe tornare
à la une
anche prossimamente, ma
soprattutto è un peso in termini di costi che rimane sulla nostra
economia e soprattutto è direttamente collegato al tema del
trasporto della distribuzione dell'energia e soprattutto anche
dell'attività che fa ARERA di cui spesso ci si dimentica.
Vorremmo capire in particolare se la paventata proposta di
soppressione di cui al punto precedente, quindi la componente
tariffaria di trasporto dell'energia elettrica sia perseguibile dal
punto di vista della normativa nazionale comunitaria.
Sinceramente questa quarta domanda l'ho inserita proprio per
capire e per avere una risposta, perché all'epoca io sono andato a
riprendermi gli atti consiliari, avevo detto una serie di cose,
avevo anche parlato di
spot
elettorale e di marchetta,
andava di moda più nella scorsa legislatura la terminologia
"marchetta", speriamo che non torni... però era molto curioso quel
punto all'interno di una risoluzione anche molto complessa perché
ovviamente la tematica era particolare.
Considerato quindi che stiamo parlando e abbiamo spesso parlato
di una norma di attuazione per salvarci dalla madia di una norma di
attuazione, per salvarci dal contenzioso pendente in Europa sulle
assegnazioni delle concessioni, mi dico perché non salvarci anche
dal costo della componente tariffaria che spetta allo Stato per
quello che riguarda appunto gli oneri di trasporto e di sistema,
per capire se effettivamente è perseguibile questa strada oppure
all'epoca effettivamente si parlò o, meglio, si inserì in una
risoluzione un qualcosa che era un miraggio e forse era finalizzato
ad altri obiettivi.
Presidente -
Per la risposta, la parola all'assessore
Caveri.
Caveri (VdA Unie) -
Intanto sono contento della
santificazione delle norme di attuazione, nel senso che, avendo
scritto il 48bis dello Statuto, che ha previsto le norme di
attuazione stabili, sono contento che si evochi questo strumento
che fino ad allora era una delega e ci aveva consentito solo dagli
anni Settanta di avere queste norme di attuazione che sono
importanti perché rendono dinamico il nostro Statuto di autonomia.
Lei ha ragione a dire che gli anni Trenta saranno gli anni Trenta,
parafrasando, gli anni Venti potremmo dire che per noi saranno anni
ruggenti speriamo.
Questa scadenza del 31 dicembre 2030 non è per nulla banale, è
vero che noi siamo abituati a parlare della scadenza delle
concessioni idroelettriche del 2029 ma è molto importante anche il
ruolo di Deval in Valle d'Aosta e, tra l'altro, ci sono lavori
importanti in previsione, anche un accordo con Terna che dovrebbe
consentire, tra l'altro, di migliorare il sistema distributivo
dell'energia elettrica in Valle.
La concessione che vale per 69 Comuni della Regione venne
rilasciata a titolo gratuito ai sensi di una legge del 1999 e venne
data nel giugno del 2005. Effettivamente l'articolo 25 della
concessione fissa al 31 dicembre 2030 questa scadenza.
Rispondo alla domanda: quale sarà la modalità di riassegnazione.
L'articolo 15 della concessione prevede che alla scadenza si
applichi il regolamento di cui all'articolo 9, comma 2, del decreto
legislativo 16 marzo 1999 n. 79, che recita: "con regolamento del
Ministro dell'industria, del commercio, dell'artigianato adottato
ai sensi dell'articolo 17, comma 3, della legge 23 agosto 1988 n.
400, sentita la conferenza unificata istituita ai sensi di... e
l'Autorità dell'energia elettrica e del gas, sono stabilite le
modalità, le condizioni e i criteri, ivi inclusa la remunerazione
degli investimenti realizzati dal precedente concessionario per le
nuove concessioni da rilasciare alla scadenza del 31 dicembre 2030
previa delimitazione dell'ambito comunque non inferiore al
territorio comunale e non superiore a un quarto di tutti i clienti
finali. Detto servizio è affidato sulla base di gare da indire, nel
rispetto della normativa nazionale comunitaria in materia di
appalti pubblici, non oltre il quinquennio precedente la medesima
scadenza".
Questo regolamento non è mai stato emanato, nella logica
italiana noi viviamo in un mondo del nulla, questo vizio della
legislazione italiana di rimandare a decreti successivi, come sa
bene chi è stato in Parlamento, è meraviglioso, perché, di fatto,
poi blocca il sistema.
Io, dovessi darle una mia impressione, questo potrebbe essere un
tema da norma di attuazione, mentre anticipo la risposta che dubito
che possa essere tema di norma di attuazione, non per delegittimare
chi scrisse quel documento perché mai mi permetterei, però devo
dire che gli oneri di sistema, com'è riportato sul sito
dell'Autorità di Regolazione per l'Energia Reti Ambiente, la già
citata ARERA, sono posti a copertura dei costi relativi ad attività
di interesse generale per il sistema elettrico, che poi siano
giusti o no, continuiamo a pagare quei pezzi anche di centrali
nucleari che sono state fatte più una serie di altre diavolerie, e
vengono pagati da tutti i clienti finali del servizio elettrico, in
particolare per: messa in sicurezza del nucleare e misure di
compensazione territoriale, quindi Montalto di Castro e anche credo
quella lì vicino a Trino Vercellese; incentivi alle fonti
rinnovabili e assimilate, è interessante perché, in realtà,
paghiamo noi una parte di quegli incentivi; copertura delle
agevolazioni tariffarie - tenetevi forte - riconosciute per il
settore ferroviario; sostegno alla ricerca del sistema; copertura
del bonus elettrico - non viene pagato dai clienti a cui è stato
riconosciuto il bonus sociale -; copertura delle agevolazioni per
le imprese a forte consumo di energia; integrazioni delle imprese
elettriche minori e promozione dell'efficienza energetica, c'è un
po' di tutto.
Questi costi, riconosciuti e applicati in modo uniforme per
tutto il territorio nazionale, non dipendono dalla volontà del
fornitore di elettricità, né dal distributore ma vengono stabiliti
e aggiornati trimestralmente dall'ARERA.
Si precisa inoltre che, essendo tali tariffe uguali su tutto il
territorio nazionale, non sono in alcun modo modificabili dagli
operatori, siano essi di vendita o di distribuzione, che sono
tenuti ad applicare le tariffe definite dall'Autorità di
regolazione per l'energia reti e ambiente.
Per ciò che attiene le spese per il trasporto e la gestione del
contatore, si evidenzia che le stesse comprendono gli importi
sostenuti per l'attività di trasporto dell'energia elettrica sulle
reti di trasmissione nazionale di distribuzione locale e per
l'attività di misura che comprende anche la gestione del contatore.
Il livello della spesa per tali attività è sempre definito
dell'ARERA sulla base di criteri uniformi su tutto il territorio
nazionale tenendo conto dei costi sostenuti per tali attività.
Negli elementi di dettaglio i corrispettivi relativi a tali importi
sono suddivisi in quota fissa, quota potenza e quota energia.
Torno indietro e rispondo alla domanda n. 3, tenuto conto di
quanto previsto dall'articolo 48bis dello Statuto speciale, che,
come sapete, non è solo l'applicazione dello Statuto ma è anche
l'armonizzazione della legislazione nazionale con l'ordinamento
della nostra Regione e, per quanto riguarda appunto la natura degli
oneri di sistema, a mio avviso, potrebbe essere molto complicato
intervenire in questo ambito con una norma di attuazione. Tuttavia,
visto che lei mi ha colto parzialmente impreparato, nel senso che
ho predisposto, con l'aiuto degli uffici, questa risposta, a caldo
le direi che non è possibile farlo, mentre io credo che dovremmo
ragionare, se ci mettiamo a ragionare, su una norma di attuazione
dell'elettrico, forse sarebbe interessante ragionare sulla gara in
prospettiva di Deval, perché, tutto sommato, noi sappiamo che
abbiamo una situazione un po' particolare nella rete di
distribuzione interamente in zona montana con delle situazioni che
sono certamente armonizzabili a una situazione territoriale diversa
dal resto dell'Italia, perché interamente montana, però le ripeto
che sono dei ragionamenti che faccio a impronta. Farò fare un
approfondimento giuridico su questa questione tanto è del tutto
evidente che nei mesi a venire dovremo predisporre in maniera
definitiva la norma di attuazione sull'elettrico e quindi anche
questo tema potrà essere meritevole di attenzione.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Grazie Assessore della risposta. Per
fare una battuta sugli oneri, direi che alla fine stiamo pagando
l'isotopo dello stronzio stamattina citato dal collega Guichardaz
visto che è un tipico isotopo che si posa dopo i
fall-out
nucleari e quindi prodotto appunto dalla fusione e quindi possiamo
dire che lo stiamo ancora pagando come spesso si ricorda che con la
benzina finiamo per pagare ancora la guerra di Etiopia.
La ringrazio ed è molto interessante, secondo me, il
ragionamento che è nato da questo dibattito riguardo un vuoto
normativo che potrebbe anche essere un'occasione visto che, come
lei ricordava, spesso l'Italia è brava a fare le norme generali,
poi le norme di dettaglio ce le perdiamo o se le perdono per
strada.
Sulla parte relativa all'attenzione che merita anche la società
che si occupa di distribuzione e soprattutto di tensioni medie e
basse, io direi che, oltre a essere strategica per il sistema
complessivo, forse vale la pena fare un approfondimento visto già
che la Commissione paritetica la citiamo ma non è in forza e
sicuramente non sta in questo momento lavorando sulla futura norma
di attuazione, di integrare magari gli intendimenti anche con la
possibilità, soprattutto magari anche sfruttando questo vuoto
normativo per quello che riguarda anche le gare di
distribuzione.
Per quanto riguarda la fantasia di qualcuno, e anch'io non
voglio assolutamente andare a sminuire o comunque accusare, già lo
feci all'epoca... dire che con una norma di attuazione si risolvono
tutti i problemi, al di là della santificazione, all'epoca fu una
vera e propria presa in giro nei confronti dei Valdostani ma tant'è
ormai la risoluzione è passata ed è solo un ricordo.
Direi invece, visto che c'è un'attenzione sul gestore e, in
particolare, su quella realtà a cui dobbiamo comunque pensare in
prospettiva, che un'attenzione merita anche Deval in quanto
sappiamo che il sistema di distribuzione è fondamentale nel
complessivo sistema di gestione dell'energia elettrica e perché non
in prospettiva visto che ha ricordato anche le ferrovie, perché una
quota parte degli oneri vanno anche in quel senso e forse non a
copertura della riattivazione dell'Aosta/Pré-Saint-Didier, faccio
un'altra battuta, potrebbe essere un'idea anche quella, ma
sicuramente il fatto anche di poter un domani, visto che ci sono
varie opzioni, vedere anche una connessione maggiore per il
trasporto pubblico e la nostra società, il gruppo di produzione e
distribuzione dell'energia elettrica anche in quel senso.
