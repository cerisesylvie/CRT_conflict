Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 97 del 17 aprile 1972 - Resoconto
OGGETTO N. 97/72 - Realizzazione di una colonia marina
regionale. (Interpellanza)
Benzo (D.P.) -
In merito all'interpellanza per conoscere
a che punto è la pratica per la soluzione del problema relativo al
reperimento di aree idonee per un soggiorno permanente marino da
organizzarsi in riviera per i ragazzi valdostani bisognosi di cure
climatiche e marine, si prospetta l'azione sin qui svolta
dall'assessorato allo scopo di portare ad una rapida e concreta
soluzione del problema.
Sin dallo scorso mese di maggio, - in seguito proprio a quanto
detto in Consiglio, è stata condotta un'indagine in tutta la
riviera - da parte di operatori esperti - e in questo devo anche
dare atto del notevole contributo portato dall'Amministrazione
Aiuti Internazionali con tutte le sue sedi periferiche e sono state
segnalate una quindicina di località con ampia documentazione
planimetrica e fotografica e con le relative relazioni
illustrative. Dopo questa prima fase, si è proceduto ad un vaglio
di quanto ci era emerso per vedere, in base alle necessità, alle
località, al tipo di area - se era libera o meno da costruzioni - e
tra tutte le ipotesi prospettate sono state scelte cinque zone che
meglio sembravano rispondere alle esigenze della Regione: nella
zona di Imperia, di Porto Maurizio, di Borghetto Santo Spirito, di
Andorra, di Spotorno, tutte in provincia di Savona le tre
ultime.
Nei primi giorni dello scorso dicembre, l'Assessore alle Finanze
Dr. Chantel ed il sottoscritto, accompagnati dal Medico regionale e
dal direttore dell'Ufficio Aiuti Internazionali hanno effettuato un
sopralluogo conoscitivo che ha permesso una prima valutazione sulle
aree e sulle località proposte.
Attualmente sono in corso trattative per procedere all'acquisto
sia di un terreno sia di un tratto arenile.
Mappelli (D.C.) -
Io non voglio fare, così, il bastian
contrario, ma devo prendere atto quando l'Assessore Benzo dice "uno
che si prospetta, con azione che verrà esaminata e le 15 località
che gli Aiuti Internazionali hanno prospettato, ecc.", per me il
discorso è un altro.
È che questo Consiglio, in diverse riprese, aveva deliberato di
concretizzare un'iniziativa di questo genere e io mi aspettavo che
ci fosse in questo senso una volontà politica per realizzare in
clima marino una colonia. Anche perché pensavo che il Dr. Ing.
Benzo l'avesse detto, che anche da anni, da parte della colonia
Pontificia ci sono notevoli difficoltà per reperire località e
disponibilità di attrezzature in questo senso.
Dunque, io non mi stupisco, non voglio - Pollicini l'altro
giorno quando tu hai fatto la tua dichiarazione di voto hai voluto
forse, non dico in buona, ma in malafede, togliere l'attenzione
nostra, del Consiglio, dei valdostani, su questi problemi sanitari:
quelli dell'ospedale, quello dell'OMPI, quello della diagnosi
precoce del cancro, quello della colonia marina. Sono tutti
problemi che purtroppo in questi due anni di tempo non sono stati
affrontati.
E, purtroppo, cosa volete, ce ne sarebbero tanti altri che
adesso non voglio elencare perché sembrerebbe che in un periodo
delicato come questo volessi approfittare per fare della polemica
che tanto purtroppo la realtà della situazione è quella che è.
Ma è chiaro, che qui occorre - cari Signori della Giunta, e qui
mi appello al presidente - occorre esaminare con molta, molta
attenzione i diversi problemi che interessano direttamente, in
prima persona, la popolazione della Valle d'Aosta. Perché nei vari
settori che interessano la popolazione - nei vari settori sia
sociali sia sanitari - purtroppo vi è una grave carenza.
Pertanto prendo atto di queste dichiarazioni. Non è che io
voglia essere soddisfatto o meno, devo prendere atto che in questo
senso non vi è stata una sensibilità e che purtroppo ancora una
volta chi ci rimetteranno saranno i nostri bambini.
Montesano (P.S.D.I.)
- Cosa, vuol rispondere? Guardi,
eccezionalmente.
Benzo (D.P.) -
Ho diritto di rispondere?
(
Montesano
: ...e, no) ...Brevissimo. A parte, le premetto,
lei tira fuori "la lingua batte dove il dente duole," Consigliere
Mappelli e lei forse effettivamente porta la campagna un po' in
aula, ma comunque il problema...
(interruzione di Mappelli)
...io sto ai fatti, Consigliere Mappelli e le dico solo questo: non
confonda sempre le rape con le fave.
La Colonia Pontificia affitta. Noi stiamo ricercando per
costruire e comperare una nuova colonia permanente marina. Le dico
sempre: stia molto attento quando si parla. La delibera che il
Consiglio aveva dato mandato di provvedere per la colonia
permanente è del '68 e c'era lei a quel posto, mentre noi invece
oggi siamo in fase di avanzate trattative.
E l'Assessore alle Finanze non parla, perché fa molto bene,
perché adesso è lui che ha in mano la situazione e la sta portando
avanti e molto bene come ha fatto per tutti gli altri problemi.
Quindi non si preoccupi. Come in tutti gli altri settori dei
servizi sociali e di tutto il resto.
Certamente che se lei ha da sgranare altri rosari noi siamo
sempre a disposizione per continuare a sentire le sue
interpellanze.
Montesano (P.S.D.I.)
- Io vorrei chiarire che per le
interpellanze, così come è fatto obbligo all'interpellante di dire
se è soddisfatto oppure no, ma non c'è possibilità di replica.
Noi lo facciamo così, perché, si vuol fare, è vero. Questo per
ragioni di correttezza e di rispetto al regolamento.
