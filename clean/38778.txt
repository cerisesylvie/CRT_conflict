Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2247 del 14 luglio 2016 - Resoconto
OGGETTO N. 2247/XIV - Interpellanza: "Interventi presso
l'area del Teatro romano di Aosta e spese sostenute per
l'introduzione degli accessi a pagamento".
Rosset (Presidente) -
Punto n. 19 dell'ordine del giorno.
Per l'illustrazione ha chiesto la parola il Consigliere Bertin; ne
ha facoltà.
Bertin (ALPE) -
Abbiamo recentemente letto sui mezzi di
informazione locale che ci sarebbe intenzione da parte
dell'Amministrazione regionale di intervenire nell'area del Teatro
romano: immagino che specificatamente si voglia intervenire in modo
particolare nell'area che credo si chiami "ex birreria", ubicata
nella parte est nell'area archeologica del Teatro romano. In quella
zona c'è un'ingombrante struttura metallica inutilizzata che
affianca il teatro, una struttura che ormai è lì da tanto tempo, e
l'unica funzione che le è rimasta è quella di rappresentare una
sorta di palo della luce in occasione del mercatino natalizio, che
da qualche anno, tra l'altro con molto successo, si svolge in
quell'area.
Ci chiediamo pertanto, visto che più volte abbiamo sollecitato
un utilizzo di questa struttura che è ancora lì presente e
inutilizzata, se si ritiene che questa ingombrante struttura
metallica serva in qualche modo a valorizzare il Teatro romano; in
caso contrario, in quali tempi e quali sono le intenzioni riferite
a quest'area, perché ormai non ha più ragione di esistere una
situazione del genere, da tempo non ha più ragione di esistere, ma
notiamo che la cosa continua.
Sempre nel Teatro romano, in questo periodo si è poi intervenuti
per realizzare l'aspetto riguardante l'entrata a pagamento.
Volevamo pertanto sapere quanti ingressi si ritengono possibili da
questa iniziativa e quanti sono i costi di gestione e per
realizzare un'entrata a pagamento riguardo specificatamente alla
parte concernente il Teatro romano. Sulle altre parti eventualmente
intervengo in un altro momento.
Presidente -
Per la risposta ha chiesto la parola
l'Assessore Rini; ne ha facoltà.
Rini (UV) -
L'intervento relativo alla struttura
metallica di cui si tratta - ne abbiamo già ampiamente discusso in
questo Consiglio regionale - rappresenta non solo un'azione
preliminare, ma propedeutica al futuro utilizzo di tutta l'area
archeologica del Teatro romano per spettacoli culturali di
rilevante importanza, ovviamente compatibili con le esigenze di
tutela del monumento stesso, in accordo con la funzione originaria
dell'edificio antico e degli spettacoli nella straordinaria cornice
del Teatro romano di Aosta. La riqualificazione dell'intera area
spettacoli sulla quale insiste questa struttura metallica - che,
tengo davvero a precisare, e lo faccio in questa sede, dovrà essere
rimossa al più presto - verrà affrontata nell'ambito dei progetti
finanziati sia dal piano cultura, piano già approvato, sia dal
piano POR-FESR 2014/2020.
Per quanto riguarda la sua seconda domanda con riguardo alle
spese, l'area archeologica del Teatro romano è stata inserita nel
sistema dei beni culturali a pagamento a partire dal 1 luglio 2016.
Le attività di adeguamento e rifunzionalizzazione dell'ingresso del
sito, che hanno comportato una spesa complessiva pari ad euro 18
mila, non sono da intendersi esclusivamente finalizzate all'avvio
della biglietteria, in quanto comprendenti anche interventi già
precedentemente preventivati: penso in particolare alla
dislocazione del
container
contenente l'alloggiamento dei
custodi in prossimità dell'ingresso, interventi necessari al fine
di consentire un maggiore controllo del sito medesimo. Nell'ambito
di tali attività si è provveduto inoltre all'installazione dei
cavidotti che hanno permesso l'accorpamento dell'impianto di
illuminazione della Porta Pretoria, il cui contatore era
posizionato all'interno dei locali dell'
Office régional du
Tourisme,
sempre in via Porta Pretoria.
Per quanto concerne invece la gestione della biglietteria, i
costi sostenuti direttamente dall'Assessorato riguardano solamente
la fornitura di biglietti d'ingresso per un importo pari a 1.830
euro, in quanto il personale impiegato in tale attività è
interamente personale di custodia regionale, che già svolgeva nel
sito attività diversa (sorveglianza). Le spese di estensione del
sistema della biglietteria elettronica, il MIDA Ticket, quindi per
quanto riguarda la stampante e il
software
, sono invece
previste nell'ambito del POA 2016, mentre l'attivazione del
servizio di pagamento tramite carta di credito e bancomat viene
coperto direttamente dall'Assessorato delle finanze.
Riguardo alla richiesta sugli accessi stimati, si precisa che la
scelta dell'Assessorato di inserire il Teatro romano unitamente
agli altri siti romani della città di Aosta (il criptoportico
forense, la chiesa paleocristiana di San Lorenzo e il Museo
archeologico di Aosta) nel sistema di beni culturali a pagamento
fonda le sue ragioni nella politica di valorizzazione di beni
culturali ed è finalizzata ad educare il pubblico al rispetto e
alla valorizzazione del bene culturale. Sottolineo nel contempo che
tale iniziativa contribuirà, con i relativi incassi, alla
copertura, ovviamente seppur parziale, dei considerevoli costi di
gestione del sistema, i quali nel corso degli ultimi anni gravano
in maniera importante sul bilancio regionale. Si ipotizza
l'emissione di almeno cinquantamila biglietti per il periodo dal 1
luglio fino al 31 dicembre 2016.
Noi crediamo fortemente in questa azione messa in campo; più
volte in quest'aula si è parlato di quale vuole essere la nostra
visione della fruizione dei beni culturali. Per quanto riguarda la
città di Aosta abbiamo portato avanti questo progetto e ci crediamo
profondamente. Sappiamo che quando un bene viene concesso in totale
gratuità non viene apprezzato fino in fondo, soprattutto se è un
bene culturale. Io credo che i numeri -ovviamente andiamo cauti,
perché siamo all'inizio e sono i primi dati che abbiamo - ci diano
ragione; le persone sono soddisfatte e apprezzano questo nuovo
sistema. Ricordo che solamente nell'ultimo
weekend
gli
incassi dei biglietti hanno portato a una somma di 13.800 euro.
Credo che questo sia un segnale importante di come si possa
comunque valorizzare, e anche poi attraverso questi beni avere un
indotto che viene reinvestito in cultura. Crediamo che sia la
strada giusta e ovviamente perfezioneremo il sistema. Ha ricordato
sicuramente un punto debole di quest'area, e sarà nostra premura
risolverlo al più presto.
Presidente -
Per la replica ha chiesto la parola il
Consigliere Bertin; ne ha facoltà.
Bertin (ALPE) -
Definirlo "un punto debole" è proprio un
eufemismo: questa struttura è realmente ingombrante, ha un effetto
negativo sulla funzione stessa del parco del Teatro romano e, come
diceva anche lei, l'abbiamo affrontato diverse volte e diverse
volte sono intervenuto per sollecitare una risoluzione di questo
problema, ma al di là delle discussioni questa struttura è ancora
lì. Ricordo tra l'altro che questo, oltre ad avere un impatto
negativo sul teatro, è anche simbolo di spreco di denaro: questa
struttura è costata oltre 500 mila euro e purtroppo non è più
utilizzata da ormai tanto tempo, pertanto rimane anche simbolo di
spreco di denaro pubblico. È un intervento che va fatto subito,
senza aspettare tante valutazioni. Sappiamo tutti che non è più
utilizzabile da molto tempo ed è uno scandalo che rimanga ancora
lì.
Ritorniamo all'altro aspetto riguardante l'entrata a pagamento.
Se in termini generali non ho nessuna obiezione su questa scelta,
anche perché gli altri siti che si prestano anche a questo tipo di
utilizzo sono chiusi, nel caso del Teatro romano bisogna dire che
questo è parte integrante della città, non è soltanto un'area
archeologica, è un'area archeologica che fa parte della città.
Pertanto mi lascia piuttosto perplesso questa idea di bloccarlo
all'ingresso dei cittadini che, come dicevo, fa parte anche della
città per chi abita quella zona -anch'io abito in quella zona -e
francamente è un po' spiacevole vederlo così. L'importante è che
alla fine poi questo dia dei risultati. Io ho qualche dubbio che,
relativamente a quest'area, questo possa avere una funzione
positiva, guardandolo proprio in termini globali; vedremo più
avanti quali saranno i risultati.
Per il momento prendiamo atto che sono state spese diverse somme
di denaro pubblico e ci auguriamo che questo intervento ne valga la
pena. Immagino poi anche che bisognerà prevedere per i Valdostani
dei biglietti agevolati per la fruizione di questi beni, almeno mi
auguro che questo sia uno dei progetti da seguire.
