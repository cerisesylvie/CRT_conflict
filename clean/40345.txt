Classificazione
TRASPORTI E VIABILITÀ
Trasporti



Oggetto del Consiglio n. 3181 del 25 gennaio 2018 - Resoconto
OGGETTO N. 3181/XIV - Reiezione di mozione: "Impegno per la
presentazione della bozza di "Programma strategico di interventi"
per il potenziamento della ferrovia".
Farcoz (Président) -
Point n° 42 à l'ordre du jour. La
parole au collègue Bertin pour l'illustration.
Bertin (CC-MOUV) -
Torniamo sulla questione della
ferrovia, argomento spesso dibattuto in questo Consiglio negli
ultimi anni e che è all'attenzione dell'opinione pubblica anche in
ragione dei disservizi che spesso la caratterizzano.
Proprio in ragione di questa situazione disastrosa
dell'infrastruttura ferroviaria valdostana, nella primavera 2016 un
gruppo di cittadini aveva raccolto ben 7.500 firme. È un numero
molto significativo, importante, che è stato raggiunto in poco
tempo a sostegno di una proposta di legge di iniziativa popolare
utilizzando quello strumento innovativo che la Valle d'Aosta ha
introdotto nel proprio ordinamento. Come dicevo, ben 7.500
cittadini hanno sottoscritto una proposta di legge, poi approvata
all'unanimità da questo Consiglio regionale nel novembre dello
stesso anno. Questa legge prevede una serie di impegni precisi, tra
cui l'elettrificazione della tratta Aosta/Ivrea e anche
l'elaborazione in tempi rapidi di un programma strategico di
interventi per il potenziamento della ferrovia. Recentemente, tra
l'altro, nel dicembre di quest'anno, prima di Natale,
l'accordo-quadro tra RFI e la Regione è stato siglato
dall'Amministratore delegato della Rete Ferroviaria Italiana e
dall'Assessore ai trasporti della Regione Valle d'Aosta. Questo è
un fatto certamente positivo, perché potrà permettere
un'accelerazione nella direzione prevista dalla legge. In questo
accordo-quadro, oltre ad un potenziamento dell'infrastruttura, si
insedierà anche un tavolo tecnico permanente per studiare la
portata assiale per quanto riguarda il collegamento tra Aosta e
Pré-Saint-Didier, oltre a questi due elementi che sono strategici
rispetto alla proposta di legge per quel che riguarda il programma
strategico di intervento e l'accordo-quadro. Diversamente
dall'accordo-quadro che ha avuto finalmente almeno un suo iniziale
punto di partenza, per quanto riguarda il programma strategico di
interventi - competenza che tra l'altro è soltanto valdostana -
siamo indietro: a quasi un anno dall'approvazione della legge in
questione questo programma non è stato ancora realizzato,
nonostante vi siano state molte riunioni anche tra l'Assessorato e
il comitato che sosteneva e sostiene la legge in questione.
Nonostante questo, siamo in attesa di dare seguito a tale
programma.
L'urgenza e la preoccupazione è che siamo alla fine della
legislatura e non vorremmo che non venisse fatto nei tempi
previsti. Sarebbe estremamente grave, perché tutti in questo
Consiglio abbiamo creduto nella necessità di tale intervento e
tutti abbiamo votato questa legge, pertanto è importante dare
seguito in fretta a quanto previsto. È urgente farlo in questa
legislatura, deve essere fatto. Pertanto l'impegnativa è quella di
calendarizzare urgentemente l'esame della bozza di programma
strategico del gruppo di monitoraggio da trasmettere poi al
Consiglio regionale. Qui abbiamo messo come data fine mese di
gennaio, ma soltanto per evidenziare un'urgenza, poiché è una
questione che va risolta in tempi brevissimi, al di là del termine
inserito della mozione che dopo si può anche cambiare con tempi
leggermente più lunghi. Tutto questo per dare comunicazione
tempestiva alla Commissione competente e al gruppo di monitoraggio
degli accordi intervenuti tra Rete Ferroviaria Italiana e la
Regione per avviare quella programmazione e la presentazione
definitiva dell'elettrificazione della tratta Ivrea/Aosta. Questa
sostanzialmente è la mozione, non sto ad aggiungere altro, perché è
un argomento conosciuto ed è stato trattato molte volte in questo
Consiglio.
Président -
S'il n'y a personne qui souhaite intervenir
je ferme la discussion. La discussion générale est fermée. La
parole à l'Assesseur Marguerettaz pour la réplique.
Marguerettaz (UV) -
Sicuramente il collega Bertin ha
ricordato la legge del 25 novembre 2016 nel presentare la mozione,
legge che ha dato l'avvio ad una serie di attività portate avanti
dall'Assessorato. È stato detto molto bene, nel corso del mese di
dicembre sono stati finalmente sottoscritti l'accordo-quadro e il
protocollo d'intesa con RFI, che di fatto rappresentano un
passaggio molto importante per la definizione di punti essenziali,
direi fondamentali della nostra legge, perché in questo
accordo-quadro, ma soprattutto nel protocollo e nell'allegato, si
dà l'avvio ad un'attività di studio e ad un'attività progettuale
che consentirà di definire la tipologia dei lavori e l'entità delle
risorse necessarie.
Nella vostra mozione parlate di progettazione definitiva
dell'elettrificazione. Io credo, da quello che ci hanno dato e
detto i nostri interlocutori di RFI, che si debba rifare anche la
progettazione preliminare, perché quella che era stata effettuata
alcuni anni or sono ha ricevuto una serie di osservazioni dal VIA
(valutazione di impatto ambientale) e quindi è verosimile che in
virtù di tali osservazioni e della tecnologia si debba fare una
riprogettazione preliminare. Però questo è un aspetto che
fortunatamente abbiamo definito nell'ambito dell'accordo-quadro,
per cui nell'arco di novanta giorni RFI dovrà darci delle
indicazioni su come vorrà effettuare tutte queste attività e le
tempistiche; comunque l'attività di progettazione non potrà essere
inferiore almeno ai trentasei mesi. Quindi direi che tutte le
attività importanti che hanno caratterizzato la raccolta delle
firme sono state avviate con determinazione, senza esitazioni. Non
parliamo di progettazione definitiva, ma di progettazione in senso
lato.
Per quanto attiene ad un "constatato" della mozione, mi corre
l'obbligo di precisare che c'è una bozza di programma strategico
formulata dagli uffici e oggetto di valutazioni da parte del
Comitato e anche da parte dell'allora Assessore, perché si fa
riferimento a settembre. Collega Bertin, sicuramente non le
sfuggirà che ad ottobre c'è stato un cambio e quindi, dal punto di
vista politico, non c'è questa definizione di un accordo (lei fa
riferimento a settembre e il cambio del Governo è stato ad
ottobre).
Ora, nel chiedervi di ritirare la mozione, posso tranquillamente
assicurare che gli uffici stanno facendo le ultime valutazioni. Per
evitare valutazioni di "prima o dopo cambio di Governo", dico anche
che nei primi dieci/quindici giorni del mese di febbraio sono
tranquillamente nella condizione di portare all'attenzione della
Commissione un piano strategico figlio delle valutazioni tecniche
dei professionisti che abbiamo incaricato, in modo da avviare
serenamente all'interno della Commissione valutazioni che, a questo
punto, saranno molto tecniche. La politica avrà tutte le
possibilità per intervenire ed incidere.
La preoccupazione di Bertin sui ritardi - vorrei dirlo in modo
chiaro - non inciderà in alcun modo sulla tempistica, perché
fortunatamente con l'accordo-quadro e con il protocollo d'intesa
tutte le attività importanti per la riapertura
dell'Aosta/Pré-Saint-Didier piuttosto che del miglioramento della
tratta Aosta/Torino sono state avviate, l'attività progettuale
analisi, che è fondamentale per poter fare tutti i vari passaggi.
Sicuramente la visione del piano strategico andrà oltre, quindi
avrà una profondità di medio-lungo periodo, ma tutte le attività
progettuali sono avviate, in parte anche con risorse
dell'Amministrazione regionale. Ricordo a tutti che il protocollo
d'intesa per la riapertura dell'Aosta/Pré-Saint-Didier costa 1
milione e mezzo, di cui un terzo circa sono risorse
dell'Amministrazione regionale. Vi posso anche aggiornare sul fatto
che i nostri dirigenti e le nostre strutture sono in contatto con i
dirigenti di RFI e, appena avremo una prima documentazione, ma
soprattutto delle prime valutazioni, non esiterò a condividerle
all'interno della Commissione. C'è pertanto un impegno formale a
portare in Commissione il piano strategico così come indicato, che
è figlio di valutazioni professionali e tecniche.
Per quel che attiene al secondo punto della parte dispositiva
della mozione, non ho capito perché si dica di "dare comunicazione
tempestiva alla competente Commissione". Gli accordi di cui stiamo
parlando sono esplicitati in una delibera di Giunta, quindi sono
pubblici. Le organizzazioni sindacali e dei rappresentanti del
comitato "Valle d'Aosta riparte" mi hanno chiesto il documento
firmato, glielo abbiamo trasmesso, ma i documenti a cui ci
riferiamo sono pubblici e a disposizione di tutti. Se Bertin è
gratificato dal fatto che l'Assessore gli faccia una trasmissione
non esiterò a farla, ma sono tutti ampiamente noti. Ripeto: le
organizzazioni sindacali e il comitato "Valle d'Aosta riparte" mi
ha chiesto una copia con le firme, è stato firmato in forma
digitale e gliel'ho trasmesso. Se vuole, faccio così con la
Commissione e i Capigruppo, ma è tutto già a disposizione.
Con questo impegno chiederei a Bertin e ai sottoscrittori di
ritirare la mozione; in caso di non ritiro ci asteniamo, perché è
già tutto avviato.
Président -
La parole au collègue Bertin.
Bertin (CC-MOUV) -
Oggi non sarò polemico. È vero, lei di
soddisfazione me ne ha date tante, non voglio mi dia altre
gratificazioni, per cui non sarà polemico.
Voglio capire questa questione: lei è disponibile a presentare
la bozza di piano strategico per gli interventi nei primi dieci
giorni di febbraio; pertanto, se si vuole trovare una convergenza,
una condivisione... come le accennavo in premessa, l'elemento di
fine gennaio era soltanto un fatto simbolico per evidenziare
l'urgenza che sta dietro a questa legge approvata all'unanimità.
Credo che, al di là dei cambi di Governo, dovrebbe esserci
un'intesa e una visione comune, visto che è stata votata
all'unanimità. Non capisco se questa è solo una questione di
tempistica, ma si può tranquillamente cambiare con i primi dieci
giorni di febbraio, come accennavo in precedenza.
Per quanto riguarda le comunicazioni tempestive, è anche
l'occasione per riportare in Commissione questo argomento
importante e per affrontarlo in una sede meno tecnica e più di
indirizzo. Se lei è disponibile a cambiare per dieci giorni, se
questo può essere favorevole ad una condivisione, mettiamo il 10
febbraio.
Presidente -
La discussione generale è chiusa, quindi non
è possibile emendare. Chiedo se ci sono altri iscritti a parlare,
altrimenti votiamo. La parola al collega Gerandin.
Gerandin (CC-MOUV) -
Non sarò polemico nemmeno io, come
il collega Bertin. Considerato che lei ci ha detto di aver messo
davvero tanto impegno, che è tutto avviato e
en marche
, non
vogliamo obbligarla a fare degli straordinari, né a lei, né al
personale che lei dice essere lì da poco e che non conosce la
materia. Non vorremmo che lei dovesse dedicare troppo del suo
prezioso tempo a questo argomento per approfondire tutta una serie
di aspetti.
Noi abbiamo dato la disponibilità a modificare la mozione
mettendo il termine di metà febbraio; però, visto che non è
modificabile, dal punto di vista morale noi la manterremo. Rimane
comunque la sua dichiarazione pubblica, con la quale dice che entro
metà febbraio sarà in grado di illustrare questa bozza di programma
strategico. Non mancheremo di ricordarle questo impegno che, più
che morale, è un impegno pubblico che lei si è preso in
quest'aula.
Presidente -
Prego, la parola all'Assessore.
Marguerettaz (UV) -
Per dichiarazione di voto.
Giustamente nemmeno io voglio essere polemico. Voglio ricordarvi
che la scadenza del piano strategico era maggio 2017, quindi - come
il mio collega ha ricordato - qualcuno probabilmente ha avuto un
periodo in cui si è un po' rilassato; comunque apprezziamo questo
nuovo vigore.
Noi ci asteniamo.
Presidente -
Se non ci sono altri interventi, passiamo
alla votazione. La votazione è aperta. La votazione è chiusa.
Presenti: 33
Votanti           
: 13
Favorevoli: 13
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rollandin, Rosset, Testolin,
Viérin)
Il Consiglio non approva.
