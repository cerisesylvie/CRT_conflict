Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 76 del 31 marzo 1969 - Resoconto
OGGETTO N. 76/69 - Problemi sindacali delle maestranze dello
Stabilimento di Aosta della Società Nazionale "Cogne". -
Comunicazioni del Presidente. (Approvazione di ordine del
giorno)
Montesano (P.S.D.I.)
- È giunto a questa Presidenza un
telegramma della Commissione Interna della Cogne che dice
testualmente "La Commissione Interna stabilimenti siderurgici Cogne
di Aosta, richiede vostro autorevole intervento per chiusura
vertenza dipendenti alto-forno, in sciopero da oltre 8 giorni.
Società Cogne giustifica il suo atteggiamento mancanza accoglimento
da parte dello Stato, unico azionista, di ulteriore aumento
capitale sociale. Seguito atteggiamento dello Stato la Cogne
costretta a pagare oltre tre miliardi l'anno di interessi passivi;
urge immediato intervento. Commissione Interna".
Io ho creduto opportuno portare, oltre che come doverosa
comunicazione, l'oggetto di questo importante argomento al
Consiglio regionale, perché possa esserci anche una discussione e
prospettare allo stesso Consiglio il modo, le modalità di
intervento che si possono fare allo scopo di dirimere la
vertenza.
Non ho altre comunicazioni, Consigliere Pollicini.
Pollicini (D.C.)
- Signor Presidente, ho letto anch'io
nelle bacheche della Cogne il testo del telegramma che testé Lei ha
dato lettura. È stato inviato al Ministro del Lavoro, al Ministro
delle Partecipazioni statali, del Tesoro, al Presidente del
Consiglio, al Vice Presidente del Consiglio, ai Parlamentari
valdostani, al Presidente della Giunta regionale, al Presidente del
Consiglio regionale e al Sindaco di Aosta, e bisogna riconoscere
che effettivamente la situazione è estremamente seria, situazione
che indubbiamente, in questo momento è in una fase, diciamo, di
difficoltà, proprio perché le parti sembra parlino un linguaggio
incomprensibile fra di loro. Da un lato le esigenze di ordine
economico e finanziario della Società, dall'altro lato le esigenze
di una giusta retribuzione in funzione dell'apporto alla produzione
che danno le maestranze, ma quello che è più grave è che, per la
prima volta, nella storia della Cogne, abbiamo uno sciopero a tempo
indeterminato degli altiforni, cioè, in 50 anni e più di vita della
Cogne, non si era mai verificato un fatto come quello che oggi si
sta verificando. In effetti, i due altiforni sono fermi dal 21 di
questo mese, quindi sono 10 giorni oggi che la produzione è ferma
alla Cogne, ma quello che può farla ancora pensare è che non vi è
in questo momento la prospettiva di soluzione. Sappiamo che le
trattative sindacali si sono interrotte alle ore 3,30 di domenica
mattina e siamo in una fase sospensiva; sappiamo altresì che in
questo momento vi è il rischio che l'agitazione si allarghi e possa
interessare tutto il cantiere, evidentemente con sviluppi che
nessuno di noi può prevedere e con conseguenze comunque negative e
per le maestranze e indubbiamente per la società. È chiaro che il
massimo consesso regionale, proprio per la responsabilità che deve
avere per tutto ciò che interessa la vita dei valdostani, ritengo
abbia il dovere di intervenire e di mettersi a ricercare una
possibile soluzione. Non mi dilungo, anche perché il problema della
Cogne è vastissimo, è lunghissimo, e richiederebbe una apposita
riunione del Consiglio regionale. Mi auguro che l'occasione nel
corso della quale avrò parecchie cose da dire, parecchie proposte
di ordine democratico da fare, si presenti allorquando la
Commissione che sta indagando sulle condizioni di vita e di lavoro
della Cogne porterà i risultati del suo operato in seno a questo
Consiglio.
Ritengo che la delicatezza del momento consigli il nostro organo
ad un intervento quanto mai discreto, ma altrettanto valido, scevro
da qualunque posizione demagogica e da qualunque posizione che
possa, in questo momento, rompere l'esilissimo filo che ancora lega
alla possibilità di recupero della situazione interna.
Con questo spirito io propongo al Consiglio un ordine del
giorno, di cui dò lettura:
"Il Consiglio regionale, vivamente preoccupato dalla vertenza
sindacale relativa al personale degli altiforni della Nazionale
Cogne, in sciopero a tempo indeterminato dal 21 corrente e della
possibilità di estensione della agitazione;
constatato che al momento le trattative sono in una fase di
sospensiva,
dà mandato
all'Assessore delegato e al Presidente del Consiglio, di
prendere immediatamente contatto con le parti al fine di ricercare
una via di intesa in ordine alla vertenza in atto."
Germano (P.C.I.)
- Noi aderiamo a questo ordine del
giorno e vorremmo solo aggiungere alcune questioni. Prima di tutto
il problema è importante; tutto il Consiglio sa che toccando gli
interessi della Cogne e delle sue maestranze si investe il settore
più importante dell'economia valdostana; quindi è bene che sia
stato sottoposto al Consiglio.
Direi però che vi è di più, vi è di più, perché nel telegramma
che è stato letto dal Presidente, evidentemente occorre un'azione
politica di pressione affinché il Governo centrale tenga conto
delle esigenze della Cogne. Ma, assieme a quello, e non c'è nel
telegramma, vi è anche un determinato atteggiamento della
Direzione, che preoccupa. Ad esempio, dalle risultanze che sono
venute fuori nella trattativa sindacale, vi era la tendenza a
qualche piccolissima concessione, sul piano economico, ma vi era la
tendenza a negare completamente tutto sul terreno dei diritti
democratici e sindacali, dal diritto di assemblea, alla
rappresentanza sindacale in fabbrica e così via.
Quindi, vi sono degli aspetti che già abbiamo esaminato
ampiamente nella Commissione Cogne e che risulta evidente adesso la
necessità di portare queste risultanze al dibattito nel Consiglio,
vi sono degli aspetti che devono sollecitare un intervento del
Consiglio regionale. Io avevo fatto a questo proposito una proposta
in Commissione, la proposta non è stata accettata perché si è detto
che erano compiti dell'esecutivo, non di una Commissione di
studio.
Secondo me l'ordine del giorno contiene bene i due elementi: vi
è la parte dell'ordine del giorno che incarica l'Assessore
delegato, Assessore anziano, non so bene come è questa faccenda e
questo è l'esecutivo, e va bene. Però, secondo me l'ordine del
giorno contiene giustamente anche l'incarico al Presidente del
Consiglio, perché occorre esprimere ai lavoratori della Cogne, come
occorre esprimere anche verso le richieste della Cogne, della
Direzione Cogne, una solidarietà morale, politica e anche
materiale, se è necessario; e questo è un compito che spetta più
alla Presidenza del Consiglio e per le pressioni politiche da fare
a Roma, e per la solidarietà morale e materiale, si assuma anche un
incarico in questo senso.
Per questo, senza entrare nel merito, io approvo quella certa
preoccupazione che esprimeva il Consigliere Pollicini. Senza
entrare nel merito io penso che questo ordine del giorno debba
essere approvato, ed importantissimo sarebbe che fosse approvato
all'unanimità.
Fosson (U.V.)
- Anch'io voglio limitarmi a brevissime
considerazioni perché se dovesse parlare del problema della Cogne,
come giustamente ha detto il Consigliere Pollicini, avremmo molte
cose da dire e sarebbe bene, e verrà il momento in cui, una seduta
del Consiglio regionale, speriamo, sia dedicata a questo argomento
e quindi potremo dire tante cose.
Certo che noi, prima di tutto constatiamo che oggi ci si rivolge
al Consiglio regionale segnalando una situazione critica della
Società. Le ragioni della situazione critica odierna rimontano
molto indietro e probabilmente, se il Consiglio regionale avesse
potuto intervenire e dire la sua parola per la difesa degli
interessi della Valle d'Aosta nel momento in cui si determinavano
certi programmi, probabilmente la questione non sarebbe al punto in
cui è in questo momento.
Ad ogni modo questo, come dicevo prima, sarà il tempo di
discuterlo, purtroppo, si discuterà a posteriori per delle
soluzioni che hanno determinato e che determineranno nel futuro,
non l'interesse della Cogne, l'interesse della Valle d'Aosta, ma
che sono contrari a questi interessi per delle ragioni tecniche che
noi, che conosciamo perfettamente la situazione dello stabilimento
siderurgico, e chi effettivamente la conosce molto a fondo, può
rendersi conto.
Ad ogni modo, non è il caso oggi di parlare di questo, noi siamo
d'accordo sull'ordine del giorno presentato dal Consigliere
Pollicini, qualche cosa bisogna fare, è tardi, è tardi, ma il
Consiglio regionale deve poter veder chiaro e ad un certo momento
bisognerà poter anche chiedere e rendere conto a coloro che hanno
sbagliato, perché è troppo facile impostare certi programmi e poi
più nessuno è responsabile di questi programmi sbagliati, e quando
parlo di questo non mi riferisco a un dirigente o ad un
amministratore delegato piuttosto che ad un altro, perché, come ho
detto prima, la catena rimonta ad un certo lasso di tempo, ad un
certo lasso di tempo.
Quindi, noi siamo favorevoli, per intanto, a questo ordine del
giorno. Preghiamo il Presidente del Consiglio e l'Assessore
delegato, che s'interesseranno di questo, di tenere presenti tutti
i punti che devono essere eventualmente esaminati. Ci sono quei
punti che sono stati sottolineati, che riguardano le maestranze; ci
sono dei punti che riguardano l'impostazione tecnica e che devono
rappresentare quella che è la vita futura della Società.
Tonino (P.S.I.U.P.)
- Io non posso fare a meno di fare
una piccola polemica. Si diceva, per quanto riguarda la Nazionale
Cogne che aveva un Presidente socialista e quindi le cose dovevano
mettersi in careggiata.
Vediamo invece che la situazione critica dello stabilimento
Cogne non è mai stato tale da oltre 50 anni, come testé è stato
detto dal Consigliere Pollicini; anche la Nazionale Cogne, come per
le altre aziende private, anzi, direi, peggio delle altre aziende
private, perché se non altro le aziende private hanno interesse a
non ammucchiare danni su danni, mentre per la Cogne, per delle
giuste rivendicazioni che chiedono gli operai, si arriva, pur di
non aderire alle richieste dei lavoratori, dicevo, si arriva a
provocare dei gravi danni allo stabilimento.
Sono d'accordo sull'ordine del giorno presentato dal Consigliere
Pollicini, anche se per la verità non ho una eccessiva fiducia che
questo arrivi a buon porto.
Milanesio (P.S.U.)
- Ovviamente noi socialisti siamo
d'accordo con l'iniziativa che è stata proposta da parte del
Consigliere Pollicini e riteniamo che sia utile che la Giunta
regionale e chi la rappresenta in questo momento, e il Presidente
del Consiglio, prendano utili contatti con la direzione
dell'azienda al fine di intervenire e cercare una via di intesa per
la vertenza in atto. Una vertenza che, se le notizie che sono in
mio possesso corrispondono a verità, è sorta a seguito di pressioni
ed interventi, di qualche forza politica; una vertenza che ha alla
radice delle motivazioni condivisibili e che noi condividiamo.
Dobbiamo fare attenzione per evitare che le estremizzazioni di
qualunque vertenza sindacale portino a dei risultati negativi e
controproducenti, in primo luogo per le maestranze, e in secondo
luogo per la popolazione di Aosta e della Valle. È necessario e
forse questo è l'aspetto positivo di tutta questa vertenza, è
necessario che le richieste di ordine salariale e di ordine
normativo vadano collegate, per quanto riguarda la Nazionale Cogne,
e in questa particolare situazione della Nazionale Cogne, vadano
collegate alla situazione finanziaria della Società stessa, per cui
siano anche degli interventi, delle pressioni massicce che vengano
svolte dagli operai, dai lavoratori, dalle maestranze della Società
Nazionale Cogne e dagli enti pubblici, nei confronti dello Stato,
per fare in modo che la situazione finanziaria della Cogne venga
sanata e che tutti gli oneri passivi che oggi ricadono sulla
società stessa e non abbiano più a ricadere e che si garantisca in
prospettiva la continuità dell'attività dell'azienda. Quindi, in
questo spirito, con questo significato, noi siamo favorevoli alla
votazione di questo ordine del giorno e riteniamo che determinate
battute polemiche, così, che si possono cogliere in questo
Consiglio, non abbiano nessun significato pratico e non raggiungano
nessun scopo concreto se non quello di girare il coltello nella
piaga, nell'interesse non si sa di chi.
Caveri (U.V.)
- Fosson a déjà dit que les Conseillers de
l'Union Valdôtaine sont d'accord avec l'ordre du jour présenté par
le Conseiller Pollicini. A cela je veux ajouter simplement ceci,
c'est-à-dire il est l'heure, le moment que cette commission pour la
Cogne termine ses travaux et qu'on porte tout le matériel que nous
avons recueilli au Conseil régional, parce que tout retard en ce
moment serait nuisible. Il est urgent de traiter la question de la
Cogne devant le Conseil régional et il me semble que si on traine
encore les travaux de la Commission de la Cogne, naturellement que
cette crise de confiance, qu'il y a surtout parmi les travailleurs
de la Cogne, je ne sais pas si c'est une crise de confiance qui est
spontanée ou si elle a été déterminée par quelqu'un, en tout cas ce
peu d'estime et de confiance qu'il y a dans la Commission
consiliaire sur la Cogne risque cette crise, ce manque de
confiance, d'augmenter au fur et à mesure qu'on renvoie la
conclusion des travaux de la Commission.
J'ai appris que l'on veut faire une visite à l'établissement de
Taranto, mais il serait l'heure de considérer ces initiatives, qui
peuvent même être utiles comme des questions "a latere" qui peuvent
former l'objet d'une nouvelle, de nouvelles études de la part de la
Commission, mais avant cela il faut que la Commission termine ses
travaux, il faut que les travaux soient distribués à tous les
membres de la Commission et que la question de la Cogne soit portée
au Conseil régional, parce que cela est vraiment urgent, et
peut-être c'est même déjà trop tard.
Chamonin (R.V.)
- Nous adhérons à l'ordre du jour
présenté par le Conseiller Pollicini, car il est évident qu'il est
extrêmement nécessaire de démontrer avant tout à ces ouvriers en
grève toute notre solidarité, car leurs problèmes, d'une extrême
gravité ne peut être ignoré.
Tout ceci, à part la discussion générale sur le problème de la
Société Cogne, problème qui devra être porté et discuté à fond en
ce Conseil régional et sur lequel, je pense, tous les groupes ici
présents auront à dire leur parole.
Montesano (P.S.U.)
- Assessore Colombo, io ti prego,
parla prima il Consigliere Pedrini e poi parla ...
Pedrini (P.L.I.)
- Due parole soltanto, l'argomento è
stato già talmente trattato che il Partito Liberale, naturalmente,
si unisce a quanto detto dai vari oratori e voterà la mozione
presentata dal Consigliere Pollicini.
Colombo (P.S.U.)
- Condivido le apprensioni che sono
state fatte presenti qui in questo Consiglio, per la situazione che
è venuta a crearsi alla Nazionale Cogne. Vi dirò che del problema
siamo già stati interessati venerdì con il telegramma di cui ha
dato lettura il Presidente del Consiglio; ci siamo anche
interessati per vedere se era il caso di un immediato intervento,
ma poiché sapevamo che erano in corso delle trattative che si sono
ultimate con nulla di fatto, purtroppo, ieri mattina, abbiamo
lasciato che il corso avesse il suo naturale sbocco.
Da parte nostra io assicuro il Consiglio della nostra, in primo
luogo, solidarietà; in secondo luogo, di un immediato intervento,
sentendo prima le organizzazioni sindacali e poi naturalmente, la
Direzione della Nazionale Cogne, per vedere di fare tutto il
possibile per sbloccare questa grave situazione.
Condivido alcune affermazioni fatte dal Consigliere; ci sono dei
problemi, naturalmente, che possono anche pesare sul bilancio della
Nazionale Cogne, e sulle quali mi pare che ci sia una piccola
apertura, perlomeno, però a mio parere il grosso problema da
affrontare è quello proprio della democratizzazione di questa
Società, di totale partecipazione dello Stato, soprattutto nel
concedere ai lavoratori quei diritti che, naturalmente, hanno
giustamente rivendicato. Quindi assicuro il Consiglio del nostro
interessamento e terremo informato anche il Consiglio degli
sviluppi di questa vertenza.
Pollicini (D.C.)
- Ho chiesto la parola appunto per
raccomandare all'Assessore delegato e al Presidente del Consiglio
un intervento tempestivo, cioè, sono dell'opinione che convenga
già, chiedendo magari un quarto d'ora di sospensione, fare qualche
telegramma alle parti, perché ritengo che la situazione possa
precipitare già domani, ed è evidente che, oggi come oggi, tutto è
possibile per ricucire il filo. Evidentemente una volta che la cosa
si allarga ed assume certi aspetti, difficilmente poi si possono
ricondurre su una via di trattativa. Il discorso è molto, molto più
difficile e fra l'altro qui il collega Ramera mi suggerisce che
oggi a Torino è riunito il Consiglio di amministrazione della
Società, e quindi c'è un motivo in più per trovare nello stesso
momento il massimo organo riunito, ed un intervento immediato con
comunicazione agli organi sindacali, ma immediato così può,
perlomeno, ricondurre le parti ad incontrarsi, cosa che oggi, in
fase di sospensiva delle trattative non si prevede se sia possibile
o meno.
Montesano (P.S.U.)
- Nessun altro chiede la parola?
Allora, per quello che mi riguarda, come Presidente del Consiglio,
mentre accolgo pienamente il mandato espresso dai Consiglieri tutti
in questa azione congiunta con i rappresentanti di Giunta, da parte
mia come rappresentante del Consiglio regionale, credo accoglibile
altresì la proposta del Consigliere Pollicini di un intervento
tempestivo, anche perché oggi c'è l'occasione della riunione del
Consiglio di amministrazione della Cogne.
Io non credo che sia necessario sospendere la seduta, ma io
penso che nelle pieghe del Consiglio, io metterò, così, sulla
carta, un telegramma d'accordo con l'Assessore Colombo e del quale
darò comunicazione al Consiglio, in modo da fare giungere subito in
questa mattina comunicazione di questo intervento congiunto
dell'organo consiliare e dell'organo esecutivo alle parti
interessate.
Mi preme ancora di dare assicurazione qui in Consiglio su alcuni
aspetti che ha toccato il Consigliere Caveri in riguardo ai lavori
della Commissione Cogne, assicurazione che io ho dato già
all'Avvocato Caveri, nell'ultima seduta di questa Commissione, cioè
a dire, è ora di chiudere questi lavori che hanno occupato ben
sette sedute abbastanza lunghe, e nelle quali sono state messe a
contatto, se non dirette, insomma, tramite la commissione stessa,
le commissioni interne, i sindacati, i dirigenti della Cogne e
durante queste sedute si è avuto un dibattito abbastanza pieno, e
credo, a mio giudizio, proficuo.
La Commissione dovrà fare una ultima seduta per prospettare ai
dirigenti della Cogne, osservazioni fatte dai sindacalisti e dai
componenti della Commissione interna della miniera di Cogne, dopo
di che, e questo sarà fatto nella prossima settimana, dopo di che
si potrà dare il via alla redazione dei verbali e alla
comunicazione di questi verbali, prima ai commissari, e
contemporaneamente o subito dopo a tutti i componenti del
Consiglio.
In questa fase finale si è inserita, dietro proposta mia e di
altri consiglieri, una visita da parte della Commissione, agli
stabilimenti siderurgici di Taranto, stabilimenti siderurgici i
quali sono l'espressione di un perfezionamento nel campo
siderurgico, e sono l'espressione di un composto, diciamo così,
organico sia della parte produttiva, sia della parte organizzativa.
A noi interessa anche quelli che sono gli aspetti dei rapporti
umani del lavoro, la protezione dei lavoratori rispetto alle
malattie professionali, agli infortuni sul lavoro e quindi nei
giorni, io l'ho comunicato questa mattina per lettere, nei giorni
18 e 19 di aprile che la Commissione Cogne si recherà a Taranto,
con la partecipazione di due rappresentanti della Commissione
Interna dei Siderurgici, per fare la visita a questo grosso
complesso industriale.
Allora si può continuare l'esame dell'ordine del giorno passando
al punto 2.
... una mia dimenticanza, pur essendo data l'approvazione, così
unanime, all'ordine del giorno, io, così, per ragioni di forma,
metto ai voti l'ordine del giorno presentato da Pollicini, pur
avendolo già scontato nel corso della discussione.
Chi approva alzi la mano. Contrari? Astenuti. Il Consiglio
approva all'unanimità.
