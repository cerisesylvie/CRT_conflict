Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2610 del 8 maggio 2002 - Resoconto
OGGETTO N. 2610/XI Incentivi agli allevatori per interventi
sanitari per il bestiame in Valle d'Aosta. (Interpellanza)
Interpellanza Premesso:
- che il territorio della Regione Valle d'Aosta è stato
dichiarato ufficialmente indenne:
a) da tubercolosi bovina e bufalina (2001);
b) da brucellosi bovina (1995), ovina e caprina (1996);
c) da leucosi bovina enzootica (1995);
- che la Regione ha adottato un programma di bonifica sanitaria,
finalizzato al controllo e al risanamento degli allevamenti
valdostani dalla tubercolosi, dalla brucellosi e dalla leucosi;
- che il ddl 116, recentemente approvato da questo Consiglio
regionale, dispone incentivi per l'attuazione di interventi
sanitari a favore del bestiame di interesse zootecnico;
- che il Ministero della Salute, con decreto del 31 gennaio
scorso, ha definito il sistema di censimento dei bovini,
attribuendo le relative competenze alle autorità sanitarie
territoriali;
tutto ciò premesso, i sottoscritti Consiglieri regionali
Interpellano
l'Assessore delegato per sapere:
1) quanti animali infetti sono stati rilevati in Valle d'Aosta
negli ultimi tre anni, quali misure di precauzione sono state
adottate e se tali rilevamenti sono pregiudizievoli in merito alla
qualifica di "territorio ufficialmente indenne"; infine, qual è
l'entità delle indennità di abbattimento (nazionale e compenso
integrativo regionale) corrisposte, negli anni in esame, agli
allevatori valdostani;
2) quali sono le attuali epizoozie e le altre malattie,
ufficialmente riconosciute in uno specifico programma, che
potrebbero affliggere il comparto zootecnico valdostano;
3) quali sono le modalità e i tempi secondo i quali si intende
dare attuazione al ddl 116, tenuto conto delle limitazioni poste
dalla nota comunitaria del 19 marzo scorso;
4) per quale ragione in Valle d'Aosta l'identificazione dei
bovini non è effettuata dall'autorità sanitaria, come richiede la
normativa nazionale, bensì dall'AREV.
F.to: Tibaldi - Frassy
Président
La parole au Conseiller Tibaldi.
Tibaldi (FI)
L'interpellanza in questione mira ad
approfondire due aspetti: il primo, la condizione sanitaria del
patrimonio zootecnico valdostano; il secondo, l'anagrafe del
bestiame che, come ben sa l'Assessore, ha subìto recenti
modificazioni in forza di un decreto ministeriale adottato nel
gennaio scorso.
Partirei proprio dall'anagrafe del bestiame, come punto nodale
di questa interpellanza, poiché costituisce uno strumento
importante rivolto in tre direzioni. La prima, attuare gli
interventi sanitari, e per attuare gli interventi sanitari è
indispensabile conoscere approfonditamente il patrimonio zootecnico
nella sua complessità su tutto il territorio regionale; il secondo,
per garantire la tracciabilità degli animali, cioè seguirne lo
spostamento dalla nascita fino alla morte e conseguentemente i
prodotti che derivano dal loro utilizzo; il terzo, per ottenere gli
aiuti di cui alle leggi regionali in materia, in particolare al
disegno di legge n. 116 che è stato recentemente approvato dal
Consiglio regionale.
Per quanto riguarda la condizione sanitaria del patrimonio
zootecnico valdostano, abbiamo posto all'Assessore delle precise
domande, nella fattispecie quali sono i livelli di animali infetti
che sono stati rilevati in Valle d'Aosta nell'ultimo triennio, come
si evince dalla lettura della prima domanda, quali misure di
precauzione sono state adottate, e se tali rilevamenti sono
pregiudizievoli in merito alla qualifica di "territorio
ufficialmente indenne".
Qualifica che è pervenuta a favore del territorio della Regione
Valle d'Aosta sia per quanto riguarda la tubercolosi bovina e
bufalina nel 2001, come è stato indicato in premessa, sia per
quanto riguarda la brucellosi bovina nel 1995, ovina e caprina nel
1996, sia per quanto riguarda la leucosi bovina enzootica nel 1995.
Questi dati sono stati rilevati anche grazie a una richiesta di
documenti che è stata effettuata presso l'Assessorato della sanità,
il quale tempestivamente ha provveduto a fornire i documenti. La
Regione sta adottando un programma di bonifica sanitaria, che è
stato deliberato in diversi momenti, attraverso piani di profilassi
di risanamento a vantaggio di tutti gli allevamenti. In particolare
vorremmo capire, oltre alle condizioni del patrimonio zootecnico
valdostano, come si innesta il recente disegno di legge n. 116, e
qui so che la materia è molto vasta e forse esaurirla in
un'interpellanza è riduttivo. Ne abbiamo parlato anche in occasione
del recente dibattito sullo stesso disegno di legge n. 116 e
proprio da quel dibattito abbiamo tratto degli spunti per proporre
questa iniziativa.
Dicevo che la condizione sanitaria e l'erogazione degli
incentivi previsti dal disegno di legge n. 116 sono in stretta
connessione, perché questo disegno di legge prevede interventi
precisi che devono esplicarsi nell'ambito di un recinto normativo
sancito dall'Unione europea secondo delle indicazioni che sono
state formalizzate in una nota dell'Unione europea che è stata
allegata allo disegno di legge n. 116. Il disegno di legge n. 116
prevede interventi finanziari cospicui, diversi milioni di euro,
che dovranno essere erogati seguendo determinate linee guida.
Ora, non riusciamo a comprendere: se da un lato il territorio
valdostano è ufficialmente indenne da certi tipi di malattie e
questi contributi debbano sopperire alle carenze sanitarie del
patrimonio zootecnico valdostano, in quale direzione possano essere
utilizzati questi denari, secondo quali modalità e secondo quali
tempi. Di qui, infatti, la terza domanda che proponiamo
nell'interpellanza: come la Giunta intende dare attuazione a questo
disegno di legge 116.
Quali sono poi le malattie che caratterizzano e rischiano di
caratterizzare, secondo le previsioni dell'Assessorato, il comparto
zootecnico valdostano. Sulla base di queste premesse - che sono di
carattere cognitivo in parte, ma anche di carattere intenzionale,
soprattutto la terza domanda - vorremmo capire com'è che si
sviluppa l'identificazione anagrafica del bestiame.
L'Assessore ha visto che in premessa citiamo un decreto
ministeriale del 31 gennaio scorso, secondo il quale è stato
definito il nuovo sistema di censimento dei bovini; sistema di
censimento che prevede, per ogni capo, la presenza di un vero e
proprio passaporto che segue l'animale dalla nascita al momento in
cui viene soppresso.
Il decreto ministeriale del 31 gennaio scorso attribuisce le
competenze al Servizio veterinario, o meglio alle autorità
sanitarie territoriali competenti in ogni regione o in ogni ambito
USL; in Valle d'Aosta, invece, questa competenza è attribuita
all'AREV, che è detentrice dell'anagrafe regionale del bestiame.
Senza voler mettere in discussione questa competenza che è stata
attribuita all'AREV, non riusciamo però a capacitarci come mai
l'identificazione venga effettuata da personale che non ha
qualifica sanitaria, come qui viene enunciato nella delibera n.
1209 dell'8 aprile scorso. In particolare con questa delibera, la
Giunta regionale, facendo riferimento ad una legge regionale del
1993 e ad un regolamento regionale del 1998, prevede che l'AREV
presenti annualmente all'Assessorato regionale competente un
preventivo di spesa e un programma per l'effettuazione delle
operazioni di identificazione.
In questa delibera invece non si fa alcun cenno, nonostante la
data successiva, alle previsioni ministeriali del 31 gennaio
scorso; inoltre, così come è stilata, questa delibera non sembra
neppure conforme al decreto del Ministero della salute. Decreto che
precisa - lo ripeto - che queste competenze siano comunque
attribuite ai servizi sanitari, in particolare al Servizio
veterinario, tant'è che l'assegnazione dei codici individuali dei
marchi auricolari - perché si parla di "marchi auricolari" nel
decreto ministeriale, come d'altronde ne parla anche la delibera
regionale - è effettuata dalla banca dati nazionale in
collaborazione con il Servizio veterinario dell'ASL competente. Del
pari, il Servizio veterinario dell'ASL provvede al rilascio e alla
vidimazione del passaporto.
Vi sono poi obblighi previsti dal titolare dell'azienda, che
deve denunciare tempestivamente ogni variazione relativa al proprio
allevamento; vi è tutta una serie di procedure, che però nella
delibera regionale non paiono essere recepite.
Ecco perché, con la quarta domanda, vogliamo chiedere
all'Assessore, alcune risposte in merito a questo punto, anche
perché le regioni e le province autonome devono assicurare il
corretto funzionamento del sistema di identificazione e
registrazione sul territorio di propria competenza, in particolare
devono organizzare, coordinare e verificare l'attività prevista
dall'articolo 10 di questo decreto ministeriale da parte dei
servizi veterinari delle USL. Ora qui - lo ripeto - i servizi
veterinari e l'USL, e comunque gli organi sanitari, ci sembrano
completamente avulsi da questa importante operazione di
identificazione del bestiame, di apposizione della marca auricolare
e, di conseguenza, del passaporto che devono possedere tutti i
vitelli presenti sul territorio regionale.
È vero che la Regione Valle d'Aosta e la Provincia autonoma di
Bolzano hanno competenze particolari dovute alle proprie autonomie
statutarie, ma è altrettanto vero che questo decreto trova
applicazione anche in questi territori e deve essere assicurata
comunque l'interconnessione con il sistema nazionale.
Visto che il nucleo fondamentale per controllare il patrimonio
zootecnico regionale è l'identificazione, capo per capo, dei
bovini, degli ovini e delle altre specie animali allevate sul
territorio, sarebbe opportuno che l'Assessore enucleasse quelle che
sono le intenzioni qui richieste ai sensi della domanda n. 3 e come
mai non sembra rispettato il decreto ministeriale che ho
citato.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Credo che con soddisfazione possiamo dire che
la nostra regione è stata dichiarata "ufficialmente indenne" da
tubercolosi, da brucellosi e da leucosi. È un risultato senz'altro
buono che ci permette di lavorare con tranquillità e quindi
garantire tutti i nostri prodotti a livello di sicurezza del
consumatore.
Inizierei con il fornire al Consigliere alcuni dati che si
riferiscono all'ultimo triennio del risanamento, non alla campagna
in corso, chiaramente, perché non è terminata, quindi mi riferisco
alle campagne 1999-2001.
Nel 1999 abbiamo avuto una piccola recrudescenza di brucellosi,
infatti abbiamo avuto 64 capi infetti da brucellosi, 2 da leucosi e
88 da tubercolosi. Arriviamo invece, con il ripetersi delle prove
in primavera per monitorare tutti gli allevamenti in modo da avere
una sicurezza sanitaria, ai risultati soddisfacenti del 2000 con
271 capi infetti da brucellosi e 18 da tubercolosi; infine nel 2001
abbiamo 154 capi infetti da brucellosi, 1 capo da leucosi e 6 da
tubercolosi. Quindi c'è un trend in progressione positiva molto
incoraggiante. Questo non significa che si debba abbassare la
guardia, perché sappiamo che si tratta di malattie sempre
pericolose, ed è per quello che si continuano le campagne di
risanamento con molta attenzione.
Per quanto riguarda gli indennizzi, le indennità che sono state
liquidate ammontano nel 1999 a 1.563 milioni per la brucellosi, a
262,582 milioni per la TBC e 181 milioni per il 2001; chiaramente
con il calo dei numeri di capi da abbattere cala anche
l'indennizzo.
L'indennizzo ipotetico statale è da considerarsi in circa
700.000 lire a bovina eliminata, l'integrazione regionale è invece
fatta su dei parametri di valutazione anche della tipologia
dell'animale eliminato ed arrivava fino a un massimo di 2,450
milioni per l'animale al massimo della sua carriera.
Per la leucosi gli indennizzi corrisposti ammontano a 2,380
milioni per il 1999, a 1,235 milioni per il 2001, mentre nel 2000
la patologia era assente. Per quanto riguarda la tubercolosi, sono
stati corrisposti indennizzi per 121,358 milioni per la campagna
1999, 16 milioni per il 2000 e 8,249 milioni per il 2001. Questi
dati poi li posso fornire al Consigliere. Le misure che si adottano
per prevenire il diffondersi delle infezioni sono basate
essenzialmente sull'identificazione - giustamente il Consigliere
Tibaldi faceva rilevare l'importanza di un'identificazione precisa
degli animali, identificazione indelebile di tutti i capi di
bestiame e contestuale inserimento in una banca dati - di tutte le
informazioni relative agli allevamenti e a tutti i capi presenti in
Valle d'Aosta, e sull'attuazione di un programma annuale di
bonifica sanitaria del bestiame che prevede azioni di profilassi e
di risanamento degli allevamenti bovini da tubercolosi, da leucosi
e degli allevamenti bovini e ovicaprini da brucellosi.
Qualora si riscontri la presenza di capi infetti, si adottano
una serie di provvedimenti. Innanzitutto gli animali vengono subito
isolati fino alla loro macellazione: questa deve avvenire al più
presto e, comunque, non oltre 30 giorni dalla notifica ufficiale al
proprietario nel caso di tubercolosi; nel caso di brucellosi la
macellazione deve avvenire non oltre 7 giorni dalla notifica.
Qualora la presenza della tubercolosi, della brucellosi, della
leucosi venga accertata durante il periodo di promiscuità di più
allevamenti, un pericolo presente soprattutto nel periodo estivo e
del pascolo, si adottano provvedimenti restrittivi adeguati anche
sugli animali co-presenti sulla base di oggettive valutazioni
epidemiologiche. Inoltre, dopo l'eliminazione dei bovini risultati
infetti e l'effettuazione delle opportune disinfezioni,
nell'allevamento infetto dovranno essere effettuate le prove
ufficiali per confermare l'avvenuta eliminazione della malattia,
quindi il ripopolamento degli allevamenti affetti da tubercolosi e
da brucellosi è autorizzato solo dopo che i soggetti ancora
presenti in stalla abbiano fornito risultato negativo ad almeno due
prove ufficiali.
In caso di tubercolosi, brucellosi e leucosi accertati, il
veterinario dispone adeguate misure per evitare la trasmissione al
personale addetto, nonché la propagazione delle infezioni fra gli
animali, e deve inoltre svolgere un'accurata indagine
epidemiologica, mirante ad individuare l'origine dell'infezione e
la possibilità di eventuali contatti con altri allevamenti. Come si
vede, è una analisi molto precisa e dettagliata che viene fatta,
caso per caso, sui singoli allevamenti.
Il veterinario ufficiale provvede anche al ritiro dei
passaporti, la famosa "carta di identità degli animali", e al loro
invio all'Ufficio servizi zootecnici, il quale ristamperà nuove
certificazioni al momento della riacquisizione della qualifica, ciò
a garanzia che gli animali non possano essere spostati nel periodo
in cui hanno dei problemi sanitari.
Vorrei fare ancora una precisazione: la qualifica di "territorio
ufficialmente indenne" è legata alla percentuale di allevamenti e
non al numero degli animali che hanno reagito positivamente, quindi
è la percentuale degli allevamenti interessati che viene
conteggiata al di sotto di una certa soglia, per avere diritto alla
qualifica di ufficialmente indenne.
Per rispondere al punto 2, oltre al programma annuale di
bonifica sanitaria del bestiame per tubercolosi, leucosi e
brucellosi, fra le malattie riconosciute in specifici programmi
regionali e rientranti nelle linee di orientamento comunitarie in
materia di aiuti al settore agricolo, saremo in grado di attivare
al più presto un piano di lotta alla mastite bovina in applicazione
del disegno di legge n. 116, ormai diventato legge regionale n.
3/2001.
Il piano di lotta alla mastite potrà verosimilmente essere
attivato a partire dal prossimo mese di giugno, con azioni che
prevedono il controllo, la prevenzione, la cura e l'eradicazione
della malattia. Stiamo lavorando in questi giorni con l'apposita
commissione - prevista dalla legge - per andare a predisporre il
piano, e questo piano sarà poi oggetto di approvazione da parte
della Giunta regionale, e io sono disponibile - come avevo già
annunciato in Consiglio - anche ad illustrarlo in commissione, se
la commissione fosse interessata ad acquisire elementi
sull'impostazione di piano sanitario.
Non è da escludere nel prosieguo che altre malattie possano
essere oggetto di piano sanitario, perché nel regolamento di
Polizia veterinaria c'è tutta una serie di malattie che si possono
eradicare attraverso dei piani specifici. Faccio un esempio a caso:
l'IBR, che è una malattia che inizia a preoccupare alcuni
allevamenti non tanto in Valle d'Aosta, dove non abbiamo ancora dei
dati precisi, ma in altre regioni, che hanno già fatto un piano di
eradicazione di questa malattia per permettere il commercio
internazionale, del bestiame perché è una delle misure che viene
richiesta proprio per spostare gli animali fra stato diversi; in
prospettiva, questo potrebbe essere un piano sanitario da attivare:
oggi come oggi, non siamo ancora pronti.
Procedendo sempre con l'analisi dell'attuazione della legge
regionale n. 3, per quanto riguarda l'analisi del bestiame si
tratta di dare continuità all'attività iniziata già con l'entrata
in vigore della legge n. 17/1993, implementandola con tutta una
serie di informazioni più precise, che ci permetteranno di avviare
sia i piani sanitari che i piani di controllo della qualità, come
già avevo illustrato in sede di illustrazione della legge.
Per quanto concerne l'assistenza zooiatrica, anche qui si sta
predisponendo un piano triennale 2002/2004, che va ad assicurare
questo tipo di servizio agli allevatori, mentre per l'ultima
misura, quella prevista dalla lettera d) per quanto attiene ai
controlli sanitari e di qualità sui prodotti della filiera
zootecnica, si prevede la loro attivazione a partire dal periodo
autunnale, e sarà l'azione che richiederà più tempo per essere
messa in atto, in quanto si tratta di attivare dei piani specifici,
come ad esempio la valorizzazione della carne della razza bovina
valdostana, che è uno degli obiettivi fondamentali di questa
misura.
Per rispondere alle preoccupazioni del Consigliere Tibaldi circa
l'anagrafe del bestiame, io credo che se c'è stata una colpa da
imputare all'Amministrazione regionale, è quella di aver anticipato
i tempi; cioè noi siamo stati, per quanto riguarda la legge
sull'anagrafe del bestiame, precursori di una metodologia che oggi
è stata riconosciuta a livello europeo, quindi vorrei ancora
rimarcare che la Regione Valle d'Aosta è stata la prima regione ad
approvare una legge istitutiva dell'anagrafe, che prevede
l'identificazione di tutti i capi di bestiame della specie bovina,
ovina e caprina, e l'iscrizione di tutte le aziende di allevamento,
quindi un controllo totale sulla popolazione bovina, ovina e
caprina della nostra regione. Successivamente con il regolamento
del 1998 n. 5 si è prevista anche la possibilità di identificare
con meccanismi elettronici gli animali, il famoso "progetto
IDEA".
Per quanto riguarda la marcatura, questa attività era stata
affidata già allora all'AREV, che provvede ad identificare gli
animali dopo la nascita e al passaggio dei relativi dati alla banca
dati, dove l'animale viene registrato; per ogni animale quindi è
emesso il famoso passaporto. La gestione della banca dati compete
all'Ufficio servizi zootecnici dell'Assessorato all'agricoltura e
risorse naturali, che prevede ad implementarla con i dati
provenienti dagli allevatori (quindi morte degli animali,
compravendita, tutte le operazioni coinvolgono i veterinari -
controlli sanitari - e i macelli - abbattimenti) e assicura
l'interconnessione con il sistema nazionale.
Questo è l'accordo che abbiamo con il centro di Teramo, il
centro autorizzato dallo Stato per la gestione dell'anagrafe. I
controlli vengono effettuati sia dagli operatori dell'Ufficio
servizi zootecnici, sia dai veterinari dell'USL: questa
collaborazione è in atto sin dalla predisposizione della legge ed è
una collaborazione di natura spontanea, che ha dato fra l'altro
tutti i suoi risultati. Vorrei evidenziare che all'AREV è affidata
la sola marcatura del bestiame, quindi l'atto di applicare il
bollo, o il bolo endoruminale da inserire negli animali, mentre
nelle altre regioni questo compito è affidato, secondo la
normativa, all'allevatore stesso; quindi l'AREV in questo caso fa
un'operazione per conto dell'allevatore, dando anche delle garanzie
di uniformità nella predisposizione della marcatura.
Tali procedure, come il Consigliere Tibaldi aveva già
anticipato, sono state riconosciute dalla normativa nazionale;
infatti l'articolo 16, comma 2, del decreto interministeriale 31
gennaio 2002, recante: "Disposizioni in materia di funzionamento
dell'anagrafe bovina", recita:
"Il presente decreto trova
applicazione nella Provincia autonoma di Bolzano e nella Regione
autonoma della Valle d'Aosta, fatte salve le disposizioni adottate
nell'ambito delle rispettive autonomie statutarie",
cioè è
stata riconosciuta in via breve la nostra procedura, perché è stata
quella che ha tracciato la via, quindi viene riconosciuta come
procedura ufficiale per la nostra regione, assicurando comunque
l'interconnessione con il sistema nazionale. Questa
interconnessione è garantita dai nostri uffici direttamente con
Teramo, dove si gestisce la banca dati ufficiale dell'anagrafe
nazionale del patrimonio bovino.
Président
La parole au Conseiller Tibaldi.
Tibaldi (FI)
Ringrazio l'Assessore della risposta, che ha
dato sostanziale soddisfazione a tutti i quesiti posti.
Per quanto riguarda le tabelle e i dati che ha citato chiedo se
è possibile averne una copia perché non è facile prendere appunti e
ascoltare contemporaneamente, cosicché anche il sottoscritto e il
gruppo possono avere la possibilità di approfondire certe
affermazioni che ha fatto l'Assessore. Il nodo fondamentale resta
quello che comunque il censimento del patrimonio zootecnico è
importante, e per prevenire l'insorgenza di eventuali malattie -
come ha detto l'Assessore e come da noi è stato sottolineato, e
anche per evitare che in applicazione della legge n. 3/2001, l'ex
disegno di legge n. 116, possano essere attivati meccanismi che
siano premianti magari di situazioni che possano causare
l'insorgenza di malattie. Di qui la nostra convinzione che debba
essere implementata l'azione di prevenzione, di controllo e di
eradicazione delle eventuali malattie che si possono presentare.
L'Assessore a questo punto ha fatto riferimento alla mastite
bovina, non ci ha detto ancora quanti sono gli animali censiti
affetti da mastite; ci pare di capire che la commissione se ne sta
occupando, sarà quindi nostra cura approfondire con ulteriori
iniziative.
Per quanto concerne il quarto punto, l'Assessore ha citato
l'articolo 16, comma 2, del decreto ministeriale, che salvaguarda
quelle che sono le competenze statutarie regionali nostre e
provinciali di Bolzano, nell'ambito delle quali però deve essere
assicurata l'interconnessione con il sistema nazionale. Non ho
capito bene questa interconnessione da quale atto normativo o
amministrativo sia stata garantita; mi è parso di aver colto questo
particolare dalle parole dell'Assessore nella sua risposta. Il
fatto fondamentale è che prendiamo atto che in Valle l'AREV ha un
ruolo, l'Assessore dice solamente di "apposizione di un marchio
auricolare"; non abbiamo capito se l'AREV ha un ruolo anche di
identificazione della qualità sanitaria del bovino che viene
censito, ma è auspicabile che questa identificazione sia fatta da
autorità sanitarie che sono territorialmente competenti, al fine di
garantire la salubrità dell'animale allevato e, di conseguenza, la
qualità dei suoi prodotti, come latte e carne, che possono essere
consumati sia a livello locale, che fuori Valle.
Ringraziamo l'Assessore della risposta, riservandoci una lettura
approfondita delle materie trattate.
