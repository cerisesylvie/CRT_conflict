Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1685 del 23 giugno 2022 - Resoconto
OGGETTO N. 1685/XVI - Reiezione di risoluzione: "Impegno
della Giunta regionale per l'istituzione del comparto di soccorso e
sicurezza della Regione per i vigili del fuoco e del Corpo
forestale".
Bertin (Presidente) -
Riprendiamo. Punto n. 57.01.
Illustra il consigliere Baccega.
Baccega (FI) -
Questa risoluzione è la conseguenza
inevitabile, il
question time
che abbiamo proposto ieri,
nella quale abbiamo preso atto che in data 21 giugno
l'Amministrazione regionale ha trasmesso alla Commissione
paritetica per l'attuazione dello Statuto speciale della Valle
d'Aosta lo schema di norma di attuazione in materia di trattamento
pensionistico previdenziale del personale del Corpo valdostano dei
vigili del fuoco. Qui faccio il percorso a ritroso, era febbraio
2019 quando il personale dell'area tecnico-operativa del Corpo dei
vigili del fuoco era stato chiamato a votare in merito alla
restituzione dei servizi antincendio al Corpo nazionale dei vigili
del fuoco. Tra le altre cose un referendum previsto dallo Statuto
dei lavoratori e che aveva fatto registrare ben 175 voti favorevoli
al nuovo trasferimento alle dipendenze del Ministero dell'interno
mediante il passaggio dei servizi antincendio valdostani allo Stato
a fronte di soli tre voti contrari e tre schede bianche.
Successivamente abbiamo preso atto che nell'incontro avuto in
data 20 aprile 2022 dai rappresentanti della Giunta con i
Capigruppo e le organizzazioni sindacali di categoria c'è stata per
la prima volta una proposta unanime di tutte le sigle sindacali dei
vigili del fuoco e del Corpo forestale della Valle d'Aosta
finalizzata all'istituzione di un comparto soccorso e sicurezza
della Regione, percorso che, a parere di tutte le organizzazioni
sindacali di categoria, andrebbe a rendere immediatamente
applicabili, una volta approvate, le norme di attuazione in fase di
predisposizione con particolare riferimento all'aspetto
dell'equiparazione ordinamentale ed economica sia al Corpo
valdostano dei vigili del fuoco, sia al Corpo forestale della Valle
d'Aosta, essendo quest'ultimo peraltro un Corpo di polizia a
ordinamento civile. Do per lette le prime parti della risoluzione,
ho inteso una sorta di fastidio da parte del Presidente questa
mattina rispetto a questa risoluzione che in qualche modo ieri già
girava probabilmente, non so se era la versione definitiva perché
l'abbiamo chiusa questa mattina alle ore 08:00, però, Presidente,
non si deve piccare di queste cose, noi abbiamo i nostri strumenti,
dobbiamo avere rapporti con i sindacati, dobbiamo avere rapporti
con tutti per poter pensare di fare delle azioni che possano essere
utili tanto a voi quanto a noi, ma soprattutto ai due Corpi. La
volontà quindi è quella di avere delle informazioni che ci portino
a produrre dei documenti che siano presentabili. Per questo noi
chiediamo alla Giunta regionale di predisporre entro trenta giorni
il provvedimento legislativo utile all'istituzione di un comparto
soccorso e sicurezza della Regione, così come da intendimenti
condivisi nell'incontro che ho citato poco fa: quello del 20 aprile
2022, con i Capigruppo e con le organizzazioni sindacali dei vigili
del fuoco e del Corpo forestale della Valle d'Aosta. Inoltre
chiediamo alla Giunta regionale, entro dieci giorni, di trasmettere
alla Commissione paritetica per l'attuazione dello Statuto speciale
della Valle d'Aosta l'analogo schema di norme di attuazione
relativo al personale del Corpo forestale della Valle d'Aosta di
modo che si possa portare in discussione, così come quello relativo
al personale dei vigili del fuoco, nella prima convocazione della
Commissione paritetica che è il 14 luglio. È un obiettivo
importante, non possiamo certo disattendere le aspettative per
completare il percorso e il raggiungimento degli obiettivi
individuati e condivisi anche fra Capigruppo, sindacati e Giunta,
quindi il comparto soccorso e sicurezza deve essere istituito con
una norma regionale uscendo dai vincoli del comparto unico e
potendo dare queste risposte. La risoluzione intende impegnare la
Giunta a presentare questa norma utile all'istituzione del comparto
soccorso e sicurezza.
Presidente -
La parola all'assessore Sapinet.
Sapinet (UV) -
Una prima replica da parte mia visto che
il Corpo forestale è una delega che ho in carico e con il
Presidente sto seguendo questo
dossier
. Torniamo al 20
aprile, una giornata che è stata più che di protesta anche di un
confronto costruttivo, dove come Governo, di fronte al Corpo
forestale, abbiamo assunto alcuni impegni e dove c'è stata quella
presa di posizione anche importante unanime da parte di tutte le
sigle. Alcuni impegni che erano stati assunti in quella data: un
tavolo informativo periodico, per aggiornare i lavoratori sul
dossier
comparto sicurezza ma anche sul resto, un tavolo che
con cadenza regolare si è già riunito una volta il 10 di giugno;
poi un secondo impegno, quello legato al Corpo forestale, la
revisione della legge n. 12/2002, un'altra cosa che sta a cuore al
Governo ma soprattutto anche ai lavoratori, un tavolo tecnico che è
stato convocato la settimana scorsa e che si ritroverà domani per
l'avvio dei lavori; poi azioni mirate che sono state fatte in
questi mesi e che ancora dovranno essere fatte per la carenza di
organico, oggi abbiamo una graduatoria per i vigili ma magari poi
ne parlerà il Presidente, la situazione è diversa; l'impegno di
avere la norma anche per il Corpo forestale della Valle d'Aosta in
Paritetica entro la fine del mese di giugno.
Come dicevo, il 20 aprile è stato un passaggio importante
relativamente al discorso del comparto sicurezza dove c'è stata
un'unanimità verbalmente, poi il tutto è stato nel primo momento di
confronto, quello del 10 di giugno, è stata richiesta una
formalizzazione da parte dell'organizzazione, una formalizzazione
che è arrivata in questi giorni che non è unanime ma comunque c'è
una grandissima maggioranza che chiede questo comparto
sicurezza.
Un passaggio rilevante, credo che molti di noi saranno anche
concordi, ma ci sono dei passaggi da fare, da approfondire, non
vuole essere una scusa per prendere tempo ma, ripeto, poi ci sarà
un intervento del Presidente che potrà specificare ancora meglio...
dei passaggi, vengo da un'esperienza da Sindaco e so bene anche
l'interesse che la Polizia locale ha verso quest'argomento, quindi
un confronto e un percorso condiviso è assolutamente
necessario.
Massima attenzione su questi
dossier
quindi, anche se il
momento è difficile, con tanti punti in agenda che vengono portati
avanti non in ordine cronologico ma spesso parallelamente, quindi
il discorso della Paritetica dei vigili del fuoco e del Corpo
forestale, il cosiddetto "conteggio" che andrà fatto per il Corpo
forestale della Valle d'Aosta, ci sono differenze, nei vigili
abbiamo un'iscrizione su cassa nazionale e su cassa regionale dei
dipendenti, nel Corpo forestale la situazione vede tutti i
dipendenti su cassa previdenziale regionale, quindi un lavoro che
deve essere fatto e che stiamo avviando. Come dicevo prima, le
criticità di personale e poi la discussione e il percorso sul
comparto sicurezza.
Venendo alle richieste, quella dei dieci giorni obiettivamente è
già superata come ha risposto anche ieri il Presidente, l'altra dei
trenta giorni è obiettivamente difficile da sostenere, anche con
l'unanimità delle nostre idee ma lo sappiamo bene, i firmatari
dell'iniziativa hanno un'esperienza decisamente superiore alla mia,
anche con ruoli di governo e sanno bene che neanche in tempi più
normali trenta giorni sarebbero sufficienti proprio per fare quel
percorso condiviso. Mi ricordo bene, lei ha amministrato in momenti
altrettanto difficili, era l'anno 2020, abbiamo anche lavorato bene
io da Sindaco e lei da Assessore, quindi sa bene di cosa sto
parlando.
Quello che posso dire per quanto riguarda il Corpo forestale è
che è un
dossier
sul quale c'è il mio massimo impegno, così
come ci sarà sul comparto sicurezza dove il percorso è avviato.
Direi che i fatti stanno dimostrando che i passi avanti vengono
fatti, magari dobbiamo cercare sicuramente la massima rapidità,
senza dimenticare la condivisione e soprattutto la coerenza anche
con quegli impegni presi in quegli appuntamenti di confronto con i
nostri lavoratori.
Come ha ben detto prima il collega Bertschy, dobbiamo cercare di
essere più pragmatici che populisti, questo è un po' l'impegno che
io cercherò di fare.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Solo per completare la replica, come ha
detto il collega Assessore Sapinet, è una questione che ci siamo
presi in carico dopo che abbiamo preso atto, finalmente per la
prima volta il 20 aprile, che pareva esserci una sorta di..., com'è
stato correttamente riportato nella Risoluzione, convergenza di
idee delle parti sindacali sulla questione comparto sicurezza, una
questione di cui si parlava già da tempo ma sulla quale c'erano
delle visioni piuttosto diverse. Dico una parziale convergenza
perché su delle questioni fondamentali rimangono delle divergenze
di vedute, in particolare sul perimetro che deve avere questo
comparto sicurezza: penso, ad esempio, alla facoltà o meno o alla
possibilità o meno di inserire la Polizia locale all'interno di
questo comparto sicurezza, alcuni sindacati la vedono in un modo,
altri la vedono in un altro. Per questo motivo, insieme
all'Assessore, nell'incontro del 10 giugno, abbiamo chiesto,
proprio per accelerare i tempi, perché l'impegno già in quella sede
con l'Assessore ce lo siamo presi, dicendo "concordiamo, visto che
c'è una convergenza di vedute sulla necessità di un comparto di
sicurezza, di andare avanti e procedere in questo senso per
metterlo in piedi". Abbiamo chiesto alle forze sindacali uno sforzo
in questo senso, cioè di proporci una visione condivisa di cosa
intendessero come comparto sicurezza. Questa nota è arrivata nei
giorni scorsi con una visione che non è ancora condivisa, quindi
oggettivamente c'è necessità di lavorarci ancora prima di poter
procedere, perché la questione non è semplicissima, anche se siamo
tutti d'accordo di portarla avanti.
Come dicevo, la questione della Polizia locale è un tema che va
condiviso con il Consiglio permanente degli enti locali
in
primis
e soprattutto va trovata una sintesi con le forze
sindacali su quello che si intende per comparto sicurezza. Io credo
che quello di trenta giorni potrebbe essere un impegno che ci
potremmo assumere o ci saremmo potuti assumere nel momento in cui
fossimo arrivati oggi già con le idee chiare, invece così non è.
C'è ancora un lavoro di confronto da fare insieme alle forze
sindacali, insieme agli Enti locali su qual è il perimetro del
comparto sicurezza, di quello che effettivamente si vuole fare e
poi lo si porterà avanti, perché non è una semplice norma di legge,
non è una semplice modifica della 22, vanno allineate sia le leggi
di settore del Corpo valdostano dei vigili del fuoco, sia del Corpo
forestale valdostano, c'è tutto un lavoro di sintesi che va fatto,
questo a valle della chiusura dal punto di vista della volontà
della Regione e delle parti sindacali. Su questo, come ha detto
giustamente l'Assessore, non possiamo assumerci quest'impegno.
Sulla seconda parte, sulla trasmissione della Commissione
paritetica, forse non sono stato sufficientemente chiaro ieri nella
risposta al
question time
, la bozza di norma che riguarda il
Corpo forestale è stata presentata alla parte regionale, come
sempre viene fatto, poi è la parte regionale che alla prima seduta
della Commissione paritetica porterà all'attenzione della
Commissione stessa la discussione di questo tema, così avviene
sempre.
La differenza, rispetto alla norma dei vigili del fuoco, che
invece è stata trasmessa con nota ufficiale, è semplicemente per il
fatto che quella è tornata indietro con una nota ufficiale da parte
della Commissione paritetica, quindi la Commissione paritetica ha
fatto un primo lavoro, l'ha inviata all'attenzione della
Presidenza, del Direttivo regionale, per delle considerazioni e
quindi io l'ho ritrasmessa con le considerazioni fatte: la norma
sui forestali verrà portata all'attenzione della Commissione
paritetica nella prima seduta, che immagino sarà nei prossimi
giorni e nelle prossime settimane, da parte della parte regionale
della Commissione stessa.
Per questi motivi, come ha già detto l'Assessore, riteniamo che
questa risoluzione sia in qualche modo ultronea, nel senso che è un
percorso già iniziato, che stiamo portando avanti, che stiamo
cercando di risolvere ma che sia per i tempi della prima
impegnativa, sia per il fatto che la seconda impegnativa è già
stata portata avanti, non riteniamo di poter votare, quindi
chiederemmo il ritiro, altrimenti ci asterremo.
Presidente -
Si è prenotato il consigliere Baccega.
Baccega (FI) -
Assessore, lei era partito benino ma ha
concluso proprio male, perché non si può parlare di populismo
rispetto a un provvedimento che negli anni ha avuto una serie di
passaggi, che adesso ha intrapreso un'autostrada per poter essere
approvato, ma l'autostrada prevede dei tempi e non mi parli di
populismo perché mi imbufalisco io poi! Se volevo fare il
populista, le portavo i vigili del fuoco qua sotto, come stamattina
qualcuno ha portato gli altri o l'Associazione dell'edilizia
residenziale pubblica, quindi non è populismo: è la voglia di
arrivare finalmente a conclusione di un percorso che negli anni è
lì che aspetta.
C'è un aspetto: i tempi, è vero, la Paritetica quando va in
scadenza? Quando decade il Governo. Il Governo decade a breve: ecco
perché vogliamo accelerare il più possibile questo percorso, perché
altrimenti aspettiamo un altro anno e mezzo e quelli si
imbufaliscono di più ancora e hanno ragione, non si tratta di fare
il populista!
Presidente, i tempi sono quelli, se volete modificare i tempi,
diteci i tempi, ma l'importante è che rimanga l'impegno. Se volete
dire che non ce la fate in dieci giorni ma ce la fate in trenta,
noi lo accettiamo, se la Giunta predispone nei trenta giorni,
anziché trenta in sessanta giorni, il provvedimento legislativo va
bene, per settembre. L'obiettivo è anticipare la chiusura della
legislatura a Roma, che ci permette di avere comunque una
Paritetica che mi pare che stia lavorando nella direzione che tutti
auspichiamo. Noi sicuramente non la ritiriamo perché riteniamo che
ci siano tutte le possibilità affinché venga votata e
determinerebbe un impegno da parte di questo Consiglio su un
dossier
che è anni che è lì che aspetta! Io ero in Giunta,
mi occupavo di altre cose, ma ogni tanto intervenivo e capivo che
c'erano delle difficoltà oggettive, ora le difficoltà oggettive
sono state dipanate, pare che ci sia questo percorso avviato,
determinato, condiviso, allora chiudiamo quest'operazione, e
portate a casa i risultati voi...
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Avendo partecipato in qualità di
Capogruppo all'incontro con le forze sindacali che hanno
rappresentato le necessità, ho potuto prendere atto di quanto è
stato spiegato, di quanto è stato sostenuto in quell'occasione ed
effettivamente il fatto di concordare sostanzialmente su un punto
che è quello della norma e delle disposizioni che dovrebbero creare
il comparto sicurezza è sicuramente un buon inizio. Noi riteniamo
che quella possa essere la strada con quelle che sono le varie
gradazioni, questa impegnativa è molto ampia nel senso che lascia
un'ampia libertà di manovra, si dice qual è il risultato finale,
non si evincono quali sono i particolari e come va costruito il
comparto e quali sono i passi necessari, i paletti.
Noi uno su tutti lo vogliamo dire, è stato sfiorato come tema ma
sicuramente è un qualcosa che va trattato: la necessità di
ricomprendere all'interno del comparto sicurezza anche e
soprattutto la Polizia locale, che, chiaramente, è una parte
importante del sistema sicurezza della nostra Regione, qui in
questo senso è chiaro che in questa direzione bisogna andare e
bisogna lavorare.
Condividiamo, questo va detto, i dubbi rispetto alla tempistica
di realizzazione, perché è di tutta evidenza che una norma di
questo tipo è sicuramente molto complessa, che deve mettere insieme
delle realtà che sono molto differenti con riferimenti che a volte
sono labili e con una contrattazione che deve essere fatta a
livello sindacale sicuramente importante e molto ampia,
difficilmente può essere prevista nei trenta giorni. Al netto di
questo e recependo la notizia positiva che il Presidente ci ha
voluto dare: la questione della norma di attuazione e del lavoro
che si sta facendo, riteniamo di concentrarci sull'impegnativa a
questo punto principale, avendo definito ultronea la seconda
impegnativa, quindi quella relativa al comparto sicurezza.
Sul comparto sicurezza, pur rimanendo e permanendo il dubbio
sulle tempistiche, ci sentiamo però di condividere il principio, di
condividere la direzione nella quale si vuole andare e quindi
condividere la necessità di andare verso un comparto sicurezza.
A nome del gruppo Lega, annuncio il voto favorevole.
Presidente -
Posso mettere in votazione? Metto in
votazione, la votazione è aperta.
Appello nominale dei Consiglieri presenti in remoto sulla
piattaforma zoom.
Grosjacques (UV) -
Astenuto.
La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Jean-Pierre Guichardaz, Jordan, Lavevaz,
Malacrinò, Marguerettaz, Marzi, Padovani, Restano, Rosaire,
Sapinet, Testolin, Grosjacques)
Il Consiglio non approva.
