Classificazione
INDUSTRIA


Resoconto integrale del dibattito dell'aula
Oggetto del Consiglio n. 1902 del 21 marzo 2001 - Resoconto
OGGETTO N. 1902/XI Acquisizione da parte della Cogne Acciai
Speciali di uno stabilimento siderurgico in Ungheria.
(Interpellanza)
Interpellanza Premesso:
- che, secondo recenti informazioni di stampa, la Cogne Acciai
Speciali ha acquistato uno stabilimento siderurgico in Ungheria
(Dissgyori Acelmuvek), ove lavorano attualmente circa 1650 addetti,
a fronte di un esborso di poco superiore ai 30 miliardi e di un
impegno in termini di investimenti di circa 40 miliardi;
- che sarebbe intenzione dell’acquirente
trasformare tale insediamento in una fabbrica di acciai speciali
inox o antiacidi, mantenendo i livelli occupazionali e impegnandosi
a rispettare le norme ambientali;
- che il gruppo facente capo alla Cogne Acciai Speciali ha
recentemente acquistato anche la società Novacciai in Piemonte;
- che la scorsa estate si profilava l’ipotesi
(tramontata poco dopo) di acquisizione dello stabilimento francese
Ugine Imphy, con un impegno finanziario per la Cogne Acciai
Speciali di circa 700 miliardi;
- che l’assetto amministrativo e produttivo della
fabbrica aostana è stato invece smembrato in più società, con il
rischio di elusione dell’intesa siglata con la
Regione nel 1993;
- che l’operazione ungherese consente a Cogne
Acciai Speciali di spuntare costi di manodopera decisamente
inferiori rispetto a quelli italiani nonché di riconquistare
mercati (come quello americano) esclusi dal 1995-1996 a seguito
dell’operazione antidumping promossa dagli USA;
tutto ciò premesso, i sottoscritti Consiglieri regionali
Interpellano
la Giunta regionale per conoscere:
1) se è in grado di confermare l’avvenuta
acquisizione dello stabilimento ungherese e se ha ricevuto
comunicazione dalla proprietà della Cogne Acciai Speciali;
2) se non ritiene che questa politica "espansionistica" della
Cogne Acciai Speciali possa essere il preludio di una contrazione
o, peggio, di una dismissione dell’attività
siderurgica in Valle d’Aosta;
3) quali elementi sono emersi dall’incontro con
la proprietà della Cogne Acciai Speciali in merito al previsto
aggiornamento dell’intesa del 1993.
F.to: Tibaldi - Lattanzi
Président
La parole au Conseiller Tibaldi.
Tibaldi (FI)
La Cogne si espande. Abbiamo appreso
recentemente dagli organi di stampa che ha acquisito, rilevandolo
da un fallimento, uno stabilimento siderurgico in Ungheria. La
notizia è di un paio di settimane fa. L’esborso
dell’imprenditore titolare della Cogne per
l’acquisizione di questo stabilimento è di poco
superiore ai 30 miliardi, ci sono già impegni in termini di
investimenti per 40 miliardi, il rispetto dei livelli occupazionali
(1.650 persone), il rispetto delle norme ambientali, e questo ci fa
piacere poiché così non accade in Valle d’Aosta.
Impegni che saranno sottoscritti entro la fine del mese.
La Cogne si espande anche più vicino, non solo in Ungheria,
bensì in Piemonte, dove ha acquisito la società Novacciai, dove
potenzia il reparto di finitura a freddo di Stabio.
Un quadro evolutivo positivo che non può che farci piacere,
perché quando un’azienda si espande la notizia è da
prendere con la massima soddisfazione.
Peccato che ad Aosta la situazione sia in leggera
contraddizione, perché come ben sappiamo,
dall’inizio dell’anno la Cogne si è
smembrata in tre società. Sappiamo che i ritmi produttivi?, in
particolare l’acciaieria funziona più solo il sabato
e la domenica con due turni: 6.00-14.00, 14.00-22.00 e che le
relazioni fra Regione e "management" di questo stabilimento sono
piuttosto freddine, per non dire prossime allo zero.
Non dico che la Cogne debba comunicare anticipatamente alla
Regione ogni iniziativa o scelta aziendale intenda praticare,
sappiamo però che la Regione è stata di manica larga nei suoi
confronti, di conseguenza dovrebbe avere perlomeno la decenza di un
dialogo un po' più corretto e continuativo.
Alla luce di queste considerazioni e delle informazioni che
abbiamo recentemente appreso in merito all'espansione in Ungheria
era doverosa l’interpellanza che abbiamo
sintetizzato in tre punti: se alla Giunta regionale e all'Assessore
è stata data comunicazione di questa operazione oppure hanno
appreso la notizia attraverso il laconico lancio ANSA e le notizie
comparse sugli organi di stampa; se questa politica
espansionistica, vista la situazione che si sta verificando nello
stabilimento siderurgico aostano, può essere il preludio di una
contrazione produttiva in Valle o di un decentramento verso
l’Ungheria di determinate linee produttive o anche,
nell’ipotesi peggiore, di una dismissione futura
dell’attività siderurgica qui ad Aosta; quali sono
gli elementi che dovrebbero essere emersi dalla rivisitazione di
quel protocollo del 1993 fra la Cogne Acciai Speciali e la Regione,
oggi superato dagli eventi e di cui il Consiglio regionale ha
auspicato il 20 dicembre scorso un aggiornamento. Sono passati tre
mesi, ci piacerebbe sapere se questo aggiornamento è stato stilato
e ci sono novità in merito.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Rispetto alle questioni poste
dall'interpellanza, innanzitutto per quanto riguarda
l’approfondimento dell’acquisizione
della società ungherese da parte della Meg, in questo caso,
c’è stato un incontro fra il Presidente della
Regione e il sottoscritto con l’Amministratore
delegato della Cogne.
La Dam, questo è il nome dello stabilimento come viene citato
nell'interpellanza, è un'azienda pubblica in liquidazione dagli
inizi del 2000, risiede a Miskolc, a 150 chilometri da Budapest ed
è la sede di un centro siderurgico che si è sviluppato nel periodo
successivo al dopoguerra: si tratta quindi, di un'azienda di Stato
che oggi viene privatizzata.
La Cogne ha fornito un'offerta più vantaggiosa rispetto ad altre
aziende, una tedesca e una ungherese; per quanto riguarda il
perfezionamento del contratto questo, secondo la legislazione
ungherese, deve essere definito entro 30 giorni dopo
l’aggiudicazione nella gara, aggiudicazione
risalente al 6 marzo: di conseguenza la definizione dell'operazione
dell’acquisizione avverrà entro il 5 aprile. In ogni
caso questa verrà realizzata dalla Meg in quanto capogruppo e
finanziaria del gruppo Marzorati.
Successivamente all’acquisizione della società
verrà predisposto un piano di ristrutturazione dello stabilimento,
ciò è quanto è uscito sui comunicati stampa rispetto al
mantenimento dei livelli occupazionali dei 1.600 addetti e degli
investimenti avviati. Nell’incontro del 15 marzo ci
è stato detto che questo non sta accadendo, nel senso che il piano
deve essere ancora definito. Sicuramente il piano di
ristrutturazione prevederà un forte taglio degli organici, anche
perché uno stabilimento che produce circa 350 mila tonnellate di
acciaio legato e impiega 1.600 addetti è, rispetto alla media della
concorrenza a livello europeo, in una situazione un po'
differente.
Lo stabilimento è caratterizzato da un ciclo produttivo con
un’acciaieria elettrica, quattro laminatoi, due dei
quali sono relativamente moderni per piatti e quadri e per vergella
che sarebbe il tondo in rotolo, con delle dimensioni che sono
differenti rispetto a quelle che ci sono alla Cogne; il laminatoio
rotoli della Cogne parte da un diametro minimo di 5,5 millimetri,
questo della Dam parte da un diametro superiore a 10
millimetri.
La sostanziale differenza fra i due stabilimenti è legata al
fatto che, mentre la Cogne produce acciai inossidabili, questo
stabilimento produce acciai legati da costruzione. Per capirci, gli
acciai legati da costruzione sono acciai che valgono intorno alle
1.200-1.500 lire/kg contro le 3-4.000 lire/kg degli inossidabili e
sono acciai che vengono utilizzati prevalentemente nel settore
dell’auto.
Si tratta di due mondi diversi, ripeto, di due cicli produttivi
diversi, questo è stato ribadito anche nella riunione con
l’Amministratore delegato della Cogne, quindi con
caratteristiche di mercato non sovrapponibili. Non è ipotizzabile
quanto è scritto nell'interpellanza con riferimento al piano di
espansione, che di fatto è più un piano di dismissioni che di
espansione: infatti non è sostituibile questo stabilimento con
quello di Aosta proprio perché hanno tipologie e cicli produttivi
differenti: uno produce acciai inossidabili e
l’altro acciai legati.
L’acquisizione di questo stabilimento, invece,
rappresenta un completamento della gamma delle produzioni del
gruppo Marzorati e della Cogne, in grado di offrire sul mercato un
insieme di prodotti in acciaio inossidabile, in acciaio per
utensili e in acciai legati da costruzione, nel senso che, se oggi
la produzione delle aziende della Cogne è legata esclusivamente ad
acciai inossidabili e ad acciai per utensili, in questo modo viene
ampliata la gamma produttiva e questo è particolarmente
interessante per infondere le fasce di mercato nei settori
dell’auto e dei trasformatori intermedi.
Dall'acquisizione di questa azienda il "sistema Cogne",
intendendo la Cogne di Aosta, le aziende del gruppo Marzorati in
Svizzera che venivano citate (la Novametal, la Stainless Bar, le
Ferriere di Stabio e la Novaacciai) viene a costituire un gruppo
che può fatturare più di 1.000 miliardi; oggi questo raggruppamento
fattura circa 750 miliardi, quindi si tratta di un potenziamento
del gruppo stesso.
Non solo, l’acquisizione di questo stabilimento
apre ai mercati dell’est la possibilità di
commercializzare le produzioni del gruppo e, tenuto conto del fatto
che ci sarà prossimamente l’ingresso
nell’Unione europea dell’Ungheria,
questo consente di "aprire" verso i mercati
dell’Ucraina e della Romania.
Com’è nata l'operazione? È nata in modo casuale
in quanto la conoscenza della Dam da parte della Cogne è avvenuta
per esigenze legate alla necessità di laminazione
dell’acciaio nella fase successiva alla alluvione
dell'ottobre scorso (il laminatoio di Aosta è rimasto fermo per
problemi legati all’alluvione).
È vero che dall’acquisizione di questo
stabilimento nasce una opportunità. Oggi
l’acciaieria di Aosta è sottoutilizzata perché ha
una capacità produttiva superiore rispetto
all’assorbimento dei laminatoi a valle per cui è
ipotizzabile che quest’acquisizione porti un maggior
utilizzo degli impianti dell’acciaieria proprio
perché gli impianti di laminazione dello stabilimento Cogne sono al
limite di saturazione.
Questa acquisizione consente anche di approvvigionare la
Novacciai che produce prevalentemente acciai legati e non acciai
inossidabili per un quantitativo pari a circa 40.000
tonnellate/annue.
Nella premessa all'interpellanza si ponevano alcune questioni
riguardo alla possibilità di aggirare i problemi del "antidumping"
che attualmente incombono sulla Cogne. Se è vero che vengono
applicati dei dazi da parte del "antidumping" degli Stati Uniti nei
confronti della CAS per i suoi trascorsi di azienda pubblica,
possiamo immaginare che cosa analoga, se non maggiore, viene posta
nei confronti di un'azienda di Stato perché tale è al momento
l’azienda ungherese tenuto conto del fatto che già i
prodotti che vengono lavorati nello stabilimento Dam sono soggetti
a dazio da parte dell’Unione europea non facendo
ancora, questo Paese, parte integrante dell’Unione
europea.
Per quanto riguarda, quindi, questa situazione, credo che la
stessa vada seguita con attenzione: l’incontro che è
stato fatto con l’azienda non è un incontro
conclusivo, ma dimostra come il gruppo Marzorati abbia una capacità
di risposta sul mercato consistente.
Per quanto riguarda i dati dello stabilimento di Aosta, le
previsioni che vengono fatte per la chiusura del bilancio del 2000
sono positive nonostante l’incendio e
l’alluvione verificatisi.
Per quanto riguarda l’aggiornamento dell'intesa
del 1993, non posso che ribadire quanto detto nella seduta del 7
marzo in risposta all'interpellanza del Consigliere Beneforti
ovvero che, rispetto a quel tipo di impegno assunto dal Consiglio
regionale di andare ad un aggiornamento del protocollo del 1993, è
stato attivato un tavolo tecnico che sta affrontando le questioni
legate alle strategie aziendali, i problemi legati alle
acquisizioni, agli investimenti, all'occupazione, alla formazione
professionale ed i problemi legati alla gestione
dell’area industriale. Penso alla questione del
raccordo ferroviario e del canale Paravera che sono alcuni dei
problemi da risolvere, alla questione importante dei costi
energetici e alla questione relativa all'implementazione di servizi
che possono essere utili anche ad altre imprese valdostane.
Président
La parole au Conseiller Tibaldi.
Tibaldi (FI)
La sua risposta, Assessore, è importante
perché rimane agli atti. Quello che ha detto oggi rimarrà scritto
nero su bianco e potremo quanto prima verificarlo con quello che
sarà l’evolversi degli eventi nei prossimi mesi.
Se si tratterà di una nuova primavera siderurgica lo vedremo,
come viceversa vedremo se così non si verificherà.
Mi sento di fare alcune osservazioni su quanto lei ci ha detto
oggi perché sono necessarie.
Il fatto che la Cogne si espanda in Ungheria perché ha necessità
di ampliare la gamma produttiva e di conseguenza di potenziare la
fase di laminazione dell’acciaio mi sembra strida
con il sottoutilizzo dello stabilimento aostano che peraltro anche
lei ha evidenziato. Lo stabilimento aostano ha una capacità
produttiva a regime decisamente superiore che in questa fase
l'imprenditore non sembra stia utilizzando. Anzi, abbiamo
verificato che gli orientamenti dell’imprenditore
sono al di fuori della Valle: Stabio, Ungheria. La scorsa estate si
parlava anche della possibilità di un accordo con
l’Ugine ma, prevedendo quest’ultimo
un impegno finanziario di ben 35 volte superiore a quello della
Dam, oculatamente si è orientato verso est piuttosto che verso
ovest. Dalle affermazioni che lei ci ha rilasciato non pare che
questa necessità sia confermata dagli eventi, anzi
l’acciaieria aostana è estremamente
sottoutilizzata.
C’è da sottolineare un altro fatto: è vero che
c’è la possibilità di un taglio di organico in
Ungheria, ma è altrettanto vero che la manodopera ungherese costa
meno della metà di quella italiana ed è altrettanto vero che
l’imprenditore può avere una notevole convenienza a
sviluppare determinate produzioni in Ungheria piuttosto che in
Valle d’Aosta.
Per quanto riguarda l’operazione "antidumping"
promossa dagli Stati Uniti nei confronti degli acciai prodotti da
Cogne, l’Ungheria in quanto Paese extracomunitario
può rappresentare un luogo di ripristino del commercio con gli
Stati Uniti, evitando i dazi gravosi applicati in questi anni.
Potrebbe essere proprio quello il luogo di rilancio del commercio
con gli Stati Uniti da parte dello stabilimento aostano.
Quanto all’incontro che si è consumato fra il
Presidente della Giunta e l’Assessore da una parte e
la proprietà della Cogne dall’altra, ci pare di
capire che, al di là di una parafrasi più approfondita degli
articoli di stampa, altro non ci sia.
Attendiamo con attenzione l’epilogo di questo
tavolo tecnico di lavoro che deve riaggiornare e rivisitare il
protocollo di intesa del 1993 perché ad oggi non ci sono novità
sostanziali.
