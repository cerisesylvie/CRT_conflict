Classificazione
ASSISTENZA SANITARIA E OSPEDALIERA



Oggetto del Consiglio n. 2179 del 7 giugno 2016 - Resoconto
OGGETTO N. 2179/XIV - Interpellanze: "Modalità di
effettuazione delle visite specialistiche delle persone affette da
tumore al seno" e "Riorganizzazione delle visite del follow-up per
le donne affette da tumore al seno".
Rosset (Presidente) -
Punti n. 20 e 21 dell'ordine del
giorno. Per l'illustrazione del punto n. 20, ha chiesto la parola
il Consigliere Fabbri, ne ha facoltà.
Fabbri (UVP) -
Quest'interpellanza è un po' superata
anche dalle comunicazioni che sono intervenute successivamente a
quell'allarme che era scoppiato sui giornali, che riguardava anche
una popolazione di pazienti estremamente sensibili a questi tipi di
comunicazioni allarmistiche che spesso compaiono a livello di
comunicazione sanitaria, però questo mio intervento, che come
dicevo è stato un po' superato dagli eventi successivi, è motivato
principalmente da tre motivi: prima di tutto vorremmo che qui
ufficialmente qualcuno dissipasse definitivamente i dubbi che erano
insorti in seguito a quelle comunicazioni; poi vorrei anche
prendere spunto per ringraziare l'Assessore per la sua opera
complessa e difficile che è stata svolta in questi anni difficili,
quindi, tutto sommato, mi sento, a nome mio personale e anche del
mio gruppo, di ringraziarlo per la sua opera. Forse un piccolo
rimprovero che devo fargli, collegato a quest'interpellanza, è che
ha avuto qualche piccola pecca nella comunicazione dei
provvedimenti che sono stati presi in questi anni. Oltretutto forse
mal consigliato da quell'Ufficio di comunicazione interna che è
presente nell'Assessorato e che, a nostro avviso, avrebbe dovuto
seguirlo un po' meglio in questi frangenti. Ne approfitto dunque
per invitare il nuovo Assessore a non cadere negli stessi errori e
a usare molto bene la comunicazione in un settore, Signor Assessore
nuovo, che è estremamente delicato proprio perché si rivolge ad una
platea di persone deboli e fragili.
Presidente -
Per l'illustrazione dell'interpellanza n.
21, ha chiesto la parola la Consigliera Morelli, ne ha facoltà.
Morelli (ALPE) -
Il contenuto della nostra interpellanza
è analogo a quanto ha illustrato il Consigliere Fabbri: è vero che
sono uscite comunicazioni che credo abbiano in parte rassicurato le
donne interessate, tuttavia è giusto sottolineare come
comunicazioni di questo tipo non debbano nemmeno essere oggetto di
un'informazione che sicuramente, vista la delicatezza del tema, è
estremamente allarmistica. È bene essere molto chiari in questi
casi, quindi anche da parte nostra vi è la sollecitazione a far sì
che l'USL attui una politica di comunicazione più attenta, in
particolare per situazioni come queste; comunque ascoltiamo quanto
ci dirà il Presidente.
Presidente -
Per la risposta, ha chiesto la parola il
Presidente della Regione Rollandin, ne ha facoltà.
Rollandin (UV) -
Credo che di questa vicenda sicuramente
la parte più importante è legata proprio all'informazione - e credo
che il collega Fabbri e anche la collega abbiano giustamente
sottolineato questo aspetto come punto determinante - in quanto, a
seguito di alcune cessazioni all'interno della Dirigenza della
Struttura complessa di Oncologia (il Direttore ha accettato analogo
incarico ad Alessandria, una dirigente si è ritirata dal lavoro e
la terza ha iniziato una gestazione), è risultato evidente che il
tempo di attesa per una prima visita oncologica si allungava oltre
a quanto accettabile, soprattutto in rapporto al rischio
determinato dal tipo di patologia. Per affrontare questa situazione
contingente e non ritardare le prime visite, il Responsabile
facente funzioni di Oncologia, il dottor Mozzicafreddo, ha valutato
di selezionare alcune pazienti a rischio molto basso e di rimandare
la loro visita di controllo annuale - non di sospenderla quindi, né
tanto meno di annullarla - per creare spazi di visita a favore di
pazienti con necessità più urgenti, credo che fosse naturale.
La comunicazione è stata affidata - e questo è un punto che va
sottolineato - all'infermiera del
day hospital
, ben nota ai
pazienti seguiti e Vicepresidente dell'Associazione Viola, quindi a
persona competente, nota e doppiamente interessata alla materia.
Nonostante ciò, il messaggio è stato frainteso da una persona, che
ha ritenuto di rivolgersi al quotidiano
La Stampa
per
segnalare l'episodio, ritenuto un disservizio di gravità tale da
meritare la segnalazione agli organi di stampa. Nonostante le
informazioni fornite per telefono e per iscritto dal Direttore
generale dell'Azienda USK - ho qui gli allegati, non sto a leggerli
tutti, comunque le darò poi copia se le interessano -, il 26 maggio
La Stampa
pubblicava un articolo a piena pagina dal titolo:
"L'ospedale di Aosta cancella i controlli periodici per le donne
che hanno avuto il cancro al seno". Il messaggio giornalistico ha
creato confusione e apprensione perché ha diffuso la convinzione
che tutti i controlli fossero sospesi e ha allargato l'idea che
anche i controlli per
screening
fossero compresi
nell'operazione. Notizia evidentemente falsa e non corrispondente
alla realtà, come ho precisato prima e come precisato anche
dall'Azienda con un comunicato stampa diramato il 26 maggio stesso
- anche qui posso dare l'allegato -, dove si diceva in modo chiaro
e inequivocabile quello che ho detto. Il 27 maggio vi è stato poi
un secondo comunicato stampa, firmato congiuntamente dal
Responsabile di Oncologia e dalla Vicepresidente di Viola, Signora
Cascarano, quindi credo che ci sia stata giustamente tutta la
comunicazione necessaria, anche se purtroppo quell'articolo ha
creato il panico.
Programmi e intenzioni per il futuro. I programmi e le
intenzioni per il futuro sono stati definiti con la delibera della
Giunta n. 1889 del 18 dicembre 2015, con cui sono state approvate
le linee guida relative al programma regionale di screening
oncologico dei tumori femminili per la diagnosi precoce del
carcinoma della mammella e della cervice uterina. Queste linee
guida prevedono, nell'ambito del nuovo screening mammografico
regionale, anche il
follow-up
della chirurgia della mammella
per le donne di età ricompresa tra i 44 e i 75 anni, con la presa
in carico, da parte del programma di screening, dei controlli
annuali per la durata di anni 10 per le donne di età inferiore a 64
e di anni 5 per le donne di età tra i 65 fino ai 75 anni.
Per risolvere il problema contingente della carenza di organico
medico all'interno dell'Oncologia, l'Azienda USL ha già pubblicato
il bando per la selezione del Direttore della Struttura complessa
di Oncologia e un altro bando per la selezione come consulente
libero professionista di un medico oncologo. Nel piano assunzioni
2016 dell'Azienda USL è inoltre prevista l'assunzione di un medico
oncologo. Contestualmente e più in generale è obiettivo
dell'Azienda USL sviluppare il "
Chronic Care Model
", un modo
con cui la gestione delle malattie croniche, comprese le malattie
neoplastiche guarite, è affidata all'integrazione condivisa tra
medicina specialistica e medicina primaria. In questa logica il 31
maggio ha avuto avvio un tavolo di confronto e di lavoro, già
previsto prima dell'articolo che è stato pubblicato su
La
Stampa
, tra specialisti oncologi e medici di medicina generale
sul percorso diagnostico, terapeutico del carcinoma della mammella.
Credo quindi che il programma sia un programma coerente con le
linee nazionali, che sono le linee programmatiche degli organi
competenti, e va nella direzione di tenere conto di tutte le età.
Spiace che quell'episodio abbia creato questo panico immotivato,
quindi chiaramente la situazione è stata per alcuni giorni confusa,
perché non si capiva, fino a quando non ci sono stati i comunicati
stampa molto chiari, che hanno specificato qual è stato l'inghippo
e che cosa invece si sta facendo adesso.
Presidente -
Per la replica, la parola la Consigliera
Morelli.
Morelli (ALPE) -
Credo che l'equivoco sia stato spiegato.
Quando mi riferivo alla necessità di un'informazione corretta, mi
riferivo sia alla Struttura Comunicazione dell'USL che deve
emettere i messaggi corretti, ma anche all'informazione in
generale, che su temi di questo tipo credo debba essere un po' più
cauta. Ad onor del vero, io ho chiamato l'Associazione Viola
proprio quando ho visto questo titolo: "Stop al
follow-up
,
le donne di Viola chiedono il dietrofront" e dall'Associazione
Viola ho avuto delle spiegazioni che vanno nel senso di quanto ci
ha detto il Presidente. Tuttavia, ritengo che il fatto che un
medico si trovi nella condizione di dover decidere chi privilegiare
sia una condizione che è comunque un indice di criticità da
risolvere al più presto, quindi giustamente si facciano le
procedure per poter assumere il personale che vada a rimpiazzare le
cessazioni che ci si sono state nella struttura complessa.
Il fatto che l'USL si sia trovata nella condizione lei stessa di
dire che il problema è sorto dalla necessità contingente e
temporanea di "liberare delle risorse a favore di prime visite per
nuove diagnosi di tumore al seno con necessità di cura"...tra
l'altro, è anche ambiguo il fatto di liberare delle risorse,
probabilmente ci si riferisce a delle risorse umane, perché, se
fossero delle risorse finanziarie, allora il problema sarebbe
veramente grave. Credo che non dobbiamo trovarci nella condizione
di privilegiare delle ammalate piuttosto che delle altre, perché il
follow-up è importantissimo per le donne che sono state già malate
di tumore al seno.
