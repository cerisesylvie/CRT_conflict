Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2131 del 24 maggio 2016 - Resoconto
OGGETTO N. 2131/XIV - Interpellanza: "Processo di
riorganizzazione gestionale delle microcomunità e dell'assistenza
domiciliare".
Follien (Presidente) -
Punto n. 16 dell'ordine del
giorno. Per l'illustrazione, la parola al Consigliere Gerandin.
Gerandin (UVP) -
Era il 5 aprile quando in quest'aula ci
fu un'accesa discussione in merito alla proposta di
riorganizzazione dell'assistenza anziani. Poi impropriamente
qualcuno lo definì solo il problema delle micro, ma riguardava le
micro e il territorio. In quell'occasione lei ci disse che tutta
questa preoccupazione era infondata, in quanto frutto di una fuga
di notizie impropria, a seguito di un incontro informale, su scelte
non fatte assieme con le organizzazioni sindacali. Però in
quell'occasione emersero alcune preoccupazioni: la prima è che lei
in quell'occasione ci disse che, per quello che riguardava il
sistema assistenza anziani, c'era un problema di sostenibilità, per
cui c'era la necessità di procedere ad una riorganizzazione. Ci
disse anche che il primo passo era quello di raccogliere dati,
analizzare i conti delle
Unités
anche con la prospettiva e
con l'intento di fare proposte concrete. Noi sappiamo che da parte
delle strutture regionali dell'Assessorato sono partite queste
verifiche e vorremmo capire, dopo quasi due mesi, quali sono i dati
che emergono da queste verifiche fatte per quello che riguarda i
costi gestiti da parte delle Unités. Ci disse anche che c'era un
problema legato al fatto che le rette per gli anziani e le famiglie
erano troppo alte, che relativamente all'Isee di riferimento
c'erano delle regole a cui bisognava attenersi. Però ricordo che,
non più tardi dell'ultimo Consiglio, le chiesi cosa si intendeva
fare per regolamentare il discorso dell'Isee, in quanto in questo
momento è indubbio che con la nuova Isee ci sono dei costi che
salgono tantissimo per anziani e famiglie e che rendono questo
servizio difficile da usufruire. Da quella data poi ci fu una serie
di richieste che a noi risultavano pervenute da parte di un
costituito comitato che andava a rappresentare gli operatori e le
operatrici che lavoravano all'interno di queste strutture e anche
da parte dei sindacati.
Vorremmo capire se qualcosa si è mosso in questa direzione; se
vi sono stati dei passaggi, anche magari informali come li ha
capiti lei, anche perché vorremmo capire come si è evoluta nel
frattempo questa situazione. Leggiamo con preoccupazione il fatto
che ci sono dei Presidenti di Unités che hanno deciso di revocare
dei bandi: "l'incertezza sulla futura gestione delle micro ha
bloccato la preparazione del bando per individuare il fornitore
delle mense delle strutture destinate alla terza età: era inutile
iniziare l'iter di un bando per poi scoprire che il prossimo anno
la gestione dei servizi per gli anziani sarà esternalizzata".
Questo l'ha dichiarato un Presidente di Unité e vorremmo capire se
ci sono due tavoli diversi: se qualcuno ha qualche informazione in
più, se qualcuno ha qualche informazione in meno, se ci sono scelte
già fatte. Soprattutto, Assessore, io penso che sia giunto il
momento di dirsi un po' le verità, perché quando si mette in piedi
un sistema che ha voluto con gli anni apportare delle correzioni,
ci ricordiamo - io ricoprivo un altro ruolo - quando c'era il
modello con cui ogni Comunità montana, ogni Distretto faceva i suoi
inserimenti e si è deciso di passare all'Uvmd in modo che ci sia
una regia, un quadro generale delle esigenze degli anziani e del
territorio della valle. Questa Uvmd è nata e sta operando. Da un
periodo a questa parte - e sono i dati che le chiediamo - a noi
risulta che gli inserimenti nelle strutture pubbliche vengono fatti
sempre meno, con il contagocce. Sicuramente le domande saranno
meno, su questo non c'è ombra di dubbio, ma parallelamente il
Governo, lei Assessore, continua a deliberare delle convenzioni con
le strutture private.
Le dico i dati, Assessore, visto che si sta meravigliando: 1
aprile 2015-31 dicembre 2016, 15 posti al Distretto 3 per 624 mila
euro; 15 aprile-31 dicembre 2016, 8 posti per il Distretto 4 e 95
posti per il Distretto 2, per 4,55 milioni di euro. Questi fanno
parte di quei costi che, a mio parere, vengono impropriamente
considerati all'interno dei 18,7 milioni, perché questi sono soldi
che, seppur destinati all'assistenza, non vanno a gestire il
servizio pubblico, sono ad integrazione del servizio pubblico. Se
ci sono delle emergenze e delle necessità è corretto utilizzare il
servizio privato, ma se noi mettiamo in piedi delle strutture che
hanno dei posti letto disponibili, hanno del personale assunto e
non li utilizziamo nella totalità, è chiaro che alla fine il costo
del pubblico sale, perché questi hanno personale assunto e che sta
operando. Se io opero con del personale assunto e non ho gli
inserimenti per cui non ho le quote capitarie, è ovvio che poi i
conti non tornano, è normale!
Assessore, le chiedo se c'è una strategia per far figurare che i
costi del pubblico siano maggiori e, se c'è, diciamocelo; se non
c'è, apportiamo quei correttivi necessari affinché le disponibilità
del pubblico vengano utilizzate, in modo da potersi confrontare sui
costi effettivi e confrontabili tra di loro. Non penso che sia una
richiesta impossibile, non penso che sia una richiesta che vada nel
senso di andare a mettere in discussione il processo di
riorganizzazione; a mio parere è una richiesta di buon senso,
perché se abbiamo strutture pubbliche, personale pubblico,
utilizziamolo. Ribadisco: sarebbe interessante capire anche se c'è
stato un minimo di dialogo con comitato e sindacati, perché - e poi
sarà oggetto di un'altra interpellanza che ho fatto, riferita al
Dera - avete avviato un processo di riorganizzazione senza
coinvolgere il personale, chi li rappresenta, chi ci lavora e alla
fine avete dovuto fare un'inversione a 360 gradi per evitare tutta
una serie di problematiche. Questo personale - io penso che la
presenza in tribuna sia la dimostrazione di questo - non è
tranquillo; al di là delle rassicurazioni che avete dato, vorrebbe
avere qualche notizia in più, vorrebbe avere almeno un minimo di
confronto, e quando viene chiesto alla politica un confronto la
politica deve darglielo! Questo è quanto.
Per cui, senza polemizzare, Assessore, lei risponda a questi
dati, perché a mio parere sono dati che vanno analizzati e
verificati, in modo che al più presto siate in grado di
tranquillizzare quel personale, perché torno a dire - e sono
contento che lei lo abbia detto nell'intervento l'altra volta - non
c'è differenza tra l'Oss che opera sul territorio e l'Oss che opera
nell'ospedale. Io mi auguro che rimaniamo di questa idea, per cui
stessi diritti: questi hanno fatto dei concorsi, è personale
pubblico, e io dico "stesse tutele".
Presidente -
Per la risposta, la parola all'Assessore
Fosson.
Fosson (UV) -
Io rispondo molto volentieri senza
polemiche a quello che lei dice, e sono anche contento che ci sia
una platea che possa ascoltare quanto è lo stato dei dati, della
riorganizzazione, dei lavori e dello studio che stiamo facendo su
questo, per togliere quella preoccupazione che noi sicuramente non
abbiamo avuto voluto mettere in nessuno, se non la necessità di una
riorganizzazione; dopodiché forse la comunicazione non è stata
gestita correttamente, per cui volentieri ritorno su questo.
La prima domanda è: "quali siano i dati emersi da questa
verifica sulle gestioni pubbliche delle microcomunità, Festaz
compreso, e dell'assistenza domiciliare". L'analisi condotta sulle
gestioni delle microcomunità ha evidenziato ancora significative
differenze tra l'alta, media e bassa valle. Raffrontando i costi
unitari delle diverse strutture - sa che nel 2014 abbiamo applicato
il costo unitario un pochino tardi - risulta confermato che le
strutture più piccole con un numero di posti letto inferiore a 25
hanno costi giornalieri pro capite mediamente più elevati rispetto
a strutture di maggiori dimensioni, e così le strutture disposte su
più piani e gli edifici riconvertiti da differenti usi e quelli
meno recenti. Sui costi unitari dall'ultimo rendiconto disponibile
(2014), lei sa benissimo che le
Unités
danno i dati precisi
del 2015 entro il 30 giugno del 2016, quindi le nostre strutture si
sono mosse per raccogliere i dati. Anche le difformità di alcuni
Presidenti saranno segnalate - quello che lei diceva - e ci
verranno fornite dalle Unités come data ultima il 30 giugno 2016.
Comunque c'è una disomogeneità dovuta oltre che alla capienza e
alle caratteristiche delle varie micro, anche all'impiego e alla
differente gravità degli ospiti presenti nelle strutture.
Io penso che sia di nuovo da ripensare quanto avevamo fatto una
volta: differenziare ancora l'N3 o addirittura l'N3 plus, e
permettere situazioni o strutture più nuove, più precise, adatte ad
assistere questo tipo di pazienti. Sulla difformità le assicuro che
stiamo lavorando con tutta la nostra forza. Ieri ho incontrato
tutti i coordinatori dei servizi degli anziani, quelli del Comune e
anche dell'Usl, di coloro che si occupano degli anziani, e mi hanno
confermato che questa difformità è ancora presente. Chiaramente
bisognerà lavorarci sopra, molto si è fatto, ma ancora molto
bisognerà fare. Comunque, nelle turnazioni delle nostre strutture,
si registrano delle riduzioni dei costi nella gestione di strutture
pubbliche, e questo è molto positivo. Intanto c'è l'accelerazione
del processo di centralizzazione di alcuni acquisti, farmaci e
parafarmaci, che attraverso la nota regionale ha previsto un
risparmio del 25 percento e un'attenzione al mantenimento della
qualità dei prodotti per l'igiene personale, per le allergie,
eccetera, con un ulteriore risparmio del 10-15 percento. Poi c'è il
prosieguo del piano di dismissione delle micro più obsolete o
piccole da parte di alcune Unités, per esempio alcune hanno già
riorganizzato. In questo periodo abbiamo avuto un incontro
importante con il responsabile della ristrutturazione della sede di
Morgex, abbiamo rivisto i progetti a questa nuova sede sarà
finalmente pronta per la fine del 2018, permettendoci anche lì di
ottimizzare servizi diversi. Infine c'è la centralizzazione della
cucina e la preparazione dei pasti a domicilio, il servizio di più
micro e in alcuni casi delle scuole in alcune Unités, e si è
proceduto anche qui ad un risparmio; in un paio di casi si è
proceduto con l'implementazione degli impianti di riscaldamento ad
elevata efficienza energetica.
Per quanto riguarda l'assistenza domiciliare, è già da un anno
in vigore una più stringente modalità di selezione dovuta ad una
grande differenza di numero di utenti rispetto agli abitanti tra
una Unité e l'altra. Con un criterio di selezione che è stato
condiviso, si è giunti ad un risparmio di 1 milione di euro
rispetto ai 7 milioni complessivi. Su questi casi c'è tutta una
procedura per potenziare di nuovo i diurni: laddove è possibile,
almeno per qualche giorno alla settimana, si prende l'utente che ha
diritto solo ad un pasto e lo si trasporta magari con il pulmino
scolastico in un servizio per anziani, dove viene tenuto e
organizzato in modo diverso. La riorganizzazione futura del
sistema, quella ottimizzazione sulla quale ci stiamo muovendo,
dovrà utilmente puntare sulla riduzione del numero dei presidi, su
accorpamenti e riduzioni e dovrà razionalizzare l'uso del personale
amministrativo dedicato; dovrà cercare altresì a far diventare
patrimonio comune quel complesso di buone pratiche che ciascuna
Unité ha messo a punto per sé. Questo è quanto avevamo raccolto dai
passaggi prima effettuati con i sindacati. È chiaro che, sia qui
che nell'ambito del Pronto soccorso, si vengono a creare delle
unità, dei gruppi autonomi non più, o solo in parte, rappresentati
dai sindacati e noi eravamo abituati su questo a rapportarci con
chi è responsabile del lavoro dei sindacati. Questo crea
chiaramente situazioni diverse che vogliamo affrontare.
La domanda grossa è che non vi sono ancora grandi novità in
merito al processo di riorganizzazione, perché non è stato ancora
terminato - il termine è il 30 giugno - il processo di raccolta
dati e di analisi delle soluzioni che avevamo presentato senza
approfondirle in date precedenti. Sicuramente quando questi dati
arriveranno - e ormai è questione di pochi giorni - si faranno
intanto dei percorsi politici. In un momento politico in cui c'è
anche una supposta variabilità è chiaro che i percorsi di confronto
politico ci saranno, e poi, quando avremo i dati affronteremo
sicuramente tutte le rappresentanze per un confronto. È però sempre
più chiara in noi la necessità di mantenere l'esistente, pur con
una riorganizzazione, perché è quanto ci permette di mantenere una
qualità di servizio e quindi un aumento o un mantenimento
dell'accesso degli utenti, che poi sono quelli che fanno andare
avanti le comunità. Su questo non si sta perdendo tempo, ma non è
stata presa alcuna decisione perché non c'è stato un confronto
ulteriore con nessun sindacato finché non vi sia un dato certo, una
proposta sostenibile che abbia come punto di partenza quello di
mantenere l'esistente il più possibile.
"I posti letto residenziali autorizzati": è vero, il servizio
pubblico agli anziani offre 26 strutture pubbliche residenziali
operanti nel territorio suddivise in 4 distretti con una capienza
complessiva di 547 posti. Tra le strutture pubbliche è compreso
anche il Festaz con 4 posti letto convenzionati con il Comune di
Aosta, oltre a 76 posti letto convenzionati con l'Amministrazione
regionale. A questi si aggiungono i 93 posti convenzionati in 4
strutture residenziali private. Lei sa che i conti e il
finanziamento delle convenzioni sono su un altro fondo, non sono
sullo stesso fondo che finanzia i servizi pubblici per gli anziani,
per cui questa commistione non esiste.
Per quanto riguarda quello che chiedeva: "la percentuale di
giornate di posti letto non occupati da anziani" - questi sono dati
che abbiamo potuto raccogliere subito - dai rilievi effettuati
risulta che, a partire da gennaio 2016, i posti letto non
utilizzati sino a maggio sono il 2,93 percento per lo più
concentrati in bassa valle, dove gli inserimenti peraltro sono
rapidissimi.
"Quali sono i motivi per cui non si procede": gli inserimenti
sono di 10 giorni nell'Uvmd fuori Aosta e di 15 in quelli di Aosta.
Concordo pienamente sulla revisione del territorio che è in atto,
affinché il funzionamento dell'Uvmd non vada legato ad alcune
figure mediche uniche ma vada rivisto come l'avevamo impostato; su
questo ci si sta lavorando e a breve ci sarà una variazione
dell'Uvmd.
"Se è intenzione rivedere le convenzioni con strutture private":
chiaramente è uno dei nostri intenti a livello di riorganizzazione.
È chiaro che noi dobbiamo sostenere prima di tutto il pubblico, sia
in sanità che nel sociale, in questo processo di riorganizzazione
dobbiamo sicuramente privilegiare il pubblico. Per quanto riguarda
tra l'altro il bilancio preventivo del Festaz che è nel privato,
stiamo discutendo in questi giorni una riduzione della quota dei
trasferimenti regionali importante, proprio perché c'è stata una
riorganizzazione. Quindi stiamo lavorando anche sull'Isee, stiamo
lavorando molto anche sui casi di estraneità affettiva che pongono
problemi nuovi e recenti. Quindi sì per una riorganizzazione, ma
mantenendo sicuramente e soprattutto l'esistente per la qualità che
ha fornito adesso e che pensiamo possa fornire ancora per tanto
tempo per i vecchi valdostani.
Presidente -
Per la replica, la parola al Consigliere
Gerandin.
Gerandin (UVP) -
Assessore, parto dall'ultima
considerazione che ha fatto. Indubbiamente sarebbe un grave peccato
se riuscissimo a rovinare un servizio di eccellenza che per anni è
stato un fiore all'occhiello del servizio valdostano. Sono contento
che lei abbia concluso con queste considerazioni; però, Assessore,
io le chiedo poi coerenza su quanto lei ha dichiarato. È indubbio
che abbiamo un servizio di eccellenza, però è anche indubbio che in
questo momento stiamo perdendo tempo prezioso.
Lei ci viene a dire che c'è differenza tra alta, media e bassa
valle, ma sono anni che i dati lo dicono, non è che abbiamo dovuto
mandare delle ispezioni sul territorio per arrivare a questo, come
il fatto che le strutture piccole avessero delle difficoltà. Le
ricordo, Assessore, che c'era un piano in cui si diceva che sotto i
15 non avevano neanche più tanto senso di esistere e che sopra i 25
non dovevano essere più fatte; questa è una delibera con i
contenuti, e poi non si è avuto il coraggio neanche di andare in
questa direzione. Detto questo, io non voglio entrare nel merito,
ma queste cose sono sapute e risapute.
Quello che a nostro parere non è chiaro è questo percorso, che
percorso volete intraprendere. Questo dato non è assolutamente
chiaro. Che sul domiciliare si vogliano rivedere le regole, che
sull'inserimento dell'Uvmd sia necessario procedere siamo tutti
d'accordo, ma facciamo qualcosa! Che sull'Isee sia penalizzante il
fatto che uno è proprietario di una casa, magari neanche come prima
abitazione o chissà che tipo di abitazione, che in questo momento
vada a penalizzare famiglie e parenti...gliel'ho detto l'altra
volta: ma perché non abbiamo deciso e deliberato come hanno fatto
il Piemonte e la Lombardia sul discorso dell'Isee? Facciamolo! Non
basta dire che ci stiamo pensando, non è sufficiente, perché è
chiaro che poi le famiglie non possono più permetterselo, è
ovvio!
La cosa più importante è che finalmente si decida una volta per
tutte dicendo che queste persone hanno pari dignità - lei l'ha
detto e io mi associo - come le Oss della sanità; a queste persone
che hanno fatto e vinto un concorso, che da anni operano, non sia
messo in discussione alcun tipo di contratto. Siamo capaci a dirlo
in 35 questo? Almeno li tranquillizziamo. Non solo, io dico anche
che, se giustamente per il personale dell'azienda Usl si sta
procedendo ad un discorso di stabilizzazione anche del precariato,
lo stesso percorso va fatto per questi, non dobbiamo avere due pesi
e due misure. Se siamo d'accordo su questo io penso che
tranquillizziamo il personale, si può procedere con un confronto
che vada nel senso di risparmiare veramente, perché noi siamo
convinti che si possa risparmiare. Io gliel'ho detto, Assessore, e
lo ripeto pubblicamente: 5 euro in meno di quota capitaria e 1
milione in meno per il pubblico. Se c'è qualche Comune che riesce a
stare a 110-112, probabilmente con gli accorgimenti di cui ha
parlato lei, 1 milione di risparmio sugli acquisti e quant'altro, i
conti tornano. Il problema è parlarsi e non calare le decisioni
dall'alto, il problema è confrontarsi. A scanso di equivoci, io le
ripeto che in tutto questo confronto il ruolo del sindacato è
fondamentale. Sono anche convinto che questo gruppo nato non voglia
sostituirsi al sindacato, ma voglia essere semplicemente tutelato e
informato. Il sindacato ha un ruolo, però queste persone vanno
informate. Evitiamo di fare un
replay
di quello che abbiamo
fatto con il Dera.
