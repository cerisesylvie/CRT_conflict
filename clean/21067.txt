Classificazione
AMBIENTE



Oggetto del Consiglio n. 1035 del 16 dicembre 2004 - Resoconto
OGGETTO N. 1035/XII - Costruzione di una strada trattorabile nel
Comune di Charvensod. (Interpellanza)
Interpellanza
Saputo che è in programma la realizzazione di una strada
trattorabile in Comune di Charvensod, avente lo scopo di
raggiungere con automezzi agricoli l'alpeggio di Comboé,
nell'omonimo vallone dell'envers;
Appreso che tale opera ha ottenuto il parere positivo, seppur
condizionato, degli organi preposti alla Valutazione di Impatto
Ambientale, formalizzato con deliberazione della Giunta regionale
n. 4957 del 22/12/2003;
Ritenuto, tuttavia, che tale opera sia assai discutibile,
atteso che la località di Comboé, per la sua straordinaria bellezza
e la sua originalità ambientale, è degna di una tutela e una
protezione particolari;
Osservato che non sono state tenute in considerazione ipotesi
alternative alla strada, in ordine alle quali peraltro si era
sviluppato un interessante dibattito in ambito amministrativo
locale e nel campo ambientale;
Creduto opportuno approfondire il tema per conoscere gli
orientamenti, al riguardo, del governo regionale;
il sottoscritto Consigliere regionale
Interpella
l'Assessore competente per sapere:
1) quale giudizio esprime in ordine all'opportunità
economico-ambientale di costruire una strada trattorabile nel
vallone di Comboé, in Comune di Charvensod;
2) perché non sono state prese in considerazione soluzioni
alternative, quali la realizzazione di una monorotaia (notoriamente
meno costosa e meno inquinante) che avrebbe consentito il trasporto
del materiale utile alla ristrutturazione dell'alpeggio e alla sua
gestione;
3) se intende assumere iniziative per ottenere una pausa di
riflessione e ripensare all'opportunità del collegamento
progettato.
F.to: Curtaz
Président - La parole au Conseiller Curtaz.
Curtaz (Arc-VA) - L'interpellanza si occupa di una strada
trattorabile, approvata già da qualche tempo, noi lo abbiamo
appreso solo da poche settimane che c'era il progetto approvato e
quindi i lavori imminenti. Perché la cosa ci ha particolarmente
sorpresi? Perché il dibattito su una strada che arrivi a Comboé è
un dibattito che dura da anni, è un progetto che sembrava
tranquillamente accantonato, perché l'opinione pubblica della zona
sembrerebbe orientata poco favorevolmente nei confronti di questo
progetto, e le ragioni sono evidenti. Il vallone di Comboé è un
vallone che ha conservato nel tempo le sue caratteristiche
paesaggistiche e ambientali, anche di carattere storico, non è un
vallone qualsiasi, perché è stato meta di tanti personaggi famosi
della storia valdostana: Carrel, che lo ha frequentato sovente, è
stato uno dei pionieri dell'alpinismo valdostano, e ancora vivente
- sperando per lungo tempo - Don Domaine; per il gruppo corale di
Sant'Orso il vallone di Comboé è stato il momento aggregativo, è
stato il luogo dove forse la corale è nata ed ha continuato ad
animarsi. Qual è il fascino di questo luogo? Non di essere
inaccessibile, perché agevolmente raggiungibile attraverso una
passeggiata di un'oretta e mezzo da Pila quasi completamente
pianeggiante ma proprio neil fatto di essere un po' esclusivo, un
po' chiuso, non accessibile con mezzi a motore, in una conca chiusa
da montagne interessanti che vediamo da Aosta, quali la Becca di
Nona, l'Emilius, la punta Garin, la Valletta, con appena sopra i
laghi di Arbolle e di Chamolé... è un posto pittoresco, con quelle
caratteristiche che vorremmo mantenute.
Sappiamo che vi è l'esigenza, ed è un'esigenza che
frequentemente si pone, di ristrutturare l'alpeggio, di fare dei
lavori manutentivi ed è giusto che vengano fatti, perché è giusto
che la conca di Comboé, come è sempre stato fatto nel passato, sia
ancora adibita a pascolo, perché la presenza dell'uomo e delle
mandrie è sicuramente coerente con la vita di quel sito. Si poteva
ristrutturare l'alpeggio senza costruire una strada o una pista
trattorabile? Crediamo assolutamente di sì, pensiamo che gli oneri
relativi alla costruzione di una strada siano ben superiori a
quelli di altri sistemi alternativi, oppure dell'utilizzo di mezzi
aerei, o via dicendo. Noi vorremmo capire quali sono le ragioni che
hanno indotto l'amministrazione locale - che è sempre stata molto
"tiepida" su questa iniziativa fino all'ultimo periodo - e
l'Amministrazione regionale ad approvare questo progetto che
rischia, pur con tutte le cautele che si possono utilizzare nella
realizzazione di tale strada trattorabile, di dare un'immagine
diversa a questo luogo.
Questo vorremmo chiedere al Governo regionale: quale giudizio
esprime in ordine all'opportunità di tale opera; perché non sono
state prese in considerazione delle soluzioni alternative, che pure
potevano essere utilizzate e che furono anche oggetto di dibattito
all'interno dell'Amministrazione comunale di Charvensod in passato;
se per caso non intenda assumere un'iniziativa per una pausa di
riflessione e ripensare all'opportunità del collegamento
progettato.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Darò una risposta per quel che riguarda gli
aspetti più propriamente legati alla VIA, perché altri elementi di
risposta, almeno in questa fase, peraltro tenuto conto anche dei
quesiti posti, credo siano fuori luogo.
Faccio una premessa. Bisognerà che un giorno o l'altro
concordiamo su qual è il ruolo che vogliamo dare al Comitato
scientifico per l'ambiente, altrimenti se ogni volta che tale
comitato esprime una valutazione positiva condizionata su un
progetto, ma questo tipo di valutazione non trova il gradimento di
forze politiche o di opinioni... o di gruppi a diversa
sensibilità... e si mette in discussione tale scelta, mi chiedo con
quali strumenti andiamo ad attuare questo tipo di politica
ambientale; altrimenti la scelta diventa politica, cioè d'ora in
poi, indipendentemente dalle valutazioni del Comitato scientifico
per l'ambiente, ci prendiamo noi la "briga" di dire "sì" o "no", ma
allora attenzione, perché in questo modo qualche volta potrebbe
succedere che andiamo in rotta di collisione con quanto dice il
Comitato scientifico per l'ambiente.
Posso anche fare una valutazione personale: il vallone di Comboé
l'ho frequentato da giovane, l'ho frequentato nella mia vita
professionale, conosco molto bene quella zona, per cui potrei anche
scandalizzarmi all'idea di vedere delle automobili, ma questa è una
valutazione di tipo personale, che non c'entra niente con
l'episodio e quanto si sta facendo. Dobbiamo prendere atto che lì
non vi è solo da ricostruire 2 alpeggi, vi è anche da dare
continuità e fare in modo che tale alpicoltura possa continuare a
svolgersi, altrimenti vi è il rischio che, senza una condizione di
accesso diversa, quell'alpeggio non ha possibilità di continuare ad
essere utilizzato.
Qual è il progetto che è arrivato alla VIA? È un progetto di
allargamento di un sentiero, la procedura è quella semplificata per
cui, da questo punto di vista, non richiede alcuni passaggi. Questo
progetto ha avuto, per quanto attiene il vincolo idrogeologico, il
parere favorevole condizionato e, per quanto attiene il vincolo
paesaggistico, parere favorevole condizionato espresso. Normalmente
l'approccio che si ha più di frequente con questa valle è dal Col
Fenêtre e cioè quando ci si arriva e si vede questa valle di sotto,
quindi se il Servizio del paesaggio ha espresso una valutazione
positiva, vuol dire che questa pista non interferisce con il
paesaggio; in effetti è così perché, passando da Pontey, segue
tutta la gola, attraversa il Morion e arriva in fondo alla valle.
Vi è stata una valutazione positiva condizionata che è stata
ripresa dalla Giunta sulla base dell'esito del Comitato scientifico
dell'ambiente. Si tratta poi dell'allargamento di un sentiero a una
larghezza di 2,5 metri, che è il minimo consentito per poter salire
con dei trattori; risparmio i vari dati tecnici.
Le motivazioni dell'opera sono espresse nella relazione dello
studio di impatto ambientale e sono la necessità di abbattere i
costi di gestione, agevolare la conduzione degli alpeggi,
consentire la ristrutturazione e il mantenimento delle baite a
costi accessibili e si recepisce la volontà espressa da tutti fra
cui l'Amministrazione comunale di Charvensod ed il fittavolo degli
alpeggi, i quali hanno già dichiarato che in assenza abbandonano.
Vi è un impegno peraltro scritto di bloccare la strada con una
sbarra e di lasciare una copia sola della chiave al fittavolo. Da
un punto di vista ambientale, l'intervento è accettabile, almeno da
un'analisi fatta da chi è preposto a tutelare questo tipo di
problematica. Il costo dell'opera è modestissimo: si parla di
155.000 euro e consentirebbe l'attività zootecnica portando il
periodo di monticazione dai 55 giorni attuali ai 70 giorni
potenziali e il numero dei capi adulti dai 40 attuali agli 80
potenziali. Vi sono poi anche dei benefici che vengono citati per
quanto potrebbe riguardare l'aspetto più propriamente
forestale.
Per quanto riguarda le ipotesi alternative, ricordo che,
trattandosi di un progetto che viene analizzato con procedura
semplificata, non è prevista la formulazione di ipotesi
alternative. Nello studio di impatto ambientale, oltre a questa
ipotesi, però era stata esplorata una precedente ipotesi, a parte
l'"opzione zero", che era quella di costruire una strada
interpoderale che riprendeva la vecchia pista che saliva per
Chamolé più o meno sistemata e poi da Chamolé ripercorrere il
sentiero per arrivare al Col Fenêtre e scendere al vallone di
Comboé. Questa ipotesi era stata cassata proprio dal Comitato
scientifico per l'ambiente, perché qui sì che si poteva rilevare un
impatto ambientale inaccettabile.
Sempre nello studio si fa riferimento a un'ipotesi di una
monorotaia, ma non è pensabile di salire in questo vallone con una
monorotaia, perché chi lo conosce bene sa che lì vi è anche il
problema del Morion, quindi, mentre una pista di questo genere può
essere realizzata con degli accorgimenti tali per cui possono anche
esserci dei fenomeni di lave torrentizie che ci passano sopra senza
creare dei problemi, una struttura come quella verrebbe
definitivamente asportata. Tuttavia il costo di una monorotaia
sarebbe proibitivo e non è detto che, da un punto di vista
dell'impatto ambientale, sia più mitigato.
Si chiede in conclusione:
"se intende assumere iniziative per
ottenere una pausa di riflessione e ripensare all'opportunità del
collegamento progettato"
. Ritengo che una riflessione di questo
genere, stante che il "braccio destro" che deve esprimere delle
valutazioni ha espresso una valutazione positiva, dovrebbe
ripartire da chi ha proposto l'iniziativa... oppure rivedere se
questo investimento per sostenere l'agricoltura è coerente con
possibili utili. Credo però che se non si agevola l'accesso a tale
vallone e se non si fanno gli interventi di ristrutturazione,
questa splendida valle che è il vallone di Comboé finirà per
diventare una delle tante valli abbandonate, dove la bellezza del
paesaggio verrà offuscata dal solito squallido paesaggio di langa
semialpina, peraltro in una zona interessata da processi di
permanenza di umidità, con una serie di degradi che renderebbero
questo piccolo gioiello qualcosa di molto meno gradevole.
Président - La parole au Conseiller Curtaz.
Curtaz (Arc-VA) - Ho ascoltato con interesse la risposta
dell'Assessore e vorrei fare una replica. La premessa
dell'Assessore sulla VIA è corretta e ci trova concordi, è lo
strumento migliore che attualmente possiamo immaginare ed è
corretto che ci si attenga alle valutazioni dei servizi che operano
nel Comitato di VIA. Nella nostra interpellanza non vi è alcuna
valutazione rispetto alla correttezza della procedura e al ruolo
della VIA; il problema è il sentimento... Lei giustamente dice: "se
devo guardare il mio sentimento, un'iniziativa del genere forse non
l'avrei fatta, preferirei vedere Comboé così com'è". Come possiamo
fare allora a conciliare il sentimento con la politica, con
l'amministrazione, con le esigenze di chi coltiva il
territorio?
Provo a fare una proposta, mi sembra di ricordare che si era già
fatta la scorsa legislatura per la valle dell'Alleigne che ha dei
problemi analoghi, ma vi sono tante situazioni in Valle d'Aosta di
questo tipo, penso al vallone di San Grato a Issime, penso al
Granson, valloni in cui vi è una necessità di conservazione
particolare. Riprendo una proposta che è quella di immaginare in
Valle d'Aosta 20-30 siti particolari di montagna, in cui si debba
fare dell'agricoltura in un certo modo, di particolare qualità, se
possibile anche biologica, in cui vi sia un minimo di attività
agrituristica, in cui la caratteristica del sito particolare, che
così dovrebbe essere dichiarato da una legge regionale, è che quel
sito sia inaccessibile con i veicoli a motore. Credo che questo sia
un "atout" di tipo turistico e di tipo economico-agricolo che va
incentivata. In che modo? Attraverso un'agevolazione particolare
per chi "operasse" l'agricoltura in queste zone. Dovremmo
differenziare fra chi opera l'agricoltura in una zona servita da
una strada che arriva fino all'alpeggio e chi opera in agricoltura
più faticosamente in un luogo che non è servito da strade, ma forse
dobbiamo farlo ancora di più, vi è già - ha ragione l'Assessore -
questa differenziazione, ma occorre fare un ragionamento
complessivo, perché è poco lungimirante che nella nostra Regione si
arrivi a non avere più un posto non raggiunto da una strada
carrozzabile. Come è possibile questo? Dobbiamo difenderci dalle
strade che arrivano dappertutto, ne abbiamo già troppe! Ormai il
95% dei valloni è raggiunto da una strada, quel 5% che è rimasto
ancora vergine lasciamolo così, è un'opportunità che abbiamo! Come
facciamo a non accorgerci di questo, che poi è un sentimento più
diffuso di quello che si pensi, non è solo dei nostalgici! Per
esempio, mi hanno detto, e poi l'ho letto su "La Stampa", sempre a
proposito del Comboé, che vi è una lettera firmata da 10 persone -
non so chi siano ovviamente - che riprendono delle osservazioni
abbastanza simili a quelle che noi svolgiamo nell'interpellanza,
sono persone che mettono in primo piano il sentimento, fanno anche
qui riferimento a quello che è stato Comboé, a quello che vuole
essere e a quello che sarà.
Condivido la preoccupazione dell'Assessore Cerise quando dice:
"attenzione, se non diamo gli strumenti per riparare gli alpeggi,
per poter esercitare l'agricoltura in un certo modo, quel vallone
rischia di essere abbandonato, con tutte le conseguenze in termini
ambientali che sappiamo". Condivido questa prospettazione, ma
quello di cui non riesco a capacitarmi è che l'unica soluzione per
risolvere tale problema sia sempre e solo costruire una strada.
Perché è sempre e solo costruire una strada? Credo sia anche una
nostra incapacità culturale di immaginare qualcosa di diverso
perché, quando si va in giro in Austria o in Svizzera, qualcosa di
diverso si vede, a volte fanno anche cose peggio di noi,
normalmente le fanno meglio e riescono anche ad immaginare qualcosa
di diverso. Secondo me un qualcosa di diverso potrebbe essere
immaginare una condizione "speciale" per una serie di siti
individuati dalla Regione: si fa una ricognizione, si vede dove è
possibile conservarli e si fa di quei luoghi dei siti
particolarmente avvantaggiati dal punto di vista dei finanziamenti
e di altre opere che possono consentire un uso intelligente,
genuino, eventualmente biologico - sarebbe ancora più interessante,
perché è un mercato che sta andando alla grande - dell'agricoltura
di montagna, associato a un minimo di attività agrituristica, che
venga incontro ad un turismo che apprezza questo tipo di
iniziative. Mi sembra che questo sarebbe un progetto veramente
lungimirante che potrebbe impegnare la Valle d'Aosta e dare un
futuro a tali zone di "nicchia" nei prossimi 10-20 anni, però ci
dovete pensare in primo luogo voi, dovete fare una riflessione,
perché vedo - era già successo la scorsa legislatura con il
Presidente Perrin, allora Assessore all'agricoltura quando
dialogammo in ordine a Cheney - che vi è interesse rispetto a
questa "cosa", ma bisogna avere il coraggio di andare al di là di
un'idea, cercare di approfondirla, anche con dei supporti tecnici e
giuridici, per verificare se non sia possibile nella nostra Regione
fare un'operazione che, tra l'altro, anche a livello di immagine,
sarebbe di avanguardia nelle Alpi. Credo che sarebbe, anche in un
momento di crisi generale del turismo, un "atout" interessante da
giocare e dire: "la Valle d'Aosta sta facendo questa "cosa" e nel
giro di 5-10 anni potrà proporre un nuovo modello di turismo". Un
turismo che sarà pure di "nicchia", ma che è destinato a crescere,
perché sempre più le persone che provengono dalle zone densamente
popolate vorranno trovare questi siti, che saranno sempre più rari.
E facciamo attenzione a non perderli tutti, prima di dire: "lo
avessimo fatto 10 anni prima, avremmo oggi questa possibilità".
