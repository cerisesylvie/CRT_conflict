Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 2512 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2512/X Interventi per modificare la misura dei tassi
di interesse stabiliti per i rimborsi dei mutui stipulati negli
anni ?80 per l'acquisto della prima casa. (Interpellanza)
Interpellanza Premesso:
- che le leggi regionali n. 24/1965, n. 31/1983, n. 76/1984
furono istituite per agevolare i cittadini valdostani desiderosi di
acquistare, ristrutturare o costruire ex novo alloggi definiti
"prima casa";
- che nelle stesse leggi sono previsti, per il fine di cui
sopra, tassi d'interesse agevolati;
- che il tasso di riferimento previsto dal Ministero del Tesoro
è strettamente correlato all'andamento dell'inflazione e del tasso
di sconto;
- che, in fase di inflazione e di tassi di sconto elevati,
essendo di conseguenza i tassi di riferimento fissati dal Ministero
del Tesoro anch'essi altrettanto elevati, nel regolamento
applicativo delle suddette leggi è stato previsto un tasso
d'interesse costante agevolato;
- che, essendo l'inflazione diminuita considerevolmente negli
ultimi due anni, il tasso ufficiale di sconto si è di conseguenza
ridotto in maniera costante ed è prevista un'ulteriore discesa del
medesimo;
- che tutti coloro i quali hanno ottenuto il mutuo regionale dal
1980 al 1992, un periodo nel quale l'inflazione è giunta a toccare
punte massime superiori al 21 percento, sono penalizzati
dall'applicazione del tasso annuo costante per tutta la durata del
mutuo;
il sottoscritto Consigliere regionale
Interpella
la Giunta regionale per conoscere:
1) se non ritiene opportuno modificare l'articolo 8, comma 1 del
Regolamento regionale relativo alle norme per la concessione di
mutui regionali che prevede un tasso costante per l'intera durata
del finanziamento, trasformando il tasso da costante a variabile
annualmente in funzione del tasso di riferimento fissato dal
Ministero del Tesoro nell'ultimo bimestre (novembre - dicembre)
dell'anno precedente;
2) se, nel caso non ritenga applicabile quanto sopra, come
intende diversamente operare per non penalizzare i circa 5000
richiedenti che hanno ottenuto il mutuo dal 1980 al 1992, magari
consentendo loro di estinguere il mutuo in essere evitando il
pagamento della penale prevista dal comma 2 dell'articolo 21 del
Regolamento di cui sopra, con la possibilità di accenderne uno
nuovo in sintonia con gli attuali tassi agevolati.
F.to: Lanièce
Presidente Ha chiesto la parola il Consigliere Lanièce.
Lanièce (GA) L'interpellanza che stiamo discutendo è nata con
l'intento di modificare una situazione perdurante ormai da diversi
anni che vede penalizzati quei cittadini valdostani che hanno
ottenuto il mutuo regionale negli anni passati, in modo particolare
negli anni ottanta, e che per effetto dell'applicazione del tasso
annuo costante per tutta la durata del mutuo si sono trovati sulle
spalle interessi molto elevati che, lungi dall'agevolarli, si sono
rivelati addirittura elevati in certi casi. Questo perché nel
periodo sopracitato l'inflazione ha toccato punte superiori anche
al 21 percento, fenomeno che ha portato all'innalzamento dei tassi
di riferimento fissati dal Ministero del tesoro.
Al di là delle possibilità tecniche su come ovviare
all'incresciosa situazione in cui versano tuttora molte famiglie,
possibilità che esiste concretamente e che intendo spiegare fra
poco, vorrei soffermarmi brevissimamente sulla questione morale, o
etica che dir si voglia, del problema.
Il bene alloggio, la casa insomma, è considerato il bene
primario di un nucleo familiare, l'esigenza prima senza la quale i
piani per il futuro devono essere rimandati, senza la quale è
preferibile rinviare il momento tanto atteso di mettere su famiglia
o, come si dice più impropriamente, di mettere su casa.
Orbene è del tutto inutile spendere parole di elogio
sull'importanza dell'unità familiare - e credo che anche qualche
mio collega della minoranza sia senz'altro d'accordo - se poi
accordato un privilegio non si fa in modo, una volta verificata
l'opportunità, di rimediare i difetti insiti nell'accordo stesso,
difetti o carenze dovute a leggi desuete che non tengono conto di
come la realtà muti di giorno in giorno, di come una norma fatta
per agevolare il cittadino possa trasformarsi per via di un
semplice comma in una specie di ingiustizia, come nel caso che
stiamo trattando.
Il quadro finanziario che è destinato ad accompagnare la marcia
verso la moneta unica, soprattutto il dopo Maastricht, cioè il
futuro, ha al suo centro una tenuta dell'inflazione a dir poco
sopra lo zero e quel che più conta un costo del denaro dei diversi
paesi europei sempre più allineato verso un livello senz'altro più
basso di quello dei nostri B.o.t. di oggi.
Le previsioni in Italia per il corrente mese di aprile sono per
un tasso di inflazione che dovrebbe attestarsi vicino all'1,7-1,8
percento. A Basilea Antonio Fazio ha dichiarato che inflazione,
cambio e bilancia dei pagamenti vanno nella giusta direzione; si
ritiene che sia la premessa per un'ulteriore riduzione del tasso
ufficiale di sconto.
Se si avverasse quanto sopra previsto dagli esperti, ed è
auspicabile, i titolari di mutui ad interesse fisso sarebbero
sempre più penalizzati. Per quanto sopra esposto e per un senso di
giustizia sarebbe logico che a tutti i mutuatari con la Finaosta
venisse applicato un tasso variabile anche per evitare che, non
appena trascorsi dieci anni, quando cioè non si pagherà più alcuna
penale, i mutuatari rescindano il contratto in essere con la
Finaosta per andare a stipularne un altro con qualsiasi istituto
bancario, magari anche estero.
Sappiamo benissimo che quanti hanno a suo tempo stipulato mutui
in ECU sono stati poi penalizzati dal cambio, ma con Maastricht
alle porte tutte le monete europee saranno legate da cambi rigidi,
pertanto varrà la pena rischiare qualcosa sui cambi, ma risparmiare
2-3 punti percentuali sugli interessi. Sarebbe oltremodo
interessante se la Finaosta, non volendo trasformare il tasso fisso
in variabile per tutti i mutuatari, desse la possibilità di
estinguere senza penalità il mutuo in essere e di ricontrattare un
nuovo mutuo, come d'altronde si fa con una qualsiasi banca.
Facendo riferimento in concreto alla normativa esistente,
l'articolo 8 delle norme per la concessione di mutui ad interesse
agevolato a favore dei privati nel settore dell'edilizia
residenziale, comma 1, prevede: "Il tasso annuo di interesse da
applicare ai finanziamenti del presente regolamento è determinato
come segue: per reddito fino a lire 30 milioni il tasso annuo,
costante per tutta la durata del mutuo, è pari al 30% del tasso di
riferimento fissato dal Ministero del tesoro nel bimestre
precedente a quello in cui viene stipulato il contratto di mutuo,
con arrotondamento al mezzo punto inferiore".
I punti b) e c) sempre del comma 1 fissano il tasso sempre
costante per redditi fra 30 e 40 milioni e per quelli fra i 40 e i
50 milioni, rispettivamente al 50 e al 70 percento del tasso di
riferimento.
I cittadini dovrebbero essere tutti uguali di fronte alla legge,
invece chi ha ottenuto il mutuo negli anni ottanta, quando
l'inflazione ha toccato anche punte del 21 percento ed i tassi di
riferimento erano estremamente elevati, anche oltre il 15 percento,
paga interessi a seconda delle varie fasce di reddito che vanno dal
4,5 al 10,5 percento; per chi otterrà il mutuo nel ?97 il tasso di
interesse dovrebbe essere fra i 2,5 e il 6 percento.
Con l'inflazione che sta scendendo al 2 percento diminuirà anche
il tasso ufficiale di sconto, il tasso di riferimento; sarebbe
molto più equo che il tasso di interesse applicato fosse variabile
e determinato ogni anno sul tasso di riferimento del bimestre
novembre-dicembre dell'anno precedente. È assurdo che una società
regionale come la Finaosta debba speculare su una legge nata per
venire incontro ad un bisogno primario dei cittadini.
Un'altra assurdità è contenuta nell'articolo 21 dello stesso
regolamento. Il secondo comma prevede che coloro che volessero
estinguere il mutuo prima che siano decorsi 10 anni dalla sua
accensione, devono restituire il capitale residuo maggiorato della
differenza fra gli interessi ricalcolati al tasso di riferimento
del Ministero del tesoro, in vigore alla data di inizio
dell'ammortamento e quelli corrisposti alla data di estinzione
anticipata. Un poveraccio quindi che abbia contratto un mutuo nel
?90, stanco di pagare interessi rilevanti, qualora ne chiedesse la
risoluzione anticipata verrebbe ulteriormente penalizzato perché ha
già pagato interessi troppo elevati.
È una richiesta che faccio all'Assessore per verificare la
possibilità di porre in essere questa modifica in due direzioni,
una modifica che vada nella direzione di modificare il tasso di
interesse da costante a variabile, che faccia riferimento al tasso
di riferimento del Ministero del bimestre novembre-dicembre
dell'anno precedente di ogni anno, o in via subordinata almeno che
permetta che ogni cittadino possa estinguere il proprio mutuo in
qualsiasi momento senza pagare penali e possa accenderne un altro
sempre con la Finaosta. Sono quindi, due possibilità che vanno
nella direzione di dimostrare una certa attenzione ad un problema
primario come quello del mutuo per la prima casa.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Dopo questa lezione di macroeconomia
rimango senza parole anche perché l'argomento scelto per fare
questa dotta illustrazione dell'interpellanza mi pare fuori
luogo.
Gli uffici mi hanno predisposto una risposta di 2-3 pagine, ma
rischiamo di non capirci niente dopo quanto ha detto Lanièce,
pertanto cercherò di rispondere con dei dati perché almeno si
capisce di cosa stiamo parlando. Se andassimo nella direzione che
il Consigliere Lanièce auspica, ci sarebbero 5000 mutuatari
avvantaggiati, mentre io ho dei dati della Finaosta che mi dicono
che l'82 percento dei mutui accesi in questo periodo non arrivano
al tasso del 4 percento. Allora diamo i mutui senza tasso?
(... protesta del Consigliere Lanièce, fuori microfono...)
.... se applichiamo la teoria del Consigliere Lanièce, questo è
l'82 percento, perché il problema che solleva il Consigliere
Lanièce interessa l'1,5 percento dei mutuatari che hanno qualche
mutuo con il tasso superiore all'8 percento. Se andiamo ad
applicare il tasso variabile per favorire questo 1,5 percento,
mettiamo a rischio tutti gli altri perché non è detto che i tassi
continuino a scendere all'infinito.
Teniamo conto che il periodo dei mutui non è di 2-3 anni, è di
25 anni, quindi dobbiamo ipotizzare oltre 4000 mutuatari su 5000 ai
quali andremmo a dire che adesso le regole del gioco sono
variabili; ma non è che possiamo fare una regola per l'1,5 percento
dei mutuatari, in forza della quale questi possono estinguere il
mutuo, rifarlo ad altre condizioni, e mantenere un'altra regola per
gli altri. Mi pare che le regole debbano essere uguali per tutti e
che debbano tenere conto anche di situazioni economiche del
momento.
Ma voglio sottolineare anche un'altra cosa: questo 1,5 percento
che ha quei tassi che Lanièce indica come problematici perché
superano il 7 percento, appartiene alla terza fascia, che comprende
quelli che hanno i redditi superiori. Questi sono i dati. Al 4
percento abbiamo 1400 mutui, al 4,5 percento abbiamo 1592 mutui;
tenete conto che gli ultimi mutui che stiamo stipulando hanno un
tasso di interesse del 2,5 percento ed il Consigliere Lanièce
propone di fare il tasso variabile: ma per favorire chi?
(... interruzione del Consigliere Lanièce, fuori
microfono...)
... no, proponi da adesso in poi il tasso variabile, quindi
penalizziamo i 4000 mutuatari. Il Consigliere dice da adesso in
avanti, da adesso in poi bisogna dare la possibilità a quelli che
hanno il tasso più alto e che ormai sono quasi all'estinzione del
mutuo, che possono in qualsiasi momento rescindere il mutuo senza
penale... dopo 10 anni c'è e comunque il gruppo di lavoro sta
portando avanti la modifica per portarlo a 5 anni... lasciami
finire... ma estinguere il mutuo non vuol dire estinguere quel
mutuo per rifarne un altro, si estingue il mutuo e basta perché ci
sono le motivazioni per estinguerlo. Questo è un mutuo
agevolato.
Attenzione però perché se vogliamo entriamo nel discorso delle
cifre, di cosa significa la rata al 3 percento o al 3,5 percento,
significa 200-300mila lire di differenza ogni rata ogni semestre.
Se diamo però la possibilità di estinguere il mutuo per farne un
altro, si pensa che il costo dell'ipoteca, il costo del notaio,
tutta la prassi non sia onerosa per il cittadino?
Lanièce (fuori microfono) ... cosa c'entra?
Lavoyer (ADP-PRI-Ind) ... ma come cosa c'entra! Ma come è una
scelta, se mi costa di più estinguere il mutuo...
(...alcuni consiglieri commentano vivacemente, fuori
microfono...)
... caro Consigliere Parisi, la mia domanda conteneva
implicitamente anche la risposta... non è questione, è che tutta
l'illustrazione dell'interpellante non aveva nulla a che vedere con
il contenuto dell'interpellanza che ci è stata presentata perché
sull'interpellanza ho risposto con dei dati. Sul resto, se
l'interpellanza conteneva tutta questa dotta illustrazione di
macroeconomia, probabilmente mi sarei anche documentato perché non
sono un esperto in materia per dare delle risposte. Ma
sull'argomento specifico dei mutui, se andassimo nella direzione
che auspica il Consigliere Lanièce, ci troveremmo domani 4500
mutuari sotto la Regione a protestare.
Presidente Ha chiesto la parola il Consigliere Lanièce.
Lanièce (GA) Non ho capito l'ultima affermazione dell'Assessore,
e cioé che quello che ho detto io è diverso da quello che è scritto
sull'interpellanza: mi sembra invece che le richieste siano quelle
che ho fatto dicendo che, visto che ci avviciniamo a Maastricht,
visto che ci sarà la tendenza ad un tasso di inflazione vicino allo
zero, forse era il caso di tenere in considerazione queste due
possibili modifiche.
La prima è quella di cambiare i tassi da tassi fissi a tassi
variabili, tenuto conto che una volta che entreremo a Maastricht
non è che entriamo e usciamo, non è un giochino, è una cosa seria.
Allora se per restare in Europa bisogna avere un tasso di
inflazione bassissimo, il livello sarà quello perché non è che in
Europa entriamo e poi usciamo: mi auguro che la politica italiana
sia seria in questa direzione almeno. Visto che cerchiamo di
sforzarci di entrare in Europa, il tasso di inflazione sarà
bassissimo, di conseguenza da ora in avanti i tassi di inflazione
saranno bassi, quindi mi sono permesso di chiedere di studiare,
eventualmente nella competernte commissione, come modificare il
tasso di interesse da fisso a variabile.
Ho inserito la possibilità, nel caso che questa prima richiesta
non fosse accettata, di apportare una modifica nella legge che
permetta, a chi lo ritenga conveniente, di rescindere questo
contratto e di stipularne uno nuovo, sapendo che la rescissione di
un mutuo e l'accensione di uno nuovo comporta delle spese, come
giustamente rilevava l'Assessore. Penso che sia una scelta e
comunque si tratta di un'eventuale modifica che non penalizza
nessuno, quella di inserire nella norma la possibilità, dopo 2-3
anni, di estinguere il mutuo; l'Assessore dice che ben presto ci
sarà la possibilità di permettere dopo 5 anni di estinguere il
mutuo, e ciò è già una scelta che andrà nella direzione di
consentire al cittadino di operare delle scelte.
Penso e sono tuttora convinto che il fatto di passare da un
tasso di riferimento fisso a uno variabile non penalizzi nessuno,
ma anzi sia un atto di giustizia perché un tasso variabile viene
fissato anche in funzione dell'inflazione presente e quindi è un
tasso più rispettoso della situazione attuale e reale. Un tasso
fisso può andare bene se, quando viene acceso il mutuo, si è in un
periodo di inflazione bassa, però ciò dipende solo dalla situazione
esistente al momento della stipula del mutuo e non dalla reale
situazione esistente durante la durata del mutuo; è come se
l'aumento dei salari avvenisse in funzione di una quota fissa,
invece segue il costo della vita, che mi sembra sia un indice
ritenuto più che mai equo.
Ritengo quindi che le affermazioni fatte dal sottoscritto non
siano assolutamente fuorvianti né incomprensibili, chiedono solo un
chiarimento e fanno una proposta all'Assessore, che dovrebbe almeno
valutarla, senza ritenerla subito una richiesta assurda perché
ritengo che si tratti di un intervento equo. Non si tratta di
penalizzare nessuno, ma di dimostrare che l'Amministrazione
regionale vuole intervenire in modo equo, garantendo a tutti
l'applicazione di un tasso che corrisponda alla situazione attuale
del costo della vita. Ribadisco che non mi sembra di aver fatto
delle affermazioni così assurde.
Mi auguro che comunque, al di là del dibattito che c'è stato in
Consiglio fra maggioranza e opposizione, l'Assessore voglia
verificare in futuro queste mie richieste e, se verranno ritenute
valide, le possa applicare. Chiedo quindi solo che faccia
attenzione su queste richieste e che le faccia valutare dalla
Commissione competente.
