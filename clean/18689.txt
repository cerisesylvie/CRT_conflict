Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 1796 del 24 gennaio 2001 - Resoconto
OGGETTO N. 1796/XI Iniziative per risolvere il problema
dell’emergenza abitativa nella Regione.
(Interpellanza)
Interpellanza A conoscenza dell’emergenza
abitativa esistente ad Aosta e nell'intera Regione;
Appreso che è dal 1996 che il Comune di Aosta non pubblica un
bando di concorso per l’assegnazione di
alloggi-popolari perché è in attesa delle disposizioni regionali in
merito alla modulistica;
A conoscenza dei numerosi interventi finanziari a carico
dell’Ente pubblico, rivolti agli sfrattati,
alluvionati e a coloro che sono in difficoltà economiche;
Visto che da parte della Regione vengono finanziate solo in
parte le richieste di mutuo per la prima casa;
Atteso che occorre un "piano casa" vero e proprio per risolvere
a medio e lungo termine il problema abitativo in Valle
d’Aosta;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) quali controlli sono stati messi in atto, o sono previsti, da
parte della "Consulta per la casa" sulla situazione abitativa ad
Aosta e nella Regione;
2) quale valutazione è stata fatta sugli interventi messi in
atto dallo Stato, dalla Regione e dai Comuni per soddisfare il
problema casa;
3) quali progetti intende mettere in atto al fine di giungere
alla costruzione di un numero di alloggi sufficienti a coprire il
fabbisogno casa esistente.
F.to: Beneforti
Président
La parole au Conseiller Beneforti.
Beneforti (PVA-cU)
Il problema della casa purtroppo è
sempre di attualità, l’emergenza non tende a
diminuire, per questo abbiamo riportato il problema in questa
sede.
Lo abbiamo riportato dopo un anno con l’impegno
di sostenerlo e auspicando di trovare nella maggioranza la volontà
politica di affrontarlo almeno per quanto è possibile; di
affrontarlo come si affronta un problema sociale: mettendo in atto
tutte le iniziative che sono state individuate dagli enti preposti
e che si rendono necessarie per dare una casa a chi non ce
l’ha e non potrà mai averla per la situazione
economico-finanziaria in cui si trova la famiglia.
Nell'interpellanza sono contenute affermazioni e domande che
credo meritino una risposta seria, tanto più oggi che la situazione
è aggravata anche dall’alluvione. Stante la grave
situazione che ci sta di fronte è triste leggere sui giornali (e
questo è quello che ha dato origine all'interpellanza) che il
Comune di Aosta è dal 1996 che non pubblica un bando di concorso
perché, afferma l’Assessore comunale:
"Stiamo
aspettando le disposizioni regionali in merito alla
modulistica"
. Ora con l’emergenza casa che
c’è, con le necessità che ci sono non si fa il bando
perché:
"Dalla Regione?"
dice il comune
"? non arrivano i
moduli adeguati per poterlo indire.
"
Nell’attesa del concorso per coprire il
fabbisogno generale che c’è e quello degli
sfrattati, si affittano alloggi ad equo canone o ammobiliati da
parte degli interessati con spese a carico dell’ente
pubblico, del comune o dell’ARER.
Certamente nessuno dorme sotto i ponti ad Aosta e in Valle, ma
molte famiglie si trovano in uno stato di disagio che non può
perdurare nel tempo.
Sette mesi fa fu insediata la Consulta per la casa per
rimediare, almeno questo affermo io,
all’incomprensibile esclusione delle forze sociali e
dei sindacati dai centri decisionali concernenti la politica della
casa.
Ma da quel giorno, era il 6 giugno 2000, quali scelte, quali
progetti sono stati fatti a favore della politica della casa? Quali
promesse sono state mantenute da allora ad oggi? Quale valutazione
è stata fatta sugli interventi in atto da parte dello Stato, della
Regione e dei comuni? Quali effetti, quali suggerimenti ha prodotto
il confronto previsto che doveva avvenire
all’interno della consulta fra quanti rappresentano
gli interessi che stanno alla base di una politica della casa?
Un’altra domanda che mi viene da porre è a che
punto è l’attuazione dell’accordo di
programma firmato a Roma dal Presidente della Giunta e dal Ministro
dei lavori pubblici, Nerio Nesi, che prevede il trasferimento dallo
Stato alla Regione delle competenze in materia di edilizia
residenziale pubblica, nonché il trasferimento dei relativi
finanziamenti.
Avevo letto anche di un primo stanziamento statale di 18
miliardi che dovevano servire a costruire 80 alloggi ad Aosta nella
zona del quartiere Dora e 20 alloggi nei comuni della Valle.
Siccome questa notizia veniva data due o tre giorni dopo
l’alluvione, non vorrei che poi
l’alluvione si sia portata via anche questa! Oppure
che si aspetti un’altra alluvione per mettere in
atto questo progetto, che potrebbe sanare in parte una certa
situazione!
Non mi dilungo oltre nell'illustrazione dell'interpellanza, del
resto i contenuti riportati in premessa sono chiari come chiare
sono le domande che sono state poste.
Tuttavia importante è conoscere e far conoscere, Assessore,
quali sono le proposte che la Regione intende sostenere di comune
accordo con i comuni e con l’ARER, se intende
colmare i ritardi che si registrano in questo importante servizio
sociale, se intende mettere i comuni nelle condizioni di pubblicare
i bandi di concorso.
Si tenga presente che i residenti ad Aosta in emergenza
abitativa sono tanti (sono oltre 600 famiglie) per cui non basta
ricordarsene ogni tanto, come fa il Presidente
dell’ARER quando accusa la Regione di non mettere un
soldo nell’ARER per la costruzione di alloggi o
risolvendo via via i casi più difficili di emergenza con dei
contributi a fondo perduto, anche se possono risolvere il caso
momentaneamente. Non basta ricordarselo quando capita qualche
calamità, come l’alluvione, o quando
c’è l’insediamento o la riunione
della Consulta della casa! Questo è un problema che per risolverlo
occorrono delle scelte di campo precise, pertanto mi auguro,
Assessore, di conoscere quale scelta avete già deciso di fare o che
avete intenzione di fare. Mi riservo di prendere la parola dopo che
avrò avuto la risposta.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
In primo luogo ritengo opportuno fornire una
precisazione in merito a quanto indicato nelle premesse
dell'interpellanza e sollevato anche nell'introduzione del
Consigliere Beneforti in relazione al nuovo bando che dovrebbe
essere emanato dal Comune di Aosta.
In tal senso, se è vero che l’ultimo bando di
concorso emanato dal Comune di Aosta risale al 1996 ed è divenuto
operativo nel corso del 1999, non corrisponde al vero che a seguito
dell’emissione di un nuovo modello-tipo di bando di
concorso per l’assegnazione di alloggi tale
assegnazione sarebbe ritardata dalla mancata emissione da parte
della Regione del bando-tipo.
Il modello-tipo di bando di concorso è stato approvato con
provvedimento dirigenziale n. 914/1996 ed è stato adottato per la
predisposizione di bandi di concorso in altri Comuni della Valle
nel corso dell’ultimo anno: Aymavilles, Perloz,
Pont-Saint-Martin.
In questo senso abbiamo chiarito la questione al Comune di Aosta
con una nota dell’11 gennaio scorso, nella quale
ribadiamo che il bando-tipo valido è sempre lo stesso, che dovrà
essere aggiornato dal Comune di Aosta in relazione alle
sopravvenute normative in materia di autocertificazione.
Detto questo, voglio precisare anche che la Consulta regionale
per la casa, organismo di recentissima costituzione, ha compiti di
carattere consultivo e propositivo, non è dunque un organo che
effettua controlli o valutazioni sulle scelte o
sull’operato della Giunta e del Consiglio. In quella
sede vengono quindi portati in discussione i problemi sperando che
dal dibattito e dagli approfondimenti possano nascere proposte
inerenti il settore.
La Consulta a tutt’oggi si è riunita due volte,
dandosi quali compiti prioritari la conoscenza
dell’attuale situazione della questione casa e le
problematiche ad essa correlate. Prima di formulare una proposta di
indirizzo su alcuni aspetti della politica della casa, fra gli
argomenti prioritari che dovranno essere oggetto di approfondimento
sono stati individuati "in primis" la necessità di valutare la
portata e l’efficacia degli strumenti peraltro
innovativi introdotti dalla legge n. 431/1998 e la situazione
conseguente allo stato dell’arte dei piani di
vendita di alloggi del Comune di Aosta e
dell’ARER.
A questo punto si inserisce la risposta al secondo quesito che
non riguarda le valutazioni fatte dalla Consulta, perché allo stato
attuale non ha avuto il tempo di farne, ma valutazioni queste che
sono dell’Assessore, supportate da valutazioni del
Servizio competente.
Come è ben noto e come ha ricordato il Consigliere Beneforti,
con il Decreto n. 112/1998 sono state trasferite alle Regioni quasi
tutte le competenze in materia di edilizia residenziale.
Contemporaneamente sono stati aboliti i contributi ex-Gescal con
cui per decenni è stata finanziata in Italia la politica della
casa. Lo Stato non ha più messo a disposizione delle Regioni
risorse per la realizzazione di alloggi pubblici.
Prevale ora la tendenza a sovvenzionare gli inquilini che
ricorrono al mercato dell’affitto privato per il
pagamento dei canoni di locazione, come disciplinato dalla legge n.
431/1998.
L’iniziativa, cioè l’istituzione
del Fondo di solidarietà, sembra assumere notevole rilevanza in
quanto consente a coloro che si trovano in condizioni di disagio
tendenzialmente non cronico di beneficiare di un aiuto immediato
per sanare la propria situazione.
Non necessariamente quindi si deve ricorrere
all’alloggio di edilizia residenziale al quale si
accede dopo lunga aspettativa dovuta certamente ancora a scarsa
sensibilità, non sufficiente a soddisfare le innumerevoli
richieste.
Basti pensare alle numerose istanze di emergenze abitative che
vengono presentate per accedere, secondo la procedura
straordinaria, all'edilizia pubblica e che solo in minima parte
vengono accolte in quanto, pur trattandosi di situazioni disagiate,
non presentano particolare gravità da giustificare
l’inserimento nella graduatoria dell'emergenza
abitativa.
Rimane in questo campo la difficoltà di coinvolgimento dei
piccoli Comuni nel fornire risposte al problema
dell’alloggio di edilizia residenziale pubblica,
pertanto il bacino di contenimento dell'edilizia popolare continua
a rimanere il capoluogo regionale.
È proprio con il contributo sull’affitto che si è
riusciti a coinvolgere i Comuni, anche i più piccoli, nella
soluzione del problema. Diverse sono le richieste pervenute agli
uffici competenti dell’Amministrazione regionale
provenienti da Comuni che in precedenza non hanno manifestato
esigenze di sorta.
Ai sensi della legge n. 36/1998, inerente il Fondo regionale per
l’abitazione, gli Enti pubblici, i Comuni e la
Regione intervengono in un fondo comune per l'erogazione di
benefici a favore di nuclei familiari in particolare difficoltà per
il pagamento del canone di locazione.
Il fondo regionale, ristretto a specifiche categorie:
assegnatari di alloggi popolari, aspiranti assegnatari e famiglie
di nuova formazione, è integrato dal fondo nazionale istituito con
la legge n. 431, rispetto alla cui erogazione devo ammettere siamo
in ritardo.
Questa soluzione quindi dovrebbe consentire di mettere in campo
anche un consistente numero di alloggi di proprietà privata in
quanto se il contributo consente di garantire il pagamento del
canone, anche se questo richiederà del tempo, i proprietari di
alloggi dovrebbero avere meno remore a metterli sul mercato
dell’affitto e se è vero che ad Aosta ci sono più di
700 alloggi vuoti, si comprende facilmente che se anche solo un
terzo di questi alloggi venisse messo sul mercato
dell’affitto, il problema casa almeno nella città di
Aosta verrebbe considerevolmente ridimensionato.
Con questo tipo di iniziativa quindi l’Ente
pubblico si pone come una sorta di tramite fra piccolo
proprietario, che vede il canone garantito, o perlomeno una parte
di esso, dalla sovvenzione, e l’inquilino, quello in
buona fede evidentemente, che ricorre all’alloggio
privato cosciente di poter sostenere l’onere
pattuito per l’affitto, in questo caso
agevolato.
Per quanto riguarda i finanziamenti attinenti
l’edilizia sovvenzionata, va detto che in questo
momento c’è un'evidente impasse fra Stato e Regioni.
L’accordo di programma che dovrebbe definire il
trasferimento dei fondi dallo Stato alle Regioni, fondi derivanti
dagli avanzi delle precedenti gestioni, ha subito una battuta di
arresto nel mese di dicembre; avrebbe dovuto essere concluso, così
come era stato previsto in un accordo fra la Conferenza
Stato-Regioni e il Governo nel marzo 2000, entro la fine di
dicembre, ma così non è stato.
I 18 miliardi a cui ha fatto riferimento il Consigliere
Beneforti derivano dal precedente accordo di programma, questo sì
firmato e in attesa di registrazione alla Corte dei Conti, che
riguarda la distribuzione alle Regioni dei fondi residui destinati
all'edilizia agevolata, anche se i fondi che verranno trasferiti,
provenienti dai fondi residui per l'edilizia agevolata, non hanno e
non avranno vincolo di destinazione, quindi potranno essere
utilizzati anche per interventi di edilizia sovvenzionata.
Vengo all’ultima questione posta in relazione
alla carenza di alloggi di edilizia residenziale da mettere a
disposizione di coloro che sono inseriti in graduatoria.
Gli interventi previsti sono noti al Consigliere: si tratta di
ultimare gli alloggi di via Chambéry per i quali sono state avviate
le procedure di appalto, di realizzare ulteriori 15 alloggi in
Comune di Aymavilles e finalmente decollare con la realizzazione
degli 80 alloggi previsti nel quartiere Dora. In relazione a questi
ultimi il Comune di Aosta sta definendo gli ultimi passaggi
burocratici per il completamento dell’acquisizione
delle aree necessarie; ad accordo di programma approvato per quanto
riguarda i fondi dell'edilizia sovvenzionata, destinati alla
Regione Valle d’Aosta, sarà possibile insieme ai 18
miliardi di cui dicevo prima avere il quadro completo della
situazione e disporre finalmente in modo complessivo delle risorse
necessarie per avviare questo intervento.
Accanto a questi interventi di nuova costruzione in diversi
comuni della Regione l’ARER sta valutando
l’opportunità di acquisire immobili da ristrutturare
e da destinare all’edilizia residenziale pubblica.
Questo evidentemente per sopperire al problema, ben noto anche
questo, della non disponibilità di aree fabbricabili da destinare a
questo tipo di edilizia residenziale.
Président
La parole au Conseiller Beneforti.
Beneforti (PVA-cU)
Prendo atto della risposta
dell’Assessore della quale però non posso
dichiararmi soddisfatto.
Prendo atto del chiarimento relativo al bando di concorso del
Comune di Aosta, con il quale l’Assessore ha
chiarito la situazione che si è creata.
Dicevo non sono soddisfatto perché è stata data la risposta di
sempre: da quando si è affrontato il problema casa in Consiglio
regionale, se andiamo a rileggere ciò che è stato detto in questo
Consiglio, più o meno l’Assessore si mantiene sulla
stessa linea.
Assessore, ormai non bastano più le parole, occorre passare ai
fatti e in base all’esperienza vissuta affrontare il
problema come deve essere affrontato.
Non ho mai detto che la Valle d’Aosta non abbia
affrontato il problema della casa, anzi prendo atto con orgoglio
che ha creato le condizioni per quanti vogliono acquistare,
costruire o anche ristrutturare la prima casa se hanno le
possibilità economiche. La Regione ha messo anche a disposizione
alloggi, contributi e fondi per venire incontro agli sfrattati e a
quanti una casa non ce l’hanno. Ma al punto in cui
siamo oggi, e questo è il presupposto su cui bisogna soffermarci,
occorre tener conto che dei Valdostani, che rappresentano il 30
percento dei residenti, per la loro situazione economica e
familiare non possono far fronte alla differenza fra
l’importo del mutuo regionale e il costo effettivo
dell’abitazione come pure al costo degli affitti
richiesto dal mercato immobiliare.
Per questo 30 percento che non è in condizioni di divenire
proprietario della prima casa bisogna porsi il problema. Occorre
che l’ente pubblico si faccia carico di queste
famiglie immettendo sul mercato alloggi di edilizia popolare; del
resto è un compito che ci è stato affidato dallo Stato. Io ritengo
che la Regione con i comuni e con l’ARER debba
mobilitarsi e realizzare un piano casa per la Valle
d’Aosta, per dare a chi non ha e non potrà mai avere
una casa.
Si deve comprendere che anche in questo settore occorre uscire,
anche se gradualmente, da una politica dei sussidi e dei fondi per
le famiglie bisognose per affrontare il problema alla radice. Se i
fondi dello Stato, della Regione e dei comuni non sono sufficienti,
come avviene per altri settori, si aprono i mutui che sono
necessari, per la casa sarebbero più che giustificati e compresi
perché è un bene sociale delle famiglie.
Lo stesso Ministro Nesi in un'intervista alla Rai dichiarava in
questi giorni che:
"? È tempo di tornare al passato, al piano
delle case Fanfani?"
; noi siamo dello stesso parere perché
quella è l’unica strada per avviare a soluzione
questo problema e per creare un calmiere al mercato immobiliare e
degli affitti, come avvenne dopo guerra, quando furono immesse sul
mercato da parte dell’ente pubblico e dello Stato
delle abitazioni popolari.
Questa è la scelta importante che occorre fare, però occorre
crederci. Non siamo gli unici a sostenerlo; le ACLI che sul
problema organizzarono un forum un anno fa, chiedevano le stesse
cose, ma oltre alle ACLI il problema della casa è sempre presente
in tutti i progetti delle forze politiche e anche dei movimenti
regionalisti, per cui non deve apparire strano quello che si sta
richiedendo.
Anche la Consulta per la casa, se vuole assolvere al suo ruolo
consultivo e propositivo, come dice l’Assessore,
deve fare le dovute verifiche sulla situazione esistente ad Aosta e
nei comuni della Valle per rendersi conto della carenza esistente
di alloggi popolari, della necessità di proporre progetti e
programmi per eliminare l’emergenza che oggi
sussiste.
Mi auguro che anche la consulta sposi la tesi più efficace a
risolvere il problema, tesi che non può essere che quella di
costruire per dare una casa alle famiglie più bisognose. Mettiamoci
anche nelle condizioni in cui vivono certe famiglie con i loro
figli, che devono studiare, che si sentono umiliati rispetto ai
compagni di scuola. Alcune famiglie mi hanno detto, parlandomi
della loro situazione, che i loro figli non hanno neppure lo spazio
per studiare e neppure per curare l’igiene della
persona e che non invitano neppure i compagni a casa loro perché si
vergognano di far vedere dove abitano! Allora ce lo vogliamo porre
il problema? Se comprendiamo cosa rappresenta, Assessore, una casa
per chi non ce l’ha, credo che passeremo sul serio
dalle parole ai fatti. Mi auguro di non aspettare un anno a
ripresentare un’altra interpellanza per conoscere
alcune notizie; mi auguro di saperle prima per iniziativa della
Giunta.
Président
Je profite de la présence dans la salle des
Chefs de groupe pour les informer qu’ils seront
réunis dans l’après-midi à 15 heures 30 pour une
Conférence des Chefs de groupe.
