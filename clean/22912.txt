Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 693 del 15 dicembre 1982 - Resoconto
OGGETTO N. 693/VII - APPROVAZIONE DI UN ACCORDO TRA LA
REGIONE VALLE D'AOSTA E L'ORDINE MAURIZlANO DI TORINO PER
L'UTILIZZO DELLO STABILIMENTO DI RICOVERO E CURA DI AOSTA.
PRESIDENTE:
La parola all'Assessore alla Sanità ed
Assistenza Sociale Rollandin. Ne ha facoltà.
ROLLANDIN - (U.V.):
Penso che la relazione sia
sufficientemente chiara e circostanziata nello spiegare le
motivazioni che portano questo atto all'approvazione del Consiglio.
Si tratta di un accordo che viene ad inserirsi nel quadro degli
atti previsti dall'art. 80 della legge n. 833, secondo la quale,
appunto, appositi accordi debbono regolamentare l'utilizzo delle
strutture che, in base alle sentenze che sono richiamate nella
delibera, sono state riassegnate in proprietà all'Ordine
Mauriziano.
Dopo la discussione in Consiglio di quell'accordo, che prevedeva
soluzioni definitive nell'acquisizione da parte della Regione di
tutto l'immobile, con delle contropartite che già abbiamo
richiamato più volte e che si riferivano alla possibilità di
utilizzare un terreno in Saint-Vincent per la costruzione di una
nuova struttura, essendo state fatte dai Ministeri competenti delle
osservazioni in merito, soprattutto riguardo alla indisponibilità
di un Piano nazionale che possa prevedere un inserimento di questo
genere a livello di alta specializzazione, è stato necessario, dopo
diversi incontri con l'Ordine Mauriziano, arrivare ad una formula
che preveda un indennizzo per l'utilizzo del bene; questo era già
stato richiamato in quest'aula e lo avevo già preannunciato in
un'altra seduta concernente il bilancio, in cui era stato richiesto
di vedere in che termini erano le relazioni con l'Ordine
Mauriziano.
Questo accordo, come è detto nella relazione, è in via
transitoria in quanto la Regione, e in particolare la Giunta,
ritiene che al momento in cui è stata predisposta quella
convenzione la finalità non era certo quella di favorire un
privato, ma di regolare una volta per tutte i rapporti col
Mauriziano.
L'art. 80 prevede questo tipo di impostazione; la valutazione è
stata fatta sulla base di un documento che già era stato portato in
Consiglio e che sulla base degli indennizzi valutabili tiene conto
del numero degli anni che sono intercorsi in assenza di una
relazione definitiva. Nel contempo si prevede una regolamentazione
in modo da poter arrivare a una pacifica gestione e quindi ad un
utilizzo corretto di questa proprietà.
PRESIDENTE:
E' aperta la discussione. Ha chiesto di
parlare il Consigliere Péaquin. Ne ha facoltà.
PEAQUIN - (P.C.I.):
Questa è una delle ipotesi previste
dall'art. 80 della 833, secondo il quale appositi accordi o
convenzioni vengono fatti tra Regione e Ordine Mauriziano per
l'utilizzazione dello stabilimento di ricovero e cura di Aosta.
Noi avemmo occasione, quando agli inizi del 1981 abbiamo
approvato la convenzione tra la Regione e l'Ordine Mauriziano per
permettere al Mauriziano di costruire un nuovo ospedale
superspecializzato in Saint-Vincent, di far rilevare come, a parere
nostro, quell'ipotesi non poteva andare avanti. Questa nostra
previsione è stata confermata. Oggi, quando ci viene proposto è
appunto una soluzione provvisoria, che ci permette di avere dei
rapporti più tranquilli con il Mauriziano per l'utilizzazione della
struttura ospedaliera di Aosta; però è chiaro che il problema
rimane aperto, perché la proprietà rimane al Mauriziano.
Noi avevamo detto, e lo ripetiamo ancora, che la strada da
seguire ci sembra che sia quella di affrontare la questione, come
Consiglio regionale, con il Parlamento italiano, unitamente ad
altre Regioni che hanno problemi identici ai nostri, in particolare
la Regione Piemonte.
L'art. 41 della 833 prevedeva che entro il 31 dicembre del 1979
lo Stato avrebbe fatto una legge di riordino del Mauriziano, ma
questa legge non è stata ancora fatta; noi avevamo a suo tempo
proposto un DDL di iniziativa regionale in questo senso, ma non è
stato preso nella dovuta considerazione da questo Consiglio.
Ebbene, noi crediamo ancora che sia valido seguire quella strada,
altrimenti ci troveremo a dover andare avanti, forse all'infinito,
con accordi del tipo di quello che viene fatto oggi e che ci vede
impegnati a pagare la cifra di 250 milioni annui.
Vorrei anche chiedere una spiegazione; come verranno rivalutati
questi 250 milioni, se ci sono delle ipotesi di rivalutazione? E'
chiaro: per il 1983 sono 250 milioni e poi ... Interruzione...
D'accordo, comunque noi riteniamo che sia utile per il momento
approvare questo tipo di deliberazione, però abbiamo gli elementi
sufficienti per valutare appieno se quanto viene proposto, e cioè
la cifra di due miliardi e mezzo di affitto sia equo; la stima del
Mauriziano per il valore complessivo era di 6 miliardi alla fine
del 1980, 250 milioni al 4% di interessi ...Interruzione... Se non
ho sbagliato sono il 4%! Comunque, non è questo il nocciolo della
questione: se è il 6% direi che nessun affitto rende peggio! Se gli
affitti normali dovessero salire a quei livelli aumenterebbero le
difficoltà di pagamento degli affitti!
Comunque, per quanto ho detto, il nostro Gruppo si asterrà
dall'approvazione di questa deliberazione.
PRESIDENTE:
Do lettura della proposta di delibera in
oggetto:
IL CONSIGLIO REGIONALE
DELIBERA
1) di stabilire che, in via transitoria ed ai sensi dell'art.
80 della legge 23 dicembre 1978, n. 833, i rapporti fra la Regione
Valle d'Aosta e l'Ordine Mauriziano di Torino ai fini
dell'utilizzazione dello stabilimento di ricovero e cura di Aosta
siano disciplinati da apposito accordo diretto a riconoscere la
corresponsione all'Ordine Mauriziano di una somma forfettaria per
l'utilizzo del suddetto stabilimento per il periodo 1970/82, nonché
il pagamento di un indennizzo annuo di utilizzo a decorrere dal 1°
gennaio 1983 e sino alla completa definizione degli accordi
stipulandi ai sensi della sopra citata norma;
2) di determinare in £. 2.500.000.000
(duemiliardicinquecentomilioni) l'ammontare della somma forfettaria
da riconoscere all'Ordine Mauriziano per l'utilizzazione dello
stabilimento ospedaliero di Aosta dal 1970 al 30 dicembre 1982;
3) di determinare in L. 250.000.000 (duecentocinquantamilioni)
l'ammontare dell'indennizzo annuo che a decorrere dal 1° gennaio
1983 e nell'ambito della quota del fondo sanitario nazionale
assegnato alla Regione deve essere corrisposto all'Ordine
Mauriziano a titolo di corrispettivo per l'utilizzo dello
stabilimento di ricovero e cura di Aosta da parte dell'U.S.L. della
Valle d'Aosta;
4) di dare mandato al Presidente del la Giunta regionale per la
stipula dell'accordo di cui al punto 1) nonché di delegare allo
stesso l'adozione dei con seguenti provvedimenti finanziari;
5) di stabilire che la presente deliberazione, resa esecutiva,
sia pubblicata sul Bollettino Ufficiale della Regione.
PRESIDENTE:
Metto in approvazione la proposta di delibera
testè letta.
ESITO DELLA VOTAZIONE
Presenti: 24
Votanti: 17
Astenuti: 7 (Bajocco, Cout, Dolchi, Mafrica, Minuzzo, Péaquin,
Tonino)
Favorevoli: 16
Contrari: 1
Il Consiglio approva
