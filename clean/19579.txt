Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
INFORMAZIONE
Sistema informativo


Resoconto integrale del dibattito dell'aula
Oggetto del Consiglio n. 2737 del 24 luglio 2002 - Resoconto
OGGETTO N. 2737/XI Funzionamento del sito internet dell'USL
della Valle d'Aosta. (Interpellanza)
Interpellanza A conoscenza che nella prima decade del mese di
maggio 2002 è stato presentato il nuovo sito internet dell'USL di
Aosta;
Preso atto che l'obiettivo era "quello di raccogliere in maniera
semplice e consultabile, le informazioni sui Servizi Sanitari
ospedalieri e territoriali offerti dall'USL per andare incontro
alle esigenze dell'utenza ormai sempre più preparata a ricevere
informazioni on-line";
Visto che, nonostante il costo dell'operazione il sito non viene
aggiornato e quindi non rappresenta un servizio per l'utenza, così
come avviene in numerose altre USL italiane;
il sottoscritto Consigliere regionale
Interpella
la Giunta regionale e l'Assessore competente per sapere:
1) con quale logica il sit è stato costruito, visto che non
contiene i servizi utili per l'utenza;
2) quanto è costato realmente all'USL l'ufficio informatico,
compreso i consulenti, e per quale ragione è stata scartata
l'ipotesi INVA;
3) quali sono gli intendimenti rispetto al funzionamento del
sito, per portare direttamente i servizi a casa degli utenti.
F.to: Beneforti
Président
La parole au Conseiller Beneforti.
Beneforti (PVA-cU)
Questa interpellanza è stata
presentata a seguito di una verifica che è stata fatta sul sito
internet dell'USL. Venuto a conoscenza di questa delibera, mi sono
andato a rileggere la documentazione in mio possesso concernente
questo argomento, sia a livello regionale che a livello più
generale, per rendermi conto di cosa avviene nelle altre regioni e
nelle USL fuori dalla Valle d'Aosta.
La storia è lunga, parte più o meno dal 1997-1998, quando
l'allora Direttore Bragonzi decise di realizzare la prima, e finora
unica, Carta dei servizi; oltre al supporto cartaceo, pensò di
mettere anche in rete le informazioni, nacque così una prima forma
di sito che però conteneva solo le stesse indicazioni riportate nel
libretto che era stato distribuito. Questo sito poi non venne più
né corretto, né rifatto, né gestito da nessuno e le informazioni
cominciarono ad essere vecchie ed anche sbagliate, ma per molto
tempo restarono così.
Attorno al 2000 si cominciò a riparlare della necessità di
realizzare un nuovo sito, all'inizio del 2001 venne costituito un
gruppo di lavoro, gruppo che è stato poi modificato in corso
d'attività. Nel 2000 però l'INVA aveva già fatto uno studio
completo sulle esigenze e sulle modalità per realizzare un sito
internet dell'USL, il cui costo variava dai 100 ai 160 milioni di
lire, comprensivo del corso ai dipendenti, della gestione della
posta elettronica, eccetera, ma questa proposta dell'INVA venne
ritenuta troppo onerosa. Nel frattempo l'USL aveva attivato un
proprio ufficio, costituito, guarda caso, tutto da consulenti
esterni, ufficio che si occupava di sistemi informatici e reti;
fino ad allora questo lavoro veniva svolto da una struttura interna
all'USL che collaborava con l'INVA, c'erano anche degli specialisti
esterni, ma i referenti erano i dipendenti interni, l'idea era
quella di costruire un sito con le energie interne, a costo
zero.
Alla fine il gruppo di lavoro iniziale è stato in qualche modo
modificato, ma dall'operazione è stato escluso lo strumento che
doveva essere il vero motore dell'informazione: l'Ufficio stampa.
Mi sono andato a rileggere tutta la rassegna stampa e ho ritrovato
il comunicato del 6 maggio 2002 con il quale si annuncia la
presentazione del sito il 10 maggio 2002, in questo comunicato i
rappresentanti dell'USL dichiarano:
"Parliamo di un sito
nuovo..."
- dice la Dottoressa Riccardi -
"... perché ne
esisteva già un primo esemplare sperimentato, avviato cinque anni
fa, la cui funzionalità è stata tuttavia rapidamente superata
dall'evoluzione della nostra organizzazione. Con questo strumento
adesso, oltre ad entrare nella rete per favorire la conoscenza dei
nostri servizi all'utenza, lavoreremo per poter portare anche
alcuni servizi direttamente a casa degli utenti"
.
Il Direttore amministrativo dell'USL conclude:
"Il primo
obiettivo è quello di raccogliere in maniera semplice e
consultabile le informazioni sui servizi sanitari ospedalieri e
territoriali offerti dall'USL per andare incontro alle esigenze
dell'utenza, ormai sempre più preparata a ricevere informazioni
on-line".
L'iniziativa fu enunciata con tanta enfasi, ma ancora oggi il
sito non funziona e quindi non rappresenta un servizio per l'utenza
né per la stampa perché non vengono riportati sul sito nemmeno i
comunicati e le informazioni dell'azienda. Questa è la situazione
attuale, se non è cambiata dopo la presentazione di questa
interpellanza perché, quando si solleva una questione, a volte il
problema viene risolto e questo ci farebbe piacere. Il sito
contiene ancora le notizie di aprile e maggio, c'è da chiedersi
allora che servizio di informazione sia quello che viene dato
nonostante la spesa sostenuta per far entrare l'USL in rete.
La gente deve conoscere perché, di fronte ad un costo elevato,
il sito non serve a nessuno; con quale logica il sito è stato
costruito visto che non contiene i servizi utili per l'utenza;
quanto è costato realmente all'USL l'ufficio informatica, tenendo
conto anche del costo dei consulenti, e per quale ragione è stata
scartata l'ipotesi dell'INVA; quali sono gli intendimenti rispetto
al funzionamento del sito per portare direttamente i servizi a casa
dell'utente. Mi riservo di replicare all'Assessore dopo che avrà
risposto a queste domande.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
In relazione all'affermazione contenuta
nella premessa, secondo la quale il sito non verrebbe aggiornato
non rappresentando un servizio per l'utenza, l'USL evidenzia che la
stessa è senz'altro confutabile in quanto il sito dalla sua
presentazione è stato aggiornato più volte.
"Solo per ricordare gli argomenti di aggiornamento più
consistenti, si citano le sezioni dedicate al "118", aggiornate
costantemente su guardia medica e guardia turistica, oltre che
sulla normale attività istituzionale; ai singoli reparti
ospedalieri: Chirurgia vascolare, Neurologia, farmacia,
prevenzione, Dipartimento di prevenzione e nei prossimi giorni:
Ortopedia, Malattie infettive, Dietologia, Anatomia patologica,
schema riassuntivo e sintetico della struttura ospedaliera;
all'Ufficio relazioni con il pubblico comprendendo pure la recente
modulistica; agli aggiornamenti di numeri telefonici e fax; ai dati
sulle farmacie di turno; a tutta una serie di progettazioni
tecnologiche utili a trasformare il sito da prevalentemente statico
in struttura dinamica, utilizzando tecniche ASP, motori di ricerca
interna, data base statistici anche ad utilizzo intranet per le
aree riservate, modifiche, queste ultime, che hanno una visibilità
limitata fino alla progettazione compiuta.
Ma venendo ai singoli punti dell'interpellanza, sul primo
punto, la logica con cui il sito è stato costruito è una logica
assolutamente standard e professionale, una normale consultazione
dei siti affini costruiti nel resto d'Italia è sufficiente a
mostrare il livello più che dignitoso del sito aziendale, anche se
assolutamente migliorabile di molto. Il gruppo di lavoro che lo
progetta è costituito da informatici, grafici, esperti in
comunicazioni; i servizi utili per l'utenza, denunciati come
limitati o come mancanti, sono in realtà di buon livello o in
procinto di arrivarci e sono comunque enormemente superiori a
quelli del precedente sito pressoché inesistente e difficilmente
consultabile.
Sarebbe interessante scendere nel dettaglio di
tali presunte manchevolezze, anche perché lo sviluppo della
struttura Web è partito solo sei mesi fa e già si avvicina al punto
di svolta fra un sito statico e un sito dinamico. Certo è che
queste ultime fasi di sviluppo hanno forse poca visibilità esterna,
ma assorbono comunque tempi e risorse, come peraltro prefigurate
durante la conferenza di presentazione del sito. Si deve precisare
che, in considerazione dell'importanza dell'argomento, già nel mese
di settembre 1999 era stato costituito un gruppo di lavoro
aziendale dedicato al Progetto "Internet" per definire, di concerto
con l'INVA, i contenuti propedeutici e gestionali del sito. Tale
gruppo nel mese di marzo 2000 si scioglieva e, con deliberazione
757/2001, l'USL procedeva all'individuazione di un nuovo gruppo di
lavoro al fine di costituire l'architettura di realizzazione e
gestione del sito aziendale sulla base delle risorse disponibili e
con la qualità che l'azienda poteva effettivamente permettersi.
Come si vedrà al punto successivo, la realizzazione del sito è
avvenuta in maniera coerente con il sistema delle risorse esistenti
e delle priorità.
Sul secondo punto, la scelta dell'azienda è stata quella di
produrre e gestire il sito informatico utilizzando le risorse
esistenti nell'ambito del loro contratto di servizio, limitando al
minimo indispensabile il supporto esterno specializzato, al fine
principale di razionalizzare l'impiego delle risorse umane
finanziarie, nonché per sviluppare e mantenere all'interno
dell'azienda il bagaglio di conoscenze necessario per gestire nel
tempo il prodotto, svincolandosi così da dipendenze esterne per il
futuro. Da quanto sopra emerge come la scelta dell'azienda si sia
orientata ad affidare la realizzazione e la successiva gestione del
sito all'Unità budgetaria Informatica e Telecomunicazioni in
aggiunta alle altre competenze istituzionali, così come esplicitato
nel punto precedente senza attivare specifico contratto di
consulenza aggiuntiva per la realizzazione e gestione del sito
internet, così facendo, oltre che mantenere e sviluppare la
capacità interna, si sono evitati nuovi costi, fatto salvo quanto
esplicitato al punto successivo.
La scelta non è stata quindi dettata dalla volontà di
escludere un determinato fornitore, bensì quella di gestire
internamente, seppure con un minimo di supporto, la procedura.
Rispetto alla realizzazione del sito internet, il gruppo di lavoro
interno è stato integrato da un'unica risorsa esterna che già
collaborava negli anni precedenti con l'Ufficio immagine aziendale.
Nel rinnovare la collaborazione anche per il 2002, tale risorsa
specializzata è stata dedicata alla collaborazione e allo sviluppo
del sito internet aziendale, dividendo tale risorsa tra l'esigenza
dell'Ufficio immagine e quella dell'Unità budgetaria Informatica e
Telecomunicazioni per lo sviluppo del sito. L'unica previsione di
costo aggiuntivo - per rispondere alla domanda - è pari a 8.183
euro.
Rispetto al terzo quesito, gli intendimenti per portare i
servizi a casa degli utenti appaiono ora sicuramente più chiari,
anche se aggiungiamo a quanto sin qui elencato la lista dei servizi
che entreranno in linea nei prossimi mesi: il motore di ricerca, la
bacheca delle news, evoluzione periodica mensile con relativo
archivio storico, l'area informazione mamme e bimbi, sviluppata in
tre sezioni: nove mesi di gravidanza, punto di vista
ostetrico-ginecologico, l'età prescolare dai sette ai quattordici
anni e ancora l'area SISI, cioè lo sportello informativo per la
salute degli immigrati, e il completamento del Dipartimento di
prevenzione. Certo che l'espressione "servizio a casa degli utenti"
potrebbe assumere significati molto diversi a seconda di quanta e
quale capacità di interazione si voglia dare all'utente ultimo.
Esistono servizi ad altissima tecnologia che possono essere portati
all'utenza, ma richiedono investimenti molto superiori a quelli
resi disponibili all'attuale gruppo di sviluppo, inoltre non è
sempre consigliabile puntare all'utenza di livello più esterno
senza prima aver raggiunto quella intermedia. Interessanti progetti
da finanziare per raggiungere i medici di base e farmacie sono allo
studio e presso di loro potranno accedere anche gli assistiti privi
di computer casalingo".
La direzione aziendale che firma questa risposta precisa che il
servizio informatico è a disposizione dei consiglieri regionali per
illustrare la realtà di sviluppo del sito in maniera maggiormente
esaustiva rispetto ad una risposta scritta, in modo che possano
constatare il buon rapporto raggiunto fra costi e benefici anche
rispetto a realtà strutturali analoghe.
Président
La parole au Conseiller Beneforti.
Beneforti (PVA-cU)
Non sono affatto soddisfatto della
risposta data perché ancora una volta l'Assessore prende atto - non
dico come, non lo voglio dire - di una risposta preparatagli dagli
uffici dell'USL. È chiaro che l'azienda sanitaria non può smentire
sé stessa, se dicesse qualcosa di diverso, smentirebbe il proprio
operato, deve difendere e coprire tutti gli errori che sta
commettendo. L'Assessore viene qui a giustificarla, ma l'USL anche
in questo frangente dimostra il "pressappochismo" dei suoi
dirigenti perché, quando si commette un errore, bisogna avere il
coraggio di dire cosa si è fatto e cosa non si è fatto!
Potrei anche terminare qui il mio intervento, potrei invitare,
come invito, i singoli consiglieri ad andare a visionare il sito
USL per vedere chi di noi ha ragione... anzi qui ci sono parecchi
consiglieri che dispongono del portatile in aula, per cortesia
digitate: www.unitàUSLAosta.com e vedrete chi ha detto la verità e
chi non l'ha detta, se è vero che l'USL - come dice - ha aggiornato
il "118"!
Molte pagine sono ancora in costruzione dopo tre mesi dalla
presentazione, molte informazioni sono datate, altre sono fisse:
non c'è bisogno di cambiare. Qual è il problema? Mancano tutte
quelle pagine interattive che dovrebbero servire agli utenti, parlo
della possibilità di scaricare dei moduli per prenotare le visite
ambulatoriali oppure dei moduli per le autodichiarazioni e, peggio
ancora, non si trovano gli orari delle varie visite, non ci sono i
tempi delle liste di attesa. Sono tutte informazioni che sono
invece riportate in molti siti delle USL di altre regioni.
Fino a qui prendiamo atto della scarsezza dei contenuti tecnici
del sito dell'USL di Aosta, c'è poi la parte più subdola legata al
fatto che l'azienda dichiara costi virtuali - del resto non
potrebbe essere diversamente visto che stiamo parlando di internet
-, peccato che ci siano costi nascosti o che si vogliono camuffare
per mantenere in servizio gente a contratto, il cui lavoro sarebbe
altrimenti difficilmente spiegabile!
Tutta la rete informatica dell'USL, a quanto ci risulta, è stata
creata da dipendenti interni all'azienda, che all'epoca si
occupavano di questo settore e, a detta dei colleghi, con buoni
risultati, poi alcuni sono stati trasferiti in altri uffici ed
altri invitati ad andare in pensione, così la struttura è stata
smantellata e al suo posto sono spuntati convenzionati esterni a
fior di milioni. Questo non è stato detto nella sua risposta,
Assessore, l'USL non l'ha fornito come risposta. Ecco perché
sostengo che alla fine, paradossalmente, era meglio affidare il
tutto direttamente all'INVA, che aveva già lavorato su questo
progetto, tutto sarebbe stato allora più trasparente, Presidente,
mi rivolgo anche a lei. Il problema pare che sia proprio questo: di
trasparenza all'USL non ne vogliono sapere molto e non solo per
questo fatto, anche per altri fatti che esamineremo in altre
occasioni in questo Consiglio.
Concludo dicendo che ci dichiariamo totalmente insoddisfatti sia
nel merito della risposta, che nel metodo perché l'Assessore è
diventato il portavoce dell'azienda, anche se noi pensavamo fosse
il contrario: che fosse l'Assessore che dava voce all'USL, invece
qui mi sembra che sia l'USL che dia voce all'Assessore.
Ci auguriamo che si comprenda che è giunto il momento di
"tirarsi su i pantaloni" nell'USL e di farli tirare su alla
dirigenza e che, come tutte le altre cose, anche il sito cominci a
funzionare.
