Classificazione
TRASPORTI E VIABILITÀ
Trasporti



Oggetto del Consiglio n. 947 del 17 novembre 2004 - Resoconto
OGGETTO N. 947/XII - Progetti per la realizzazione di pensiline
sulla tratta ferroviaria Aosta/Pré-Saint-Didier.
(Interrogazione)
Interrogazione
Constatato che, ormai da vari anni, due nuove pensiline
realizzate in Comune di Aosta sulla tratta ferroviaria
Aosta/Pré-Saint-Didier rimangono inutilizzabili;
Evidenziato che tale situazione è determinata dal fatto che
la Regione ed il Comune di Aosta non hanno provveduto a realizzare
le modeste opere necessarie per il collegamento pedonale fra le
pensiline ferroviarie e la pubblica strada;
il sottoscritto Consigliere regionale
Interroga
la Giunta regionale e l'Assessore competente per
sapere:
1) se per realizzare il collegamento fra le due citate
pensiline ferroviarie e la strada pubblica sono necessari dei
progetti;
2) se tali progetti sono stati redatti, da chi e sulla base
di quali provvedimenti di incarico;
3) qual è l'importo delle opere che si devono realizzare per
ognuna delle due pensiline e quando verranno realizzate tali
opere.
F.to: Riccarand
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Sarò estremamente rapido, perché è una questione
ben nota e rispondo sulla base delle note fornitemi
dall'Assessorato del territorio perché, come il Consigliere sa,
questo è l'Assessorato incaricato della redazione dell'opera.
Come è spiegato correttamente all'interno dell'interrogazione
medesima, il problema oggi esistente di collegamento delle
pensiline riguarda il collegamento fra le pensiline e la strada. Mi
si chiede ai punti nn. 1 e 2 se sono stati predisposti i necessari
progetti per realizzare gli interventi in questione; la direzione
specifica dell'Assessorato del territorio ha provveduto a
richiedere, con una nota del 19 marzo 2003, l'affidamento dei
servizi di progettazione preliminare, definitiva ed esecutiva. In
particolare, con la deliberazione di Giunta n. 1840 del 12 maggio
2003, è stato affidato l'incarico di progettazione preliminare,
definitiva ed esecutiva all'Ing. Bruno Cerise di Saint-Christophe;
in data 20 novembre 2003 è stato consegnato dallo studio tecnico il
progetto definitivo. Sulla base di tale documentazione, peraltro
già concordata nelle linee generali e già condivisa - così mi dice
la nota che mi è stata data dalla società del gruppo "FS"
competente della "Rete ferroviaria italiana" -, si è provveduto a
richiedere alla stessa, con nota in data 25 novembre 2003, il
relativo parere che, come lei sa, è indispensabile per legge. La
sopraccitata società ha richiesto in data 8 luglio 2004
un'integrazione alla documentazione, quindi faccio notare anche il
tempo intercorso fra il 25 novembre e la risposta dell'8 luglio;
integrazione che è stata prontamente predisposta dal progettista
incaricato e trasmessa immediatamente con nota del 19 luglio 2004.
Nel merito, malgrado i numerosi solleciti informali, peraltro
sempre accompagnati da ampie assicurazioni in merito, "RFI" non si
è ancora espressa.
Tenuto conto di questa situazione grave di stallo, ho
personalmente provveduto a coinvolgere della questione con una nota
del 27 ottobre scorso l'Amministratore delegato di "RFI", Ing.
Moretti, a cui ho fatto presente come gli incontri al vertice delle
diverse società delle Ferrovie dello Stato sono sempre amichevoli e
assai convincenti; molto meno convincente è il comportamento delle
diverse società ferroviarie quando si scende nella concretezza
dello sveltimento di pratiche che, come in questo caso, finiscono
in una sorte di "palude" da cui non escono più, creando situazioni
di imbarazzo e anche di protesta. So che i giovani studenti
provenienti dall'alta Valle, che avrebbero la fermata comodissima
vicino all'Istituto dei geometri, sono in "ebollizione" e si
preparano ad occupare piazza Narbonne; sarò ben lieto di
incontrarli vicino alla piscina di piazza Narbonne, ma devo dire
che dovrebbero andare a protestare a "RFI", perché, per quel che mi
riguarda, le sollecitazioni a "RFI" sono sempre state fatte.
"Qual è l'importo delle opere che si devono realizzare per
ognuna delle due pensiline..."
, l'importo delle opere che si
devono realizzare ammonta complessivamente a 167.611,16 euro, per
cui quella di via Sinaia in totale 101.769 più 13.340 per gli oneri
della sicurezza, con poi IVA e le somme a disposizione, insomma
complessivamente 167.000... costa 38.000 quella di via Sinaia, mi
scuso, e 60.000 quella vicina all'Istituto dei geometri.
"... e
quando verranno realizzate tali opere"
, mi auguro il più in
fretta possibile e spero anche che "RFI" reagisca con rapidità. Da
qui a Natale spero di avere un nuovo incontro con "RFI" su problemi
più complessivi della linea, effettivamente vi sarà ancora un passo
da compiere: una convenzione fra "RFI" e Comune di Aosta per la
manutenzione dei marciapiedi.
Presidente - La parola al Consigliere Riccarand.
Riccarand (Arc-VA) - Ho grosse difficoltà a capire questa
situazione, perché le pensiline sono lì dal 2000, sono state
realizzate da "RFI" nel 2000, quindi loro hanno provveduto a
progettare e a realizzare sul loro sedime le pensiline. È già
sorprendente che a quel momento l'Amministrazione regionale e
l'Amministrazione comunale non si siano preoccupate di prevedere il
raccordo fra queste pensiline e la pubblica strada, perché, se si
fanno solo le pensiline e poi non si fa il raccordo, non si possono
utilizzare. Già questo quindi è un dato che non depone a favore
della lungimiranza e dell'efficacia dell'azione delle pubbliche
Amministrazioni: quella regionale e quella comunale di Aosta;
dopodiché dal 2002 ad arrivare ad oggi sono passati 2 anni, vi sono
state varie sollecitazioni e non siamo neanche arrivati al punto in
cui sono definiti i progetti, che poi sono progetti modestissimi,
nel senso che in via Sinaia si tratta di 3-4 metri, perché la
strada è attaccata, è più complessa la "questione dei geometri" e,
sotto questo aspetto, anche le cifre mi sembrano strane, perché
38.000 euro in via Sinaia e 60.000 per quella vicina all'Istituto
dei geometri... non trovo congruo... perché in via Sinaia è
attaccata alla strada, per i geometri vi sono un centinaio di metri
dalla strada, da via Chambéry alla fermata della pensilina e lì vi
è da costruire un camminamento, vi sono delle recinzioni... quindi
non mi ritrovo neanche in questo tipo di previsione, non mi sembra
congrua.
Prendo atto che qui siamo ancora in "alto mare" per un
intervento che è molto semplice. Dipende da un parere di "RFI"? Può
darsi, intanto "RFI" sicuramente non è contraria, ma poi il ruolo
di "RFI" è del tutto marginale, perché ormai la parte di competenza
"RFI" è la scarpata...
(interruzione dell'Assessore Caveri, fuori microfono)
... sì, ho capito, ma "RFI" non può avere motivi ostativi,
perché ha realizzato lei le pensiline, quindi è un problema solo
burocratico. Quando non vi è un problema sostanziale, ma vi è un
problema solo burocratico, con un'attivazione da parte
dell'Amministrazione regionale, queste cose si dovrebbero risolvere
con molta semplicità.
Faccio poi un altro ragionamento. Ripeto: per quanto riguarda
via Sinaia, è attaccata alla strada, bisogna avere
l'autorizzazione, poi si fanno due gradini ed è a posto; per quanto
concerne il collegamento fra la ferrovia e via Chambéry all'altezza
dell'Istituto dei geometri, per gran parte dell'intervento "RFI"
non c'entra niente, se non forse per i pochi metri a ridosso, ma
non capisco perché non si fa il resto dell'intervento, visto che la
maggior parte dell'intervento riguarda un centinaio di metri su cui
il problema riguarda gli accessi. Non so se vi sono dei privati che
dovranno essere espropriati per parte del loro terreno o l'Istituto
per geometri, quindi vi è anche una procedura di occupazione di
terreni, di espropri; se non si fanno queste cose, fra un paio di
anni saremo ancora qui a parlare di collegamento fra le pensiline e
la pubblica strada. Questa mi sembra una cosa assurda, quindi noi
chiediamo che da parte dei due Assessorati competenti, in
particolare quello dei lavori pubblici... fra l'altro, il
progettista è l'Ing. Bruno Cerise, quindi dovreste avere rapporti
intensi in modo da arrivare a una rapida conclusione di questa
vicenda.
