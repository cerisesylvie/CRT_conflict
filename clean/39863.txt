Classificazione
TRASPORTI E VIABILITÀ
Trasporti



Oggetto del Consiglio n. 2878 del 26 luglio 2017 - Resoconto
OGGETTO N. 2878/XIV - Interrogazione: "Definizione di un
contratto ponte del servizio ferroviario con Trenitalia".
Rosset (Presidente) -
Punto n. 4 all'ordine del giorno.
Ha chiesto la parola l'assessore Restano, ne ha facoltà.
Restano (AC-PNV) -
Alla richiesta "se esiste una bozza di
contratto o un documento proposto da Trenitalia", riferisco che già
il 16 febbraio 2017 Trenitalia ha trasmesso una bozza di contratto
ponte. Poi ci sono stati una serie di incontri e confronti tra i
legali e anche un incontro del sottoscritto con il direttore della
Divisione passeggeri regionale di Trenitalia. Il 25 maggio,
congiuntamente ai dirigenti e funzionari, ho fornito in IV
Commissione consiliare un'illustrazione in merito ai principali
contenuti della bozza di contratto ponte con Trenitalia e il 21
giugno 2017 gli uffici hanno trasmesso a Trenitalia un'ultima
bozza. Devo però dire che l'11 luglio Trenitalia ha rivisto, con un
incremento significativo, il prospetto economico preventivo che
aveva precedentemente consegnato. Ieri, 25 luglio, Trenitalia ha
fornito una nuova bozza che gli uffici stanno esaminando.
Trenitalia aveva chiesto di fare decorrere il contratto ponte dal 1
gennaio 2017, ma la Regione non ha accettato un contratto
retroattivo. Pertanto, qualora si arrivasse a sottoscrivere un
contratto ponte, questo decorrerà dalla data di stipula dello
stesso.
Alla richiesta "a quanto ammonta il costo per
l'Amministrazione", Trenitalia ha fornito il 3 maggio 2017 un
prospetto economico biennale che prevedeva un corrispettivo
unitario, Iva esclusa, per treno/km di 10,47 euro per il 2017 e di
10,68 euro per il 2018. Si tratta di un costo maggiore rispetto a
quello di 8,30 euro previsto nel precedente contratto di servizio
pubblico. Si fa però presente che da un'analisi condotta nel 2016
dalle strutture dell'assessorato regionale, risultavano valori
variabili per quanto riguarda le altre regioni tra i 9,60 e i 12
euro, con una media di 11,70 euro, Iva esclusa. Come ho detto in
precedenza, l'11 luglio Trenitalia ha trasmesso un nuovo prospetto
economico biennale, che ci ha consegnato a mano ieri. Tale
prospetto prevede un corrispettivo unitario treno/km di 12,57 euro
per il 2017 e di 12,64 euro per il 2018. Si tratta di un aumento
del 20 percento rispetto al prospetto economico consegnato a
maggio, che porta a un incremento dei costi, rispetto al contratto
attuale, per un valore stimabile in 6 milioni 947 mila 600 euro,
Iva inclusa. A tale proposito, il 14 luglio l'assessorato ha
chiesto un parere legale, per accertare se vi siano i presupposti
per la stipulazione del contratto ponte e che la stessa non
indebolisca la posizione della Regione nel contenzioso in corso con
Trenitalia.
Per quanto riguarda la domanda, se "è stata richiesta e
ottenuta, nelle more del nuovo contratto di servizio, la riapertura
delle biglietterie precedentemente chiuse", puntualizzo che, nel
rispetto dell'ordine del giorno n. 21 del 14 dicembre 2016,
l'assessorato fin da subito ha portato avanti queste istanze.
Tralascio tutte le fasi interlocutorie che sono avvenute dal 14
dicembre a oggi. Dopo molte discussioni e interlocuzioni, la
Regione è riuscita a reinserire nelle ultime bozze di contratto
ponte la riapertura della biglietteria di Pont-Saint-Martin e il
mantenimento in servizio di quelle di Aosta e di Verrès. La Regione
ha chiesto a Trenitalia che la riapertura della biglietteria di
Pont-Saint-Martin non comporti, come l'impresa ferroviaria aveva
prefigurato, la riduzione dei turni di servizio attualmente
garantiti presso la stazione di Aosta.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Questa interrogazione, come è stato
ricordato nella risposta, trae origine dall'audizione che abbiamo
avuto il 25 maggio. Ormai sono trascorsi due mesi da quando, con la
solita politica degli annunci, ci era stata detto: siamo pronti a
chiudere il contratto ponte; ci sono alcuni dettagli da verificare,
ma siamo ben messi. A due mesi di distanza, come su tanti altri
dossier
, siamo completamente in alto mare. Ma non solo: il
collega Restano ci dice che invece dei 10,50 euro di cui si era
detto, oggi Trenitalia ci chiede 12,60 euro, con un incremento del
20 percento.
Io credo che questi problemi non tocchino Chatrian - che ora
vedo seduto in aula allo scranno dei parlamentari, mentre sta
delineando scenari futuri - ma se io fossi nell'Assessore al
bilancio, sarei terrorizzato dalle parole che ha utilizzato
l'Assessore ai trasporti, commissariato dal comitato "Valle d'Aosta
riparte". Lo dico rispetto alle valutazioni che stiamo facendo: i
dirigenti il 25 maggio ci hanno detto che, anche nell'ipotesi di
10,50 euro, ci mancano 2 milioni per l'anno 2017. Ora, la fortuna
vuole che il contratto ponte si allontani, ma se noi lo chiudessimo
ad agosto, il collega Chatrian dove li trova i soldi per pagare il
contratto ponte? Nella variazione di bilancio, perlomeno quella che
è passata in Commissione, non c'è un euro per il servizio dei
trasporti ferroviari. Non avete messo niente! Non solo: se questo
contratto ponte vale per il 2018, di milioni ne dovrete trovare
molti di più! Io adesso dovrei rifare i calcoli. Il collega Restano
dice che, rispetto ai 10,50 euro, c'è un aumento di 6 milioni di
euro! Quindi - con tutte le notizie che sono state date sulla
Aosta-Pré-Saint-Didier e su quello che costa - se noi oggi
dovessimo fare così a naso i conti, la Aosta-Pré-Saint-Didier
costerebbe. Signorsì, collega Morelli: 3,5 milioni di euro! Perché
c'erano 270 mila chilometri all'anno prima della chiusura: lei va a
moltiplicare per 12,7 e vedrà che trova quel calcolino, con l'Iva
al 10 percento.
Qua ormai è il momento degli
spot
. Basta dire: un'ora e
mezza per andare a Torino; forse arriviamo anche a New York. Di
scientifico non c'è niente. Ormai siamo completamente in una
navigazione a vista.
Voce fuori microfono
Certo, nove anni, collega Morelli! E voi ne metterete altri
nove, ma non concluderete nulla! Lo dimostra il fatto che, in una
situazione di monopolio, siete venuti con lei che fa da garante due
mesi fa e ci avete detto che 8,30 euro è il costo al chilometro,
che è contestato; ci hanno proposto 10,50 euro. A due mesi di
distanza venite e ci dite che c'è un 20 percento di aumento: 12,70
euro! Il dirigente dell'assessorato dice in Commissione - perché
bisogna leggere e bisogna poi metabolizzare - che "c'è un approccio
stravagante. Il rischio d'impresa con Trenitalia non esiste più",
nel senso che Trenitalia ci addebita tutti i costi, ci addebita il
rendimento d'impresa e noi, come dei babbioni, paghiamo alla fine.
Io passavo per colui che doveva bisticciare, ma voi che non
bisticciate, cosa fate?
