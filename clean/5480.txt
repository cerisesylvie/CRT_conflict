Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 475 del 5 aprile 1984 - Resoconto
OGGETTO N. 475/VIII - CONCESSIONI ATIPICHE DI GENERI
CONTINGENTATI IN ESENZIONE FISCALE. (Interpellanza).
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
VISTO l'allegato elenco tratto da un settimanale locale di
persone private, enti, associazioni, ecc., tutte beneficiarie, in
deroga alle normali assegnazioni, nonché ai vigenti regolamenti, di
concessioni di generi contingentati in esenzione fiscale (benzina
e/o gasolio);
CONSIDERATO che sembra assurdo si sia potuto procedere a
simili elargizioni senza alcun criterio di pubblico interesse,
giungendo a gratificare persone e personalità "ad personam" proprio
in presenza della accertata non disponibilità di eccedenza;
RITENUTO violato il disposto regolamentare sulle assegnazioni
dei buoni carburante, con l'aggravante che si e proceduto a
regalie, quando i dati ufficiali sul parco automezzi davano ben
altri riscontri sulla effettiva disponibilità (per non dire penuria
accertata);
ACCERTATO che da un lato sono stati discriminati i cittadini
comuni sia sulla quantità dei buoni elargiti, sia sul tipo di mezzi
per i quali non sarà possibile addivenire ad una assegnazione;
il sottoscritto Consigliere regionale
INTERPELLA
la Giunta regionale per sapere:
1) in quali casi l'Assessore competente ha provveduto a
distribuzioni atipiche malgrado il parere contrario e la diffida
del Capo servizio e degli uffici responsabili;
2) come sono state conteggiate le presunte eccedenze, quando
tutti i dati in possesso dell'Assessorato dimostravano una penuria
di buoni rispetto alla evoluzione accertata del parco
automezzi;
3) chi ha personalmente autorizzato la stampa di buoni di
benzina in sovrannumero rispetto al fabbisogno previsto per la
distribuzione;
4) dove sono finiti i buoni stampati in sovrappiù;
5) come viene giustificata la passività di ca 10 milioni di
litri di benzina, da parte dell'Amministrazione regionale, in
relazione alla dichiarata eccedenza che starebbe alla base delle
regalie;
6) qual e allo stato dei fatti, ed alla luce dell'effettivo
quantitativo in assegnazione alla Regione Valle d'Aosta il
contenzioso documentabile in essere tra la Regione stessa e
l'Associazione dei distributori di carburante;
7) come vengono motivati fiscalmente i passivi ormai accertati e
configurati come acconti sui presunti futuri aumenti in
assegnazione sia da parte della Regione che da parte
dell'Associazione distributrice di carburanti;
8) in che modo e con quali criteri sono avvenuti i conguagli, e
quale riscontro hanno nella documentazione ufficiale
dell'Assessorato;
9) se i membri della Giunta regionale abbiano fruito, e a che
titolo, di assegnazioni straordinarie di buoni benzina computabili
tra le presunte "eccedenze" di cui sopra.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Ci troviamo di fronte ad uno degli
argomenti più scottanti di questo inizio di legislatura.
Insieme al problema del Casinò di Saint-Vincent, il problema dei
buoni di benzina è oggetto di verifica da parte della
Magistratura.
Pregherei l'Assessore di rispondere in modo completo alle varie
domande che ho posto nella mia interpellanza, anche perché essendo
coinvolti nell'affare alcuni esponenti della Magistratura di Aosta,
certamente la questione è già a conoscenza della Procura generale
di Torino; pertanto le risposte che verranno date saranno oggetto
di attenta analisi da parte della Procura di Torino.
Inoltre, prego l'Assessore di rispondere ad un quesito che
ritengo importante, soprattutto per i cittadini della Valle
d'Aosta, cioè: nella situazione in cui ci troviamo oggi, si prevede
per il secondo semestre del 1984 la distribuzione normale dei buoni
carburante, oppure si prevede una riduzione del quantitativo, o nel
peggiore dei casi, una assoluta eliminazione del quantitativo del
secondo semestre?
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Vi sono argomenti che
solleticano l'attenzione morbosa dell'opinione pubblica ed altri,
magari molto più seri, che hanno meno capacità di attrazione: qui
siamo nel primo caso.
Allora diamo la prima risposta che non era prevista ma che è
stata formulata verbalmente, cioè il quesito che si pone il
cittadino per sapere se avrà o meno la benzina nel secondo
semestre.
La risposta più precisa che posso dare è che non lo so dire, in
quanto è in fase di trattativa la richiesta di aumento di 100.000
ql. cioè dei 350.000 di assegnazione attuale ai 450.000 per potersi
adeguare all'aumento del parco vetture che negli ultimi cinque anni
si è verificato nella nostra Regione ed all'aumento della
cilindrata media.
Dopo gli incontri che ho avuto al Ministero delle Finanze con il
Direttore Generale delle Dogane, la pratica è passata all'ufficio
legislativo del Ministero delle Finanze ed adesso si trova
all'ufficio legislativo del Ministero del Tesoro per la
copertura.
Stanno marciando parallelamente due relazioni, una del Ministero
delle Finanze, il quale essendo il Ministero addetto
all'approvvigionamento dei mezzi finanziari dello Stato deve dire
qual è, in cifra, il mancato introito per lo Stato dovuto a questa
legge, e poiché lo Stato prima incamera e poi ci devolve i 9/10,
secondo l'impostazione del Ministero delle Finanze la cifra totale
che viene a non avere introitato è pari a 10/10 della imposta di
fabbricazione.
In effetti la nostra relazione specifica che lo Stato, secondo
noi, perde ca. 650 milioni, mentre per lo Stato 100.000 ql.
rappresentano esattamente tutti i 10/10, cioè c'è una differenza
netta di ca. 6 miliardi fra la nostra relazione e la loro.
Adesso avremo un intervento nei confronti del Ministero del
Tesoro dopodiché la proposta di legge andrà in sede politica,
quindi non sappiamo se con l'iter che hanno le procedure siamo in
grado di arrivare in tempo.
L'attuale disponibilità è tale da garantire la copertura del
3°trimestre 1984, per cui si procederà comunque alla distribuzione
del 3° trimestre, cosi come era avvenuto lo scorso anno, quando
alla fine del 1983, avevamo circa 100.000 ettolitri di benzina
mancante di copertura di esenzione fiscale.
Per quanto riguarda invece le risposte alle domande del
Consigliere Aloisi, devo farle precedere da una informazione che
ritengo importante: la Magistratura ha chiesto tutti gli atti
inerenti la distribuzione straordinaria di carburante dal 1975 al
31.12.1983; alla Magistratura sono stati consegnati tutti i
documenti in nostro possesso.
Quindi esiste un'indagine, e certi dati sono a conoscenza della
Magistratura.
Prima risposta: devo dire che il dirigente del settore dichiara
che ogniqualvolta l'Amministrazione ha concesso assegnazioni
atipiche di carburante - per usare il termine del Consigliere
Aloisi - lo ha fatto in base a considerazioni il cui merito
l'ufficio zona franca non poteva valutare. Quando era il caso,
l'ufficio zona franca ha dichiarato la non disponibilità di
contingente.
Va anche detto che il regolamento non dice "non disponibilità"
ma dice "compatibilmente con la disponibilità", quindi non è detto
che se non vi è disponibilità l'assegnazione non si può dare: c'è
una compatibilità che la Giunta deve valutare.
Seconda risposta: l'ufficio non ha mai conteggiato le presunte
eccedenze: l'ufficio ha regolarmente segnalato le periodiche
ricorrenti insufficienze del contingente, proponendo richieste di
assegnazioni allo Stato come quella prevista dalla legge che questo
Consiglio ha votato nel mese di ottobre scorso. Quindi nel 1983 non
esisteva una penuria di buoni, ma eventualmente di contingente.
Terza risposta: la stampa dei buoni è fatta dall'ufficio, cioè è
un fatto tecnico. I buoni vengono stampati tenendo conto dei
presunti fabbisogni annuali e non in base ai contingenti.
La quarta risposta si collega alla precedente: i buoni non
distribuiti vengono conservati nei magazzini regionali per cinque
anni.
Quinta risposta: il disavanzo del contingente è quello già noto,
cioè esattamente 9 milioni 796 mila lire, circa 98.000 ettolitri.
L'Ufficio dice che non ha mai dichiarato eccedenze quando queste
non esistevano; ripeto ancora che il regolamento dice "vista la
disponibilità".
Sesta risposta: se per Associazioni distributori si intende
parlare di società petrolifere, se per contenzioso documentabile si
intende la benzina in esenzione da assegnare alle società in base
agli anticipi concessi, il dato è quello detto sopra, cioè abbiamo
un contenzioso di 98.000 ettolitri, che risulta dalle
reversali.
Settima domanda: le Associazioni distributrici di carburante
iscrivono nei loro bilanci, nella colonna passività, le
anticipazioni di benzina che hanno dato alla nostra Regione,
complessivamente quei 98.000 ettolitri (28.000 hl. nell'82 e 70.000
nell'83), la Regione li conteggia come anticipazione.
Ottava risposta: l'Amministrazione regionale ha un debito verso
le società petrolifere che può essere sanato solo distribuendo un
minor numero di buoni, così da consentire un rientro degli anticipi
effettuati nel 1983. Pertanto i conguagli dovrebbero avvenire nel
corso dell'anno, in base alla quantità di prodotto anticipato
individuabile dal rapporto fra buoni versati e prodotto agevolato
non sdoganato.
Nel corso del 1982 erano stati venduti nella nostra Regione 643
mila ettolitri di benzina, mentre noi avevamo una disponibilità di
473 mila ettolitri di benzina, che corrispondono a 350.000 ql.
(visto che il peso specifico è 0,723).
La differenza fra quello che è venduto a prezzo pieno e quello
che è venduto a prezzo agevolato, cioè con esenzione fiscale,
rappresenta la quota su cui le società che hanno anticipato possono
rivalersi.
Ultima risposta: non risulta che membri della Giunta abbiano mai
usufruito di assegnazioni straordinarie.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Mi considero soddisfatto eccetto che
per l'ultima domanda, che probabilmente non è stata posta in modo
corretto: mi riferivo alle concessioni ordinarie, non solo alle
straordinarie. Se può darmi una risposta in questo senso, non ho
altro da chiedere.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI - (Féd. DP-UVP):
Ogni membro della Giunta che
ha la vettura e la patente ha diritto all'assegnazione
ordinaria.
