Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3772 del 9 maggio 1988 - Resoconto
OGGETTO N. 3772/VIII - APPROVAZIONE DI UNA BOZZA DI
CONVENZIONE DA STIPULARE CON L'ENTE PARROCCHIA DI LA SALLE - CASA
FAMIGLIA - RIPOSO ANZIANI DI LA SALLE, AI SENSI E PER GLI EFFETTI
DELLA LEGGE REGIONALE 15 GENNAIO 1987, N. 3.
PRESIDENTE:
Do lettura della deliberazione in
oggetto:
IL CONSIGLIO
- richiamata la legge regionale 15 gennaio 1987, n.
3;
- visto il parere della IV Commissione consiliare
permanente;
DELIBERA
1°) di approvare la sottoriportata bozza di convenzione e
relativo protocollo di intesa allegato con l'Ente "Parrocchia di La
Salle - Casa Famiglia - Riposo Anziani di La Salle", demandando la
sottoscrizione al Presidente della Giunta regionale;
2°) di approvare ed impegnare la spesa di £. 94.000.000
(novantaquattromilioni) imputando la stessa:
- quanto a £. 89.000.000 (ottantanovemilioni) sul capitolo
42705 del bilancio di previsione della Regione per l'anno 1988
"Contributi alle istituzioni private e agli enti morali nelle spese
di gestione di Case di Riposo convenzionate per anziani ed
inabili";
- quanto a £. 5.000.000 (cinquemilioni) sul capitolo 42706
del bilancio di previsione della Regione per l'anno 1988
"Contributi alle istituzioni private ed agli enti morali nelle
spese di adeguamento delle attrezzature e di manutenzione
straordinaria di Case di Riposo convenzionate per anziani ed
inabili";
3°) di stabilire che alla liquidazione del contributo si
provveda:
a)
a rate bimestrali posticipate per quanto attiene
all'articolo 2 della convenzione;
b)
su presentazione di idonea documentazione atta a
dimostrare le spese sostenute per quanto attiene agli articoli 3, 4
e 10 della convenzione;
4°) di stabilire che al pagamento si provveda ai sensi
dell'articolo 58 della legge regionale 7 dicembre 1979, n.
68.
CONVENZIONE
(...omissis...)
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ho chiesto la parola per due motivi.
Innanzitutto perché voglio presentare un emendamento per chiedere
di elevare da 130.000 a 200.000 la somma da lasciare a disposizione
degli ospiti; si tratta di una battaglia che ho già fatto anche in
altre occasioni.
Vorrei chiedere, inoltre, una rettifica formale, in quanto, a
mio parere, nel protocollo d'intesa c'è un errore, nel senso che,
mentre il Presidente della Giunta regionale, in calce al documento,
è indicato con il suo nome e cognome, al nome del Presidente
dell'Ente Parrocchia di La Salle è aggiunto un "don" che, secondo
me, contrasta con lo spirito della separazione tra Stato e Chiesa.
Chiedo, pertanto, se sia possibile togliere l'appellativo "don" dal
protocollo d'intesa.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
L'emendamento che ha proposto il
Consigliere Sandri non è da noi accettato, in quanto l'importo
indicato è stato deciso per tutte le microcomunità e per tutte le
altre case di riposo convenzionate con l'Amministrazione regionale,
altrimenti dovremmo cambiare l'importo per tutte. Questo,
ovviamente, lo si potrà fare alla fine dell'anno, ma per tutti,
quando si stanzieranno i fondi per l'anno prossimo, così come già è
stato fatto nello scorso mese di novembre dal Consiglio regionale,
che ha approvato lo stanziamento di 130.000 pro capite. Sarebbe
scorretto, pertanto, aumentare quella cifra adesso, solo per gli
anziani della casa di riposo di La Sale.
PRESIDENTE:
Do lettura dell'emendamento proposto dal
Consigliere Sandri:
EMENDAMENTO
"Al II comma dell'art. 1 della convenzione, la cifra 130.000
è sostituita con la cifra 200.000".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 25
Votanti: 25
Favorevoli: 5
Contrari: 20
Il Consiglio non approva
PRESIDENTE:
Se nessuno chiede la parola, pongo in
votazione la deliberazione in oggetto nel testo originale.
ESITO DELLA VOTAZIONE
Presenti: 25
Votanti: 25
Favorevoli: 24
Contrari: 1
Il Consiglio approva
