Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 2000 del 6 aprile 2016 - Resoconto
OGGETTO N. 2000/XIV - Approvazione di mozione: "Adesione
della Regione all'accordo interregionale tra le Regioni del Nord
per l'incremento del prelievo legnoso in ambito boschivo".
Viérin M. (Presidente) -
Punto n. 51 all'ordine del
giorno, la parola al collega Nogara per l'illustrazione. Prego.
Nogara (UVP) -
Circa una ventina di giorni fa, navigando
su Internet - e le dico Assessore, stavo cercando tutt'altro,
notizie sul PSR e su altri temi - sui siti della Confagricoltura mi
sono imbattuto in questa notizia: "Firmato l'accordo sul prelievo
legnoso tra Regioni del Nord e operatori della filiera".
Mi è subito venuto in mente di quando, all'inizio di questa
legislatura, ero stato ben impressionato da una voce del programma
di maggioranza, dove si parlava di investire nella trasformazione,
nella promozione e nella commercializzazione dei prodotti
forestali. Allora ho cercato un po' su tutti i siti, sono andato
subito su "Sherwood" che è una rivista che parla sempre delle
innovazioni o delle notizie sul legname e su tanti altri siti, dove
si parla di questo accordo stipulato tra Piemonte, Lombardia,
Veneto, Friuli, Liguria, Emilia-Romagna e Umbria, che sono le
Regioni promotrici di questa iniziativa.
Devo dire che mi sono un po' stupito che non ci fosse la Valle
d'Aosta, anche per quello che le ho detto prima. Ho pensato che non
interessasse, però mi faceva strano, visto che potrebbe essere il
modo per migliorare un po' il nostro patrimonio forestale. Io non
dico che quell'accordo sicuramente risolva tutti i problemi, però
può essere un aiuto per il nostro settore forestale, anche perché
approfondendone la lettura, si nota che evidenzia aspetti
interessanti.
Addirittura si afferma che oggi quasi il 90 percento delle
materie prime legnose necessarie alle nostre industrie di mobili,
ma anche utilizzate come fonti energetiche, sono importate. Allora
è chiaro che se si riesce a fare cartello tra un certo numero di
Regioni e, a seconda delle Regioni, si forniscono delle latifoglie,
degli abeti, a me viene in mente che qui in Valle d'Aosta vi sono
larice e pino cembro, essenze difficilmente reperibili in queste
Regioni che hanno firmato l'accordo, per cui ci potrebbe anche
essere un interesse e può essere una cosa buona.
Allora, come mi chiedevo, non so se è una iniziativa che vi è
sfuggita o che non interessa.
Visto che in tutte le notizie che vengono date si dice che
queste sono le Regioni promotrici di questa iniziativa, che è
aperta a tutte le Regioni italiane che vogliono entrare in questo
accordo, con questa mozione vorremmo capire se c'è un interesse da
parte dell'Amministrazione per un'iniziativa del genere.
Presidente -
Chiudiamo la discussione generale, per la
replica, Assessore Testolin.
Testolin (UV) -
Solo una breve disamina dell'argomento
che è stato trattato, per poi arrivare alla conclusione di questa
proposta. L'accordo tra le Regioni promotrici trova origine già nel
corso del 2014, quando gli Assessori competenti in materia
forestale delle Regioni Lombardia e Friuli Venezia Giulia accolsero
la richiesta di Federlegnoarredo - come probabilmente ha potuto
verificare anche lei dal documento - per la definizione di un
accordo sul prelievo legnoso in ambito boschivo nell'ottica di una
sempre maggiore gestione forestale sostenibile.
Successivamente, nell'ambito territoriale di interesse l'accordo
è stato esteso dal capofila, Regione Lombardia, anche alle altre
Regioni Emilia-Romagna, Veneto e Piemonte, già interessate da un
accordo interregionale in materia di pioppicoltura sottoscritto a
Venezia nel gennaio del 2014 dove noi, evidentemente, non eravamo
stati presi in considerazione. La Valle d'Aosta, sia evidentemente
per i modesti volumi di legname immessi sul mercato sia perché è
obiettivamente un po' a margine della grande industria, oltre che
chiaramente non interessata dalla coltivazione del pioppo, non è
stata coinvolta in questa prima fase del neonato accordo tra queste
Regioni, che da un punto di vista dell'importanza, soprattutto per
il pioppo, erano più legate. Tale accordo intende anticipare. a
livello delle Regioni coinvolte, alcune azioni in corso di
definizione presso il tavolo nazionale sulla filiera foresta-legno,
istituito con decreto ministeriale del 2012, che si prefigge tra
l'altro la promozione del
made in Italy
anche per il
comparto legno, così come per altre attività soprattutto
nell'agroalimentare. L'obiettivo di tale accordo sarebbe pertanto
quello di accelerare le azioni di competenza delle Regioni per
l'utilizzo della risorsa legnosa.
A questo proposito, sottolineiamo come l'accordo è coerente con
la strategia forestale nazionale definita dal programma quadro del
settore forestale, che ha visto le competenti strutture del nostro
Assessorato regionale presenti e direttamente coinvolte nella
stesura del documento riferito al quadro nazionale sulle misure
forestali per lo sviluppo rurale 2014/20.
Quindi diciamo che c'è stato un coinvolgimento a livello
nazionale, di cui questo accordo che stiamo trattando adesso, è un
po' figlio. Atto che ha costituito una base importante anche per la
predisposizione del
set
di misure forestali contenute nel
PSR 2014/20 della nostra Regione, quindi quella possibilità di
andare a incentivare giustamente tutta una serie di attività anche
sul nostro territorio, proprio per la valorizzazione della
foresta.
In questo contesto, si inseriscono altre iniziative in avanzata
fase di studio da parte dell'Assessorato che si vogliono brevemente
ricordare e sottolineare, per dimostrare che c'è comunque
attenzione compatibilmente alle risorse del settore. In linea con
gli impegni prioritari contenuti nell'accordo, si vogliono
richiamare le iniziative concrete per la promozione e la gestione
dei boschi - anche attraverso imprese private della filiera
foresta-legno e l'aggregazione a livello gestionale delle proprietà
forestali - che saranno sostenute mediante le risorse previste a
tale scopo dal PSR che abbiamo approvato e, sebbene non
strettamente collegate all'accordo, le azioni per promuovere la
formazione e l'aggiornamento degli operatori boschivi, attraverso
un provvedimento di prossima presentazione per rafforzare i
controlli, la tutela del lavoro boschivo regolare e del commercio
legale del legno.
Questa brevissima panoramica delle iniziative in corso per
sottolineare l'interesse che, giustamente, così come sollecitato
anche dal collega nella sua mozione, l'Amministrazione vuole avere
per cercare di sviluppare tutte le azioni che possono aiutare il
settore nel rispetto della sostenibilità della gestione forestale.
E pertanto sono e verranno ulteriormente verificati gli impegni in
argomento proprio relativamente a questo tipo di iniziativa, al
fine di addivenire ad una ragionata adesione anche da parte della
nostra Regione.
Peraltro, come già sottolineato dal collega Nogara, il documento
firmato dalle Regioni che lo hanno promosso, è stato volutamente
lasciato aperto per permettere a chi avesse interesse di
aderirvi.
Con questo siamo assolutamente favorevoli ad accogliere questo
tipo di mozione, il nostro voto sarà in questa direzione, e
l'impegno sarà quello di andare a sottolineare l'importanza della
risorsa boschiva per quanto ci concerne e attraverso gli strumenti,
in primis
il PSR, che abbiamo a disposizione per dare nel
breve avvio a questo tipo di attività.
Presidente -
La parola al Consigliere Nogara.
Nogara (UVP) -
La ringrazio, Assessore, per la sua
risposta. Sono contento che abbiate preso in considerazione anche
questa sollecitazione, per il fatto che secondo me non è certo
quello che aiuterà in modo essenziale la silvicoltura in Valle
d'Aosta, però può dare un piccolo aiuto.
Comunque io vorrei farle una segnalazione, Assessore. Secondo
noi il settore selvicolturale qui in Valle d'Aosta forse è stato un
po' dimenticato e allora bisognerebbe porvi nuovamente un po' più
di attenzione. Io le faccio solo un quadro di com'era organizzato.
All'interno del Corpo forestale valdostano c'erano degli istruttori
selvicolturali che facevano dei corsi continui al personale
forestale, c'erano i
bûcherons
, personale specializzato, che
seguivano attentamente le squadre forestali. Per quello che ne so,
perché lo conosco abbastanza bene, il settore selvicolturale come
istruttori sta andando un po' a morire. Forse è rimasto ancora uno
specializzato in selvicoltura, non sarebbe male magari organizzare
all'interno del Corpo forestale qualche corso per specializzare
qualche forestale che possa dare delle indicazioni. Ma non solo ai
forestali. Qua è importante che vengano formati o aiutati anche i
privati che magari vogliono fare degli interventi nei boschi,
essere seguiti in qualche modo. È sempre il solito discorso che si
fa, non è che l'Amministrazione debba fare lavori per tutti, però
se riuscisse a supportare in qualche modo anche il privato, non
sarebbe male. Allora le chiedo se fosse possibile magari dare di
nuovo un'occhiata a questo settore, che secondo me negli ultimi
anni è stato un po' dimenticato. E quello che mi stupisce, è che
comunque non si perde occasione per dire che si vuole sviluppare in
Valle d'Aosta il settore selvicolturale. Se non si comincia dalla
formazione, mi dispiace, ma non si va da nessuna parte.
Presidente -
Possiamo procedere alla votazione.
Presenti: 30
Votanti: 30
Favorevoli: 30
Il Consiglio approva all'unanimità.
