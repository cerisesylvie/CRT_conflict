Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 875 del 25 luglio 2019 - Resoconto
OGGETTO N. 875/XV - Interpellanza: "Effettuazione di
controlli sul corretto svolgimento del servizio di trasporto
disabili da parte delle ditte aggiudicatrici".
Rini (Presidente) -
Punto 28 all'ordine del giorno. La
parola al collega Cognetta.
Cognetta (MOUV')
- Con questa interpellanza faccio un po'
il punto della situazione dell'appalto relativo al trasporto dei
disabili in Valle D'Aosta. Questo appalto è un collegato
dell'appalto più generale del trasporto pubblico locale, è stato
sottoscritto in data 10 ottobre 2011 con un raggruppamento di ditte
fra cui la Vita, la Savda di allora e la Tundo. È successo che sui
giornali abbiamo visto in questi ultimi tempi una serie di
questioni relative alla gestione di detto appalto e a lamentele a
volte anche importanti da parte di alcuni utenti, quindi mi sono
premurato di vedere com'è la situazione dell'appalto stesso.
Ho trovato all'interno della documentazione che mi è stata
trasmessa dagli uffici una serie di punti che ho riportato
all'interno dell'interpellanza. In particolare ce ne sono alcuni
che riguardano l'elenco dei mezzi che devono essere utilizzati e
che tipo di caratteristiche devono avere, il numero di autisti e le
modalità contrattuali che devono essere rispettate rispetto
all'appalto stesso, in particolare su questo punto è scritto
chiaramente che bisogna utilizzare il contratto collettivo
nazionale di settore rispetto ai lavoratori impegnati in questo
appalto. Altra cosa importante, che si è discussa anche all'interno
di quest'aula, riguarda la formazione continua che deve essere
messa in atto verso gli autisti e che fa parte dell'appalto stesso.
Tra l'altro, era una miglioria l'impegno da parte di queste società
a fare una serie di attività di formazione specifica a chi avesse
fatto il lavoro di autista. Poi c'erano questioni relative
all'anzianità dei mezzi e alla manutenzione tecnica, con delle
schede specifiche di segnalazione guasto che dovevano essere messe,
diciamo così, a verbale rispetto ai vari accadimenti. Lo stesso
vale per gli interventi di pulizia dei mezzi, che doveva essere
fatta sia in modo periodico che in maniera approfondita, a seconda
dei casi. E via via una serie di altri passaggi tecnici. Io cosa ho
fatto? Ho prima chiesto la documentazione relativa all'appalto e,
letta la stessa, ho chiesto poi specifici documenti rispetto al
numero di mezzi, chi erano gli autisti impegnati...
Scusi, Presidente, se può chiedere un po' di silenzio all'aula
per piacere!
Presidente -
Chiedo davvero all'aula di fare un po' di
silenzio, perché si fa fatica a seguire.
Cognetta (MOUV')
- Grazie, Presidente.
Dicevo, su questi punti successivamente chiesti mi è stato
risposto dall'ufficio competente, dal dirigente competente, che il
registro dei guasti, il registro relativo alla pulizia, l'elenco
dei mezzi, l'elenco delle certificazioni degli autisti, piuttosto
che tutte quante le altre questioni tecniche, erano state richieste
a sua volta all'associazione d'impresa che sta svolgendo l'appalto
e io a oggi non ho ancora ricevuto nulla. Mi spiego, non ho
ricevuto nessun documento relativo né alla formazione, né alla
gestione dei guasti, né alla pulizia dei mezzi, né ai contratti, né
ai mezzi che sono utilizzati; insomma nulla. Però sono tutte cose
che, tengo a precisare, sono specificatamente richieste e descritta
all'interno dell'appalto stesso.
A questo punto, visto che a oggi non ho ancora ricevuto nulla,
interpello l'Assessore competente per sapere quanto è stato
controllato questo appalto negli ultimi nove anni. Io credo che
parte di questa documentazione dovesse essere già negli uffici
dell'assessorato stesso, ma a quanto pare non c'è. Secondo, se il
dirigente che dovrebbe controllare questo appalto ha per caso
ricevuto un premio di risultato rispetto alla gestione dell'appalto
stesso; chiedo se lo ha ricevuto o se non lo ha ricevuto. Se
ovviamente l'Amministrazione è a conoscenza delle mancanze rispetto
a vari passaggi, a cominciare dalla formazione sicuramente, ma per
quanto riguarda la manutenzione, per quanto riguarda gli strumenti
utilizzati all'interno dei mezzi, per quanto riguarda la vetustà
dei mezzi e così via, se c'è una documentazione relativa a tutto
questo. Soprattutto, infine, chiedo all'assessore attuale - visto
che di assessori se ne sono succeduti tanti in questi anni,
sinceramente non me la sento di attribuire a un unico assessore, a
parte magari a quello che ha fatto l'appalto inizialmente, ma
questo è un altro discorso - se ha intenzione di dire al dirigente
di effettuare attività di controllo specifica su questo punto
dell'appalto. Anche perché, mi preme sottolineare un ulteriore
passaggio molto importante all'interno dell'appalto stesso: ci sono
delle penali tra cui una di quelle previste è il fatto che, qualora
a una richiesta di documentazione non venisse risposto per tempo,
si applica una penale di 100 euro per ogni giorno di ritardo. Non
so se si debba applicarla dal 2011 o da quando ho fatto io la
richiesta. Spero non sia da quando ho fatto la richiesta, perché
vorrebbe dire che allora non sono mai stati chiesti questi
documenti alle ditte.
Presidente -
Per la risposta, la parola all'assessore
Bertschy.
Bertschy (AV)
- Innanzitutto grazie per non addossarmi le
responsabilità di tutto il settore trasporti degli ultimi anni, ma
solo di questi mesi. È una delega pesante già di per sé stesso e
quindi, se posso tantomeno assumermi le responsabilità della mia
parte di percorso, non può che farmi piacere. Al di là di questo,
credo che l'attenzione che si sta dando in questo periodo
all'appalto e alla gestione del servizio per disabili sia da
considerare, per quello che mi riguarda, positiva nella misura in
cui probabilmente allora, nel 2011, la sensibilità, l'attenzione e
anche un po' la visione di organizzazione del servizio non era
sicuramente quella che poi negli anni è cresciuta. Quindi ben
vengano iniziative che ci portano a migliorare l'attenzione sul
dossier.
Per metodo di lavoro io semestralmente chiedo ai dirigenti di
relazionare sulle varie attività e su questa stiamo facendo le
nostre verifiche con una visione di prospettiva. Come mi è capitato
di dire al collega Manfrin, che ha portato già altre iniziative in
aula, l'appalto va in scadenza nel settembre 2021 e bisogna
lavorare dall'autunno per costruire l'appalto nuovo, anche perché
poi i tempi di assegnazione sappiamo quali sono. Credo che sarà
opportuno raccogliere la collaborazione che si vorrà dare a partire
dall'aula, unire le associazioni che rappresentano le persone con
disabilità e le aziende che avranno voglia di dare un contributo e
provare a costruire un progetto con uno sguardo nuovo a partire da
quello che si è detto più volte: la formazione e l'attenzione che
va data alle persone che trasportiamo è un'attenzione ancora
diversa rispetto al normale trasporto pubblico. In questa direzione
si lavora per il futuro, mentre per l'immediato organizzeremo dopo
ferragosto - purtroppo non siamo riusciti prima per i tempi -
quella riunione che è stata dichiarata in aula e credo che, se sarà
di suo interesse collega Cognetta, la partecipazione evidentemente
sarà rivolta a chi avrà piacere di esserci.
Per venire al tema dell'appalto, stiamo parlando di un valore di
circa 2 milioni di euro l'anno. Sappiamo più o meno i numeri che
rappresenta: circa 300 servizi al giorno, 7000-8000 servizi al
mese, circa 80 mila servizi all'anno. Sul valore economico e anche
sul valore complessivo dell'appalto si possono dire tante cose. È
giusto verificare come le cose sono state controllate negli anni.
Diciamo però che un pochettino di dispiacere c'è, perché purtroppo
basta una notizia negativa per cambiare la valutazione delle cose
che si fanno, anche delle tante cose che funzionano. Purtroppo ogni
tanto i problemi ci sono; sarà che è aumentata l'attenzione. Ho
ricevuto anch'io ieri per messaggio una segnalazione di un problema
che è pervenuto, quindi si sta in questo senso probabilmente
allargando l'attenzione e, ripeto, per me non può che essere
positivo.
Vengo alla risposta a "se l'appalto citato in premessa, durante
lo svolgimento di questi nove anni, è stato controllato in modo
puntuale ed esaustivo". Salto i numeri che ho detto prima. I
reclami che pervengono sono alcuni al mese, per lo più riferibili a
ritardi nell'effettuazione dei servizi. Si tenga tuttavia presente
che i mezzi risentono ovviamente delle problematiche del traffico e
a volte anche delle perturbazioni alla regolarità del servizio
innescate dagli utenti che possono avere malori all'ultimo momento,
problemi legati alla singola patologia, ritardi dovuti a visite che
si prolungano oltre il tempo. Tutte queste variabili ovviamente si
ripercuotono a cascata sulle corse seguenti. In ogni caso,
rapportate al numero annuo di servizi svolti, queste anomalie sono
dell'ordine di alcune decine di casi all'anno e rappresentano un
indice di affidabilità e di puntualità elevato. L'ufficio
competente ha effettuato regolarmente le verifiche necessarie,
in primis
sui mezzi e sugli autisti. Per entrambi, prima di
entrare in servizio, il gestore chiede autorizzazione alla Regione
inviando la relativa documentazione tecnica e il programma di
gestione del servizio di trasporto mensilmente, genera dei
file
di report
sugli autisti, sui mezzi e sui viaggi effettuati.
In passato sono stati formalmente contestati una cinquantina di
episodi riguardanti il malfunzionamento dei veicoli, il mancato
pagamento degli stipendi e dei dipendenti della società del
raggruppamento, ritardi nello svolgimento del servizio stesso e
lamentele sugli autisti. A titolo di esempio dall'inizio del 2019
sono sei le lamentele formali presentate dagli utenti concernenti
il comportamento degli autisti e due riguardanti il mancato
pagamento degli stipendi da parte del gestore. Di conseguenza gli
uffici competenti hanno applicato, dall'inizio il contratto, sette
penali rispettivamente nel 2013, 2014, 2016, 2017, 2018 e 2019, per
un importo complessivo pari a 112 mila euro.
"Se il dirigente e la struttura di riferimento ha percepito un
premio di risultato relativo al controllo e alla gestione di detto
appalto": no, non ha percepito premi di risultato relativo al
controllo e alla gestione dell'appalto. Questo è il dato che
appare, però invece - lo metterei in senso positivo e propositivo -
potrebbe essere un indice da inserire nei prossimi obiettivi
dirigenziali e da verificare per il futuro.
"Se è a conoscenza di eventuali mancanze nella gestione
dell'appalto da parte del raggruppamento di imprese". Come ho
detto, l'attività politica si affianca a quella amministrativa e le
valutazioni di questo primo periodo le stiamo facendo, soprattutto
col confronto dei dirigenti e delle strutture. Cerchiamo di seguire
con la dovuta attenzione tutti i dossier che, come sapete, sono
tanti, però rispetto a questo non fa eccezione il trasporto
disabili, anche se la situazione che si legge in aula - anche
perché le attività ispettive sono fatte apposta per portare le cose
che non funzionano, non quelle che funzionano - rischiano di dare
un'accezione più negativa di quello che invece, a nostro avviso,
c'è di positivo nel servizio. È vero che ci sono aspetti
migliorabili, sui quali si dovrà lavorare ulteriormente in futuro
con gli uffici e con le aziende affidatarie, ma speriamo che tutto
questo venga visto come un lavoro da fare partendo dalle cose che
appunto non funzionano.
Le cose che conosciamo sono quelle che sono state segnalate,
quelle che rileviamo direttamente. Sicuramente c'è da migliorare la
formazione degli autisti, ricordando che però stiamo parlando di
autisti e non di professionisti laureati che si mettono alla guida.
Dobbiamo anche creare le condizioni giuste perché quella
professionalità lì abbia tutta la formazione necessaria, ma
ricordarci anche che per poter gestire al meglio situazioni anche
complesse ci vuole molto di più che qualche ora di formazione. Però
su questo sicuramente si può migliorare.
Quarto punto, "se è intenzionato a indicare al dirigente
competente di attuare un controllo puntale ed esaustivo relativo
allo svolgimento di tale appalto e alla completa e corretta
applicazione di tutti i termini citati nel contratto di servizio".
Evidentemente sì, non posso che rispondere così ed è quello che
dobbiamo fare: dobbiamo continuare a migliorare questo servizio.
Forse definire un indicatore per verificare questo obiettivo può
essere la strada per migliorare ancora questa attenzione. Però, lo
ribadisco per la terza volta, un conto è il controllo
amministrativo che va fatto, perché l'Amministrazione ha un appalto
di 2 milioni di euro l'anno e questi vanno verificati, un altro
conto è il giudizio complessivo sul servizio, perché le posso
assicurare che ci sono anche utenti che si sono riferiti dicendo
che evidentemente sono soddisfatti e le cose possono andare nella
direzione giusta.
Chiudo dicendo che ho chiesto il perché dei ritardi e sono
arrivati in questi giorni una serie di documenti che le verranno
forniti. Mi scuso per il ritardo della risposta del 116 ed
evidentemente su questo verificheremo che cosa è successo. Sono
sicuro che ritorneremo a settembre con l'iniziativa, perché
conoscendola lei marca stretto gli appuntamenti, quindi questa non
può che essere una delle prossime, però proviamo a lavorare per
costruire un miglior controllo dell'appalto per una migliore
gestione complessiva del servizio.
Presidente -
Per la replica, la parola al collega
Cognetta.
Cognetta (MOUV')
- Assessore, mi permetta una battuta
sulle iniziative in Consiglio. Non voglio sempre sottolineare le
cose che non vanno, ma non è che ce sono tante di iniziative che
sottolineano le cose che non vanno fatte in questo modo. Mi lasci
fare quello che so fare meglio.
Per quanto riguarda l'argomento specifico. Vede, Assessore, qual
è la questione? Se sull'appalto c'è scritto che bisogna applicare
il contratto collettivo nazionale, io credo che sia una cosa
inderogabile. Al di là dei numeri dell'appalto, se gli autisti sono
contrattualizzati per quattro ore e ne fanno dieci, questo è un
problema, che ovviamente l'utente disabile del servizio non
segnalerà mai, perché cosa ne sa lui? E poi, perché si dovrebbe
interessare di una cosa del genere? Noi invece dovremmo essere
rispettosi di quello che viene fatto e descritto in un appalto. Noi
invece dovremmo essere quelli che segnalano questa cosa e che
dicono alla ditta: per favore, utilizza i contratti collettivi e
paga tutte le ore di lavoro; mi sembra normale.
Sull'appalto c'è scritto che si fa la formazione e anche su
questo aprirei una breve parentesi. Sì, è vero, non sono degli
ingegneri, ma le norme che sono all'interno della formazione
prevedono che ci siano delle conoscenze di base che tutti dovremmo
avere, che riguardano il vivere civile, che riguardano come
rapportarsi con gli altri e così via, che è giusto ricordare sempre
a tutti e comunque, soprattutto alle persone che svolgono un
servizio pubblico. Sono cose previste nell'appalto: questa è la
cosa che dico io. Sono già state messe. Perché non sono state
fatte? O meglio, io non ho ricevuto la documentazione che diceva
che queste ore di formazione sono state fatte. Se poi c'è, ben
venga.
E qui che mi rivolgo quindi al suo dirigente. Ha controllato
anche questo? Al di là delle ore e dei mezzi che si sono spostati,
ci sono una serie di punti in un appalto che vanno controllati, che
vanno verificati ed eventualmente vanno richiamate le ditte qualora
non ci fosse il rispetto di tutti i punti. Mentre invece noi ci
siamo focalizzati, se ho capito bene, sul fatto di fare i viaggi.
Ma c'è anche il come fare i viaggi. Se nell'appalto, per esempio,
c'è scritto che ci sono 38 mezzi, io voglio vedere 38 mezzi in
giro, non 26 o 28 o quanti sono, non lo so. Ho chiesto anche lì e
l'elenco e non mi è stato dato.
Vede, Assessore, sarà un appalto anche di poco conto, diciamo
così, che poi alla fine sono 14 milioni di euro da quando è
cominciato a oggi, però lei comprenderà che sono molto importanti,
perché riguarda come gestiamo gli appalti in questa
Amministrazione, e mi sembra un discorso fondamentale di questa
Amministrazione. Visto che lei giustamente mi ha detto: "beh sì, è
ovvio che devo dire al dirigente di...". Ma non è soltanto per lei.
Immagino che ciascuno degli assessori che abbia sotto di sé dei
dirigenti che gestiscono degli appalti debba verificare
puntualmente tutto, perché altrimenti quando poi si creano dei
problemi, poi come vengono risolti? Lo dico io: sono state fatte
delle multe, è vero, ma è molta poca roba. Abbiamo visto tutti,
perché sono usciti sui
social
, situazioni nelle quali i
mezzi non erano conformi o situazioni di disagio dell'utenza
rispetto alla mancata formazione.
Ben venga che mi inviti o se lo farà in Commissione, quindi sarà
aperta a tutti, rispetto a questa questione. Sicuramente tornerò
sull'argomento, come giustamente ha ipotizzato lei, perché è una
cosa che nel prossimo appalto va codificata meglio. Mi spiego:
sostanzialmente le cose descritte in quell'appalto sono giuste, ma
se non c'è il controllo possiamo scrivere l'appalto più bello della
terra, con le penali più alte, ma poi se nessuno lo controlla non
abbiamo fatto nulla! Possiamo metterne anche di meno di clausole,
ma poi facciamole rispettare! Allora vedremo che il servizio
funziona come si deve, perché se noi mettiamo le clausole e non le
guardiamo è come non metterle.
Presidente -
Grazie, colleghi. La seduta è terminata.
Riprenderemo alle ore 15:30.
La seduta termina alle ore 13:06.
