Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2755 del 23 maggio 2017 - Resoconto
OGGETTO N. 2755/XIV - Interpellanza: "Formazione di figure
professionali per il sostegno alle famiglie colpite da lutto
prenatale".
Rosset (Presidente) -
Punto n. 12 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
Parlare di lutto prenatale e
perinatale non è facile, soprattutto se a farlo è un uomo.
Notoriamente quella metà della coppia che, a rigor di logica, nel
pensiero diffuso si pensa sia in grado di provare fino in fondo le
sensazioni fisiche e psicologiche che sono proprie di quel legame
indissolubile viscerale - direi - tra la madre e il feto. Uso il
"si pensa" perché anche il padre, almeno nella mia esperienza, vive
in qualche modo la gestazione come un periodo di coinvolgimento
profondo, fisico anche, oltre che emotivo. Faccio questa
considerazione sul ruolo del padre perché, certo, il lutto
prenatale e perinatale, ossia il lutto in gravidanza e nel periodo
immediatamente successivo al parto coinvolge in modo direi
devastante la madre, colei che porta in grembo il bambino, ma anche
il padre e la famiglia tutta: i nonni, i fratellini maggiori,
quando ci sono, sono anch'essi colpiti e profondamente
traumatizzati dall'evento. È un'esperienza traumatica di grave
entità, che colpisce profondamente la coppia, la famiglia, il
contesto sociale in cui questa è inserita con effetti che possono
districarsi sul lungo periodo se non gestiti in modo adeguato,
anche somatizzati a tal punto da lasciare strascichi importanti:
depressione, sensi di colpa, senso di inadeguatezza, di fallimento,
di vergogna addirittura, di rabbia, fino a vere e proprie psicosi
anche invalidanti. È un lutto questo che può essere e viene
definito "composito", perché - leggo da una pubblicazione -
comporta la perdita di una persona unica, nata a livello
immaginario e poi percepita come realmente presente, scomparsa
prima di essere attivamente conosciuta. Condizione terribile per
l'essere umano, perché può ingenerare una sorta di fallimento
esistenziale della capacità di conservare e di mettere al mondo una
vita, una condizione di innaturalità poiché la morte precede la
nascita.
Sappiamo che il sistema sanitario italiano, al contrario di ciò
che avviene nei Paesi scandinavi, negli Stati Uniti, in Australia
ad esempio, tende a considerare la morte prenatale e perinatale,
tranne lodevoli eccezioni - va detto - come un avvenimento
sanitario, per il quale non necessitano particolari percorsi di
recupero postumo, posteriori. Quasi un accadimento "trascurabile",
per il quale non è necessario un supporto psicologico, un percorso
terapeutico di elaborazione di questo che è un vero e proprio
lutto. Pochissimi ospedali d'altronde dispongono di psicologi e
personale medico e sanitario formato specificamente sul lutto e
sulla patologia in gravidanza. Nella maggior parte dei casi, le
donne, dimesse dopo un aborto spontaneo e una morte intrauterina o
la morte perinatale, non dispongono di una rete di sostegno che
possa seguire dopo. Il supporto al padre e ai familiari, fratellini
compresi, credo sia del tutto assente dai protocolli generalmente
adottati dai centri nascita e dalle ASL. Leggo, perché anche su
questo argomento, come su tanti altri, non ne sapevo assolutamente
nulla, finché non ne ho sentito parlare da persone direttamente
coinvolte, di periodi variabili dai due ai tre anni necessari alla
mamma e ai parenti per riprendersi dall'esperienza traumatica,
periodi che, se opportunamente supportati, recedono naturalmente
fino a trasformarsi in un ricordo "accettabile", ma che, se non
opportunamente supportati, in alcuni casi possono rappresentare il
prodromo di un travaglio interiore, che si può anche trasformare in
psicosi con tutte le conseguenze di tipo sanitario, sociale e anche
lavorativo.
Ho cercato - sicuramente con delle imprecisioni dovute alla
scarsa conoscenza del fenomeno e del contesto - di rappresentare un
problema complessivamente sottovalutato che per chi viene coinvolto
risulta però totalizzante. Un problema poco noto agli stessi
operatori sanitari e che si può affrontare solo con la
consapevolezza di trovarsi di fronte appunto ad un problema di tipo
sanitario, sociale, economico e produttivo perché no? Pensiamo
anche solo alle assenze dal posto di lavoro e ai relativi costi
sociali e sanitari delle patologie conseguenti, soprattutto di
quelle psicologiche. Ho letto molto materiale su questo tema per
preparare questa interpellanza e mi sono convinto alla fine che una
corretta formazione del personale, soprattutto ostetrico, possa
diminuire considerevolmente le morti in utero, salvando così la
vita di molti bambini e al contempo può prevenire il
burnout
dei professionisti e degli operatori sanitari che si trovano spesso
a dover gestire in solitudine, in modo autonomo la morte prenatale
e perinatale, il lutto e il dolore che ne conseguono, perché sono
loro le persone a diretto contatto con la madre e con i parenti.
"Compito dell'operatore - leggo da un'interessante pubblicazione
che mi è stata fornita dalla referente regionale dell'Associazione
CiaoLapo di cui parlerò fra un attimo, è intanto stare con la
persona in lutto, assumendo una funzione di contenimento
rassicurante e protetto, e deve l'operatore essere formato, e
sostenuto a sua volta, per poter affrontare il carico emotivo che
l'evento luttuoso inevitabilmente scatena in ognuno di noi".
Dicevo prima di quest'associazione scientifico-assistenziale,
totalmente apolitica, interamente autofinanziata con i contributi e
le donazioni dei soci, che in Italia credo sia l'unica, si occupa,
in alcuni casi in convenzione con ospedali, consultori di molte
Regioni italiane, è presente in Toscana, in Lombardia, in Piemonte,
in Emilia-Romagna, in Campania, in Lazio e in Liguria, di definire
percorsi assistenziali e linee guida in caso di morte intrauterina
e perinatale. Ho letto sul sito di questa
onlus
che
l'associazione offre sostegno psicologico ai genitori e familiari
che hanno subito un lutto prenatale e perinatale; fornisce
informazioni circa l'importanza degli approfondimenti diagnostici
su madre, padre e bambini a seguito di morti intrauterine e morti
perinatali e gli operatori sulle modalità di consegna del referto
ai genitori, perché spesso non si effettua nei casi, per esempio,
antecedenti credo alle 20 settimane, poi lo dico con beneficio di
inventario, non si effettua forse nemmeno l'autopsia. Offre
supporto circa la possibilità di chiedere la sepoltura del bambino
morto prima della ventesima settimana di gestazione. Mi dicono che
prima il feto viene smaltito come un rifiuto ospedaliero se non è
specificamente richiesta la sepoltura. Supporta i genitori nelle
gravidanze successive ad un lutto perinatale. Insegna alle mamme a
monitorare i movimenti fetali attivi dei loro bambini dalla
sedicesima alla ventiduesima settimana di gravidanza, in
particolare nella fase finale della gestazione, con l'obiettivo di
captare segnali di un possibile affaticamento del bambino, che in
alcuni casi può portare alla morte antecedente all'evento del
parto. Promuove la formazione di personale sanitario secondo le più
aggiornate linee guida e conoscenze scientifiche. Incentiva la
ricerca psicologica e medica sulla perdita in gravidanza dopo il
parto. Consiglia i familiari, gli amici e gli operatori circa le
parole da non dire e cosa non fare quando si cerca di consolare un
genitore in lutto e poi offre gratuitamente agli ospedali aderenti
un
box
, un
memory box
per raccogliere i ricordi del
bambino che pare sia il metodo migliore per elaborare la perdita e
il lutto. In più organizza il 15 ottobre la Giornata mondiale della
consapevolezza in molte città italiane attraverso eventi culturali
e manifestazioni, che hanno proprio lo scopo di aumentare la
consapevolezza sociale sul lutto perinatale, al fine di creare una
rete sinergica di genitori, cittadini e operatori sociali. A
proposito di questa giornata, che è una delle domande che ho posto
nell'interpellanza, è interessante segnalare che la citata
associazione ha sostenuto e promosso la proposta di legge dal
titolo: "Istituzione della Giornata nazionale della consapevolezza
sulla morte perinatale", presentata in questa legislatura da una
serie di Parlamentari delle più svariate estrazioni politiche.
Credo, così come ho chiesto in forma di interpello, che la nostra
Regione potrebbe diventare la prima Regione italiana, altrove le
iniziative sono a livello cittadino, addirittura legiferare o a
formalizzare in qualche modo l'adesione ufficiale alla giornata del
15 ottobre, intraprendendo così un percorso virtuoso di
consapevolezza che potrebbe, lo propongo, magari simbolicamente
concludersi anche con l'illuminazione di un nostro monumento così
come già fatto efficacemente per eventi importanti. Ultima la
Giornata sull'autismo e contro le discriminazioni legate
all'orientamento sessuale. Sarebbe un piccolo segno, ma
estremamente importante per una Regione come la nostra, tra
l'altro, appena classificata da
Save the Children
come una
delle Regioni italiane più amiche delle mamme, una notizia
recentissima, o per il nostro ospedale e, in particolare, per il
nostro centro nascite, tra l'altro, da tempo ufficialmente
riconosciuto come "amico del bambino". Sono anni che ci possiamo
onorare di questo riconoscimento per alcune pratiche, come, ad
esempio, l'allattamento al seno. Aggiungere e concludere i numerosi
programmi in essere già sperimentati con un'iniziativa, un progetto
finalizzato alla prevenzione del lutto in gravidanza o del corretto
approccio al lutto prenatale e perinatale sarebbe un segno di
grande civiltà e di attenzione verso i nostri bambini e i loro
genitori.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
Una considerazione politica iniziale. Io
credo che sia da sottolineare come in questo Consiglio a volte si
portano argomenti di vario tipo, a volte si arriva a confrontarsi
su questioni non così fredde e così poco forse anche attinenti al
vivere reale e all'umanità che sta dietro certi approcci. Mentre
oggi io credo sia da sottolineare l'umanità che sta dietro a questa
interpellanza, perché vero è che viene vissuto molte volte da chi
non la vive direttamente come una situazione normale che capita e
che purtroppo avviene senza un'attenzione così grande da parte di
tutti. Mentre effettivamente dietro a una gravidanza interrotta,
dietro ad una situazione come quella che lei ha descritto ci sta
una vita che si spegne, ma soprattutto ci sta una famiglia che
perde un sogno e una speranza in un momento particolare. Nel
rispondere alle domande, che daranno attenzione a quello che lei ha
sollevato, quindi le anticipo che la volontà, com'è successo per
alcune altre interpellanze che sono già state portate in aula, è di
lavorare, conseguentemente alla risposta, con chi opera in campo
medico, ma anche in campo sociale, all'interno dell'azienda, con le
associazioni per dare continuità a questo messaggio che oggi viene
lanciato.
Rispetto alle domande che lei propone, la prima chiede: "se
esiste una banca dati precisa e dettagliata delle casistiche
indicate in premessa nell'interpellanza - che lei ha ben
evidenziato - e se, in caso contrario, vi è l'intenzione di
standardizzare protocolli di ricerca sulla madre e sul bambino
completi ed esaurienti dal punto di vista della raccolta dati". Ad
oggi i dati relativi all'evento del MEF (Morte Endouterina Fetale),
sono raccolti per alimentare il flusso informativo del certificato
di assistenza al parto. Questo dato dal decreto del Ministro della
sanità del luglio 2001, che risponde ad un regolamento che cita:
"la modificazione al certificato di assistenza al parto per la
rilevazione dei dati di sanità pubblica e statistici di base
relativi agli eventi di nascita, alla nati-mortalità e ai neonati
affetti da malformazione". Questa è, almeno su base regionale e
nazionale, la fonte più ricca di informazioni che ci può permettere
di valutare, sia sotto il profilo sanitario che epidemiologico,
tutti gli aspetti relativi all'evento nascita. Nell'ultimo
quinquennio 2012-2016 le nostre strutture di Ostetricia e di
Ginecologia hanno registrato una percentuale di morte endouterina
fetale dello 0,2 percento. Diciamo che è un valore che corrisponde
alla media nazionale, anche se poi su questo bisognerà fare degli
approfondimenti rispetto anche a sistemi di rilevazione.
La seconda domanda è: "se avverte la necessità che nella nostra
regione si sviluppino interventi mirati alla formazione della
figura professionale, in particolar modo delle ostetriche, circa il
sostegno delle famiglie colpite da lutto perinatale per arginare i
loro livelli di
stress
nel senso di impotenza e,
contestualmente, la realizzazione di specifici progetti volti a
garantire la migliore assistenza possibile all'intero gruppo
familiare colpito da morte perinatale, al fine di contenere e
ridurre gli effetti del lutto complicato".
Dalle strutture dei nostri servizi si informa che tutte le
coppie colpite dall'evento, che afferiscono alle strutture di
Ostetricia e Ginecologia, possono usufruire di un supporto
psicologico durante tutto il periodo del ricovero. Presso la
struttura di Ostetricia e Ginecologia è nato un programma di
continua formazione che ha permesso, con la collaborazione con le
strutture di psicologia iniziata nel 2015, una formazione sul
personale. Ci sono stati tre periodi di formazione e chiaramente
l'obiettivo è quello di far acquisire residenze operative che
facilitino il fronteggiamento di eventi ad elevata complessità
emotiva e relazionale come la morte perinatale. L'obiettivo
ulteriore che dovremmo continuare ad acquisire, che è quello che
lei ha ben sottolineato, è quello di favorire anche una modalità di
relazione tra gli eventi e purtroppo i genitori e le persone che
vengono coinvolte. La legge n. 31/2006: "Morte inaspettata del feto
di età gestazionale superiore alla venticinquesima settimana" ci
sta portando a lavorare, insieme a Ostetricia, Ginecologia,
Medicina legale, Direzione sanitaria e Psicologia, ad un protocollo
che standardizzi con un approccio più metodologico il percorso
operativo di accompagnamento a questi eventi.
La terza domanda è: "se vi è l'intenzione di coinvolgere
attivamente le associazioni e ogni utile soggetto riconosciuto che
possa supportare la struttura pubblica nella definizione di
protocolli assistenziali e linee guida in caso di morte endouterina
e perinatale". Evidentemente come per altre collaborazioni che sono
in atto con le associazioni, con quelle a livello regionale è più
semplice, con quelle a livello nazionale bisogna trovare i
riferimenti e farle crescere ed è necessario costruire percorsi di
lavoro che aiutino a migliorare i servizi che vengono resi in
ambito pubblico. In questi giorni l'ho sottolineato in ogni
occasione che la fortuna è stata costruita nel tempo da parte di
tutti coloro che hanno operato in questo ruolo e intorno al mondo
della sanità, è di avere una sanità con professionisti che si
dedicano con attenzione al loro lavoro, ma di avere soprattutto
tante associazioni che sostengono l'ambito pubblico con la loro
azione e con il loro intervento diretto. In questo senso quindi
sono importanti le cose che ha annunciato, gli obiettivi che
l'associazione si propone, trovare momenti di lavoro comune per
vedere come continuare a far crescere questa collaborazione. Credo
che accogliere le suggestioni non possa che migliorare la qualità
dei servizi e aprirsi a confronti, che permettono migliori risposte
da parte di tutti.
L'ultimo punto è: "se la Regione ha intenzione di incentivare la
partecipazione dell'azienda e di eventuali altri soggetti
interessati alla tematica alla Giornata mondiale della
consapevolezza prevista per il 15 ottobre di ogni anno, allo scopo
primario di aumentare la consapevolezza sociale del lutto
perinatale al fine di creare una rete sinergica di genitori,
cittadini e operatori sociali".
Io credo che questo sia un obiettivo giusto e importante, sul
quale lavorare insieme però anche alle persone che hanno voglia di
sostenere in ambito di associazioni questo obiettivo, perché,
proprio per le premesse, per come lei ha portato l'argomento in
aula, deve diventare qualche cosa di sentito all'interno della
comunità, purtroppo di chi l'ha vissuto ed è riuscito poi a uscire
da questo momento di difficoltà e di lutto e che ha voglia di
sostenere con la propria triste esperienza altre persone che si
ritrovano a viverla. In questo senso quindi "sì" la volontà di
arrivare a questo appuntamento, ma credo sia importante arrivarci
non isolati politicamente, ma insieme a persone che vogliono
sostenere questo messaggio.
Concludo chiedendo la collaborazione anche su questo tema ad
aprirsi ad una discussione, ad un momento di lavoro che possa
permettere a tutti di migliorare le condizioni di servizio
attuale.
Dalle ore 12,01 assume la presidenza il Vicepresidente
Fosson
.
Fosson (Presidente) -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Non ho citato dei numeri.
L'entità del fenomeno delle gravidanze che non arrivano a termine è
considerevole, tant'è che si stima, leggo sui documenti che ho
potuto trovare in internet, che una gravidanza su sei si interrompe
con la morte del bambino. Parliamo di eventi che colpiscono e tra
il 15 e il 20 percento di tutte le gravidanze va incontro ad una
perdita. Credo che rientrino in questa casistica anche i cosiddetti
"ovuli chiari" o "ovuli bianchi", quindi tutta una serie di eventi.
Il fenomeno quindi è estremamente diffuso che credo abbia toccato
molti nostri conoscenti. Io personalmente ho vissuto un evento del
genere, quindi so e sappiamo anche l'effetto che ha sulle mamme, ma
che ha anche sulle famiglie che in qualche modo, nel momento in cui
decidono di intraprendere una gravidanza, costruiscono anche dei
progetti di vita di un certo tipo.
Io ho citato un'associazione in particolare, perché ad oggi
credo sia forse l'unica associazione in Italia, ma poi ovviamente
non è intendimento mio sponsorizzare nessun tipo di associazione,
anzi la collaborazione con persone che hanno subito questi eventi,
che hanno deciso di reagire, magari intraprendendo anche un
percorso di sensibilizzazione, è ben accetto e anzi è assolutamente
da incentivare e credo che obiettivo della politica sia anche
quello di rendere visibili certe necessità.
La questione della Giornata mondiale della consapevolezza non è
un evento italiano, è un evento di cui si è tentato di costruire
anche un percorso di riconoscimento legislativo; è un evento che
oramai ha una diffusione credo in oltre 60 Paesi nel mondo. Questa
"
Babyloss Awareness Day
" quindi è una giornata che dà
l'opportunità, è un'opportunità questa giornata del 15 ottobre di
creare degli eventi di approfondimento di tipo culturale, medico,
sanitario, anche semplicemente nella popolazione di approfondimento
rispetto ad una tematica che spesso viene nascosta. Quando io prima
parlavo di sentimenti di vergogna, di inadeguatezza che la mamma ha
nella seconda e nella terza fase, dopo lo
choc
di questo
evento, sono sentimenti che, se non ben affrontati, causano delle
problematiche e delle ricadute non indifferenti anche di carattere
sociale. Vi è proprio la negazione, il fastidio - leggevo su alcuni
protocolli - nel vedere mamme, per esempio, in stato interessante.
C'è il cercare di rifuggire da situazioni in cui vi sono delle
coppie che hanno
in itinere
una gravidanza, quindi il
cercare di rendere esplicito un fenomeno, che è naturale perché
avviene, è sempre avvenuto, anzi oggi con le tecnologie mediche
forse il fenomeno è stato di molto arginato.
Io ho visto anche i dati rispetto a 10 anni fa, oggi comunque
progressivamente, man mano che si va avanti con il tempo, si hanno
sempre meno morti inaspettate, forse perché i protocolli medici e
le tecniche mediche sono più evolute. Questa giornata però, secondo
me, è proprio un modo per mettere in chiaro che esiste un problema
che può essere affrontato tranquillamente attraverso la
consapevolezza del fatto che non è un problema della mamma e
neanche un problema della società, ma è un evento normale di cui la
società, in qualche modo la politica, il sistema sanitario si fa
carico attraverso percorsi magari di recupero. Lei, Assessore,
prima diceva che esiste un percorso di recupero durante il
ricovero. Io le accennavo, così come mi è stato raccontato, che il
recupero è una cosa lunga, ma questo tipo di perdite presuppongono
nella famiglia, nei nonni, nei fratellini maggiori che a volte
subiscono anche un attaccamento quasi eccessivo da parte della
mamma...comportano degli approcci che devono essere inseriti dentro
i protocolli. Bisogna seguire queste persone, bisogna seguire anche
successivamente, o quanto meno proporre a queste persone un
percorso nella consapevolezza che si può tranquillamente arrivare
ad un'accettazione del fatto che questa cosa non ha quella gravità
di cui molti ad un certo momento, se lasciati in solitudine, si
caricano.
Dalle ore 12:12 riassume la presidenza il Presidente
Rosset
.
