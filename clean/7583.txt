Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2531 del 14 gennaio 1987 - Resoconto
OGGETTO N. 2531/VIII - RATIFICA DELLA DELIBERAZIONE N. 9691,
IN DATA 12 DICEMBRE 1986, ADOTTATA DALLA GIUNTA REGIONALE IN VIA
D'URGENZA.
PRESIDENTE:
Do lettura della delibera in oggetto:
IL CONSIGLIO
DELIBERA
di ratificare, ad ogni effetto, la sottoindicata
deliberazione adottata dalla Giunta regionale in via d'urgenza e
salvo ratifica da parte del Consiglio:
Oggetto n. 9691 in data 12 dicembre 1986:
Società Nuova Rock s.r.l. - Concessione di immobili ad uso
industriale e finanziamento di attività produttiva - Approvazione
dello schema di convenzione.
PRESIDENTE:
Prima di dare inizio alla discussione
sull'argomento, mi corre l'obbligo di far sapere che, con lettera
pervenuta a questa Presidenza in data di ieri, la Confederazione
Nazionale Artigianato, Comitato regionale Valle d'Aosta, venuta a
conoscenza della determinazione di concedere gli immobili ex FERA
alla Società NUOVA ROCK, ha espresso la propria protesta e quella
degli artigiani di Saint-Vincent per il mancato rispetto
dell'impegno regionale di destinare l'immobile (come peraltro
previsto dal Piano regolatore del Comune di Saint-Vincent) ad
insediamento artigianale.
Tale lettera è stata inviata anche ai Capi Gruppo.
Ha chiesto la parola il Consigliere Millet; ne ha facoltà.
MILLET (P.C.I.):
Io mi auguro che il Presidente della
Giunta o l'Assessore vogliano informare il Consiglio della
questione, come di solito avviene in casi di questo genere.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Non esiste alcun problema che impedisca
l'illustrazione dell'iniziativa, per la quale si può procedere
rispondendo a delle domande oppure esponendo in maniera sintetica
tutta la questione, con la riserva di rispondere in seguito agli
interpellanti.
Dopo il passaggio di proprietà dal Comune di St. Vincent alla
Regione del patrimonio immobiliare dell'ex Fera, rimasto per oltre
un decennio quasi come "monumento regionale", e di fronte alla
proposta di un gruppo di imprenditori locali di insediare
un'attività in quello stabilimento, che presentava sufficienti
caratteristiche di utilizzazione, l'Amministrazione regionale ha
aderito alla proposta quando la Finanziaria regionale ha espresso
un proprio giudizio.
In sintesi l'operazione si configura nel modo che segue: si è
formata una Società a responsabilità limitata (s.r.l.) composta da
imprenditori locali che hanno acquistato il marchio ROCK, i
brevetti, le attrezzature ed i mobili relativi alla produzione di
macchine per il movimento terra dalla FAREN.
Quest'ultima è una finanziaria con più attività che è impegnata,
soprattutto attraverso un accordo con la MONTEDISON, a produrre
cemento senza amianto; essa ha deciso di liberarsi del settore
addetto alla produzione di macchine per il movimento terra e cioè
della ROCK. La società "NUOVA ROCK", di imprenditori valdostani,
ha, per l'appunto, rilevato questa attività della finanziaria FAREN
ed ha deciso di localizzarla e di esercitare in Valle d'Aosta.
Questa prima operazione di acquisto ha comportato un esborso di
circa 500 milioni di lire da parte della nuova società a r.l. ed
essa potrà beneficiare dei finanziamenti regionali solo quando si
doterà di un capitale sociale minimo di 500 milioni di lire. La
convenzione, infatti, consente alla nuova società a r.l., sorta con
20 milioni di capitale, di elevare quest'ultimo fino a 900
milioni.
Quanto detto, riguarda gli aspetti giuridici e societari.
Nel merito della produzione, si può osservare che si tratta di
macchine per il movimento terra, non di grande serie, ma di tipo
personalizzato. Si tratta, quindi, di piccole produzioni e, nel
nostro caso, si parla di 50 macchine all'anno, con un fatturato
iniziale di 5 o 6 miliardi per il quale esistono già gli ordini.
L'impresa, quindi, si situa tra le aziende di piccola dimensione
per la produzione di macchine per il movimento terra di particolari
caratteristiche e, al limite, dotate di notevole
personalizzazione.
La convenzione ricalca a grandi linee le convenzioni che abbiamo
già sottoscritto più volte con altri imprenditori e cioè alla
società viene dato in comodato per 5 anni l'immobile ex Fera. Dopo,
sarà consentito alla società di acquisire l'immobile e
L'Amministrazione regionale si impegna a compiere le opere di
sistemazione dell'edificio, entro e non oltre un limite massimo di
2 miliardi; questo limite è stato inserito nella convenzione,
deliberatamente, dall'Amministrazione.
Gli interventi finanziari previsti consistono in un mutuo di 1,5
miliardi, per realizzare le opere di ristrutturazione in corso di
esecuzione e per consentire l'immediato avvio della produzione che,
infatti, è già iniziata. Ci sono tecnici e dipendenti che stanno
lavorando ed è già stato prodotto un escavatore, mentre altri
quattro sono in linea di produzione.
Comunque, le opere di ristrutturazione iniziali sono state
valutate intorno ad 1,5 miliardi, comprensivi dell'acquisizione e
dell'acquisto dei macchinari, delle attrezzature e dell'arredo.
Come secondo intervento è previsto un mutuo sino ad 1 miliardo
di lire per l'acquisto di scorte e semilavorati. Questi
finanziamenti saranno erogati a condizione che il capitale sociale
venga elevato fino a 500 milioni di lire e che sia coperto da
garanzie fidejussorie illimitate, da parte di tutti gli
amministratori.
La FINAOSTA ha valutato le possibili garanzie dei soci della
NUOVA ROCK e le ha stimate, prudenzialmente, in 2,5 miliardi.
Questo è il patrimonio, come dice la relazione, che può essere
concesso in garanzia.
Il volume totale dei beni immobili e delle partecipazioni che i
soci devono offrire alla FINAOSTA per ottenere questi finanziamenti
è decisamente superiore; la valutazione di 1,8 miliardi di
immobili, a garanzia dei finanziamenti regionali, più 700 milioni
di partecipazioni, è frutto di un calcolo prudenziale, effettuato
solo su una percentuale di quanto i soci hanno a disposizione.
Intorno alla vicenda della NUOVA ROCK ci sono state alcune
incomprensioni.
La prima, già stata chiarita dopo un incontro diretto con il
Consiglio comunale, è costituita dal rapporto con il Comune di St.
Vincent. In effetti, con una lettera a firma congiunta del
sottoscritto e del Presidente della Giunta, avevamo segnalato
all'Amministrazione comunale di St. Vincent che i tempi,
decisamente ristretti, per compiere la scelta non ci avevano
consentito di illustrare prima la proposta, la cosa è divenuta
possibile con il Consiglio comunale di St. Vincent, il 31 dicembre.
In quell'occasione, abbiamo chiarito tutte le notizie che, in un
ambiente piccolo come il nostro, tendono non solo a circolare
rapidamente, ma a gonfiarsi a dismisura, anche se poi alla base non
hanno nulla. In ogni caso, questo chiarimento tra Regione e
Amministrazione comunale di St. Vincent è avvenuto in data 31
dicembre.
Un secondo chiarimento riguarda la posizione assunta
dall'associazione degli artigiani. Nell'incontro con il Consiglio
comunale di St. Vincent, l'Amministrazione regionale si è impegnata
ad effettuare un incontro con gli artigiani del Comune di St.
Vincent, per mettere a punto un intervento a loro favore.
In effetti, però, la posizione degli stessi è piuttosto debole,
perché non si riesce a capire per quale motivo 15 anni circa di
chiusura dell'immobile non siano stati sufficienti a far sorgere
qualche interesse reale, oltre ad una molto labile ipotesi di un
suo possibile utilizzo.
A mio modesto parere, come ho detto anche all'Amministrazione
comunale di St. Vincent, quell'immobile, così com'è, non si presta
assolutamente all'inserimento di attività artigianali; non solo, ma
con gli artigiani di St. Vincent occorrerà prendere in esame alcuni
problemi.
Non tutta l'attività artigianale, inoltre è localizzabile fuori
St. Vincent; nel caso dell'artigianato di servizi, non possiamo
pensare che, ad esempio, barbieri e pettinatrici per operare
insieme vadano ad inserirsi in quel fabbricato ed in quella
posizione.
Secondo problema. Quel fabbricato potrebbe essere utilizzato per
delle attività artigianali di produzione, ma in questo senso ci
sono, al momento, almeno due orientamenti, intorno ai quali
occorrerà confrontarsi, ed il primo dei quali intende mantenere
certe attività artigianali all'interno dei centri storici dei
comuni, senza decentrarli dal contesto urbano.
Terzo problema. Occorre vedere in quali comuni della Valle (St.
Vincent potrebbe essere inserito tra questi) esiste un'area
attrezzata nella quale possano essere insediate delle attività
compatibili tra loro.
Di queste esigenze si sta già prendendo coscienza in alcuni
Comuni. Mi risulta, infatti, che in almeno tre comuni (che voglio
citare perché non mi si dica che resto nel vago: Nus, Courmayeur,
Donnas) siano maturate delle esigenze che hanno l'intento di
mettere a frutto alcune esperienze elaborate fuori dal territorio
regionale, per riuscire ad attrezzare un'area da mettere a
disposizione delle attività artigianali.
Tuttavia, questo discorso ha ben poco a che fare con l'ex FERA,
che con le sue caratteristiche può offrire ben poco ad una
soluzione di questo genere.
Questo discorso è stato fatto all'Amministrazione comunale di
St. Vincent, con la quale la Giunta ha assunto l'impegno di
incontrare gli artigiani del luogo per vedere in che modo sarà
possibile affrontare i loro problemi, non risolvibili certamente
dentro questo fabbricato.
Queste considerazioni possono valere come primo chiarimento da
parte dell'Amministrazione regionale, che ha assunto la decisione
di utilizzare un fabbricato, che da troppi anni è rimasto
assolutamente inutilizzato.
Voglio ancora dire che i volumi occupazionali previsti sono
indicati nella relazione con misure molto prudenziali e con ogni
probabilità saranno decisamente superati. In ogni caso, si è
preferito indicare dei numeri che possono essere superati,
piuttosto che indicarne altri difficilmente raggiungibili.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Intervenire sul contenuto di questa
convenzione non è facile perché manca tutta una serie di elementi,
che ci impedisce di comprendere fino in fondo tutta la questione e,
per questo, noi chiediamo di rinviare la discussione, in modo che
la Commissione competente possa avere a sua disposizione utili
elementi che le consentano di valutare l'operazione in modo più
sereno.
Il 23 ottobre il Consiglio regionale aveva approvato l'acquisto
dell'immobile e nella relativa delibera si diceva che esso avrebbe
ospitato degli insediamenti artigianali.
Il 23 ottobre 1986 non è molto lontano. Sono passati solo due
mesi e già si cominciano a fare degli interventi che contrastano
con quell'affermazione.
La Giunta conosceva benissimo le condizioni di quello stabile,
perché ritengo che i vari Assessori, in questi 10 anni, l'abbiano
pure visto, qualche volta, e, inoltre, ritengo che siano stati
informati sulle sue condizioni. Quindi, la Giunta era in grado, fin
da allora, di esprimere un giudizio sull'idoneità o meno dello
stabile ad ospitare attività artigianali.
Oltre a ciò, c'era (e penso che ci sia ancora) la volontà del
Comune di St. Vincent di ospitare in quell'area un insediamento
artigianale anziché uno industriale, per tutta una serie di motivi
che non voglio elencare.
Per queste ragioni, noi non riusciamo a comprendere il
cambiamento dell'impegno che la Giunta regionale ha fatto assumere
dal Consiglio regionale, il quale, allora, aveva approvato quella
data delibera alla precisa condizione che in quell'area fossero
dislocate delle attività artigianali; poi, veniamo a scoprire che
il 7 novembre successivo nasce una nuova società.
Diciamo subito che noi nutriamo molte preoccupazioni nei
confronti di queste società che nascono quasi all'improvviso e,
quindi, vorremmo sapere se la FINAOSTA abbia fatto una relazione in
merito, perché noi non l'abbiamo e, per riuscire a capire tutte
queste cose, vorremmo che fosse possibile avere un ulteriore
confronto. Da una serie di elementi in nostro possesso ci risulta
che il settore interessato all'iniziativa è molto pericoloso e
riteniamo che questi nuovi soci non abbiano molte prospettive.
Non vorremmo, però, che dietro quest'iniziativa ci fosse tutta
un'altra serie di questioni e problemi.
Per questo motivo, quindi, noi chiediamo il rinvio della
discussione. Io fermo qui la mia analisi e attendo di sapere se la
Giunta abbia intenzione di spostare la discussione in sede di
Commissione. Questa richiesta è suffragata anche dalla circostanza
che questa nuova società non era inserita nella famosa "mappa",
della quale si era discusso in sede di Commissione, e, quindi,
vorremmo avere a disposizione ulteriori elementi di giudizio.
Io capisco che in Consiglio è difficile poter avere dei
chiarimenti su aspetti molto particolari, però noi vorremmo sapere
di che soci si tratta, se sia stata accertata la loro eventuale
credibilità, quali siano i loro rapporti in questa nuova società e
quale sia l'ammontare del capitale sottoscritto o versato (perché
c'è una bella differenza tra le due situazioni). Oggi, infatti, ho
sentito dalla radio che l'Amministratore delegato ha comunicato al
Comune di St. Vincent che è stato aumentato il capitale sociale
della società. Perché l'ha comunicato al Comune di St. Vincent?
Finora, era stato zitto e adesso comunica la notizia al Comune
di St. Vincent, invece di farne partecipe l'Assessore regionale
all'Industria, che, infatti, non ci ha detto nulla in merito,
probabilmente perché non ne sapeva proprio nulla. Sono tutte
circostanze che non si riescono a capire. Vorremmo capire se, oltre
ai primi quattro soci, ce ne siano anche degli altri, perché a noi
sembra che ci sia qualcuno che si dichiarò socio, ma la cosa non
risulta dalle informazioni in nostro possesso.
In conclusione, noi vorremmo saperne un po' di più, perché
temiamo che si tratti di una delle solite iniziative che, dopo due
o tre anni, per un motivo o per un altro, ci pongono di fronte a
situazioni incresciose.
Quale spazio economico ha il settore delle macchine per
movimento terra? Quale potrebbe essere il personale addetto? Chi dà
l'eventuale assistenza a queste macchine?
Si è detto che queste macchine vengono vendute anche in
Norvegia; ma se si rompe un bullone in Norvegia, che succederà?
Qualcuno si recherà fino in Norvegia, dove non ci si va di certo
con poche lire? Fare una macchina è facile, però è difficile
garantirne l'assistenza ed in questo settore sappiamo che anche la
FIAT-ALLIS è in difficoltà.
Credo, quindi, che non ci sia quello spazio che ci si vuole far
credere, tant'è che altre fabbriche del genere hanno già
chiuso.
Non vorremmo, quindi, che si corresse il rischio di fare solo
un'operazione di carattere finanziario la quale, dopo che la
Regione avrà tirato fuori tutti i soldi e con la scusa di una
ipotetica crisi di mercato, non potesse più procedere oltre.
Io ritengo che il Consiglio, prima di approvare questa
deliberazione, venga debitamente informato in merito; inoltre, per
principio, non credo mai alle iniziative che richiedono una
soluzione eccessivamente frettolosa.
Tutto sarebbe stato più semplice se si fosse trattato di una
società di Torino che, in possesso di un grande portafoglio di
ordini di lavorazione, avesse deciso di trasferirsi in Valle
d'Aosta per i più appetibili finanziamenti concessi dalla nostra
Amministrazione, rispetto a quelli concessi dalla Regione
Piemonte.
Invece, qui sembra di avere a che fare con una società che non è
più in attività da parecchio tempo e, pertanto, vorremmo sapere se
ciò corrisponde al vero o meno.
Di tutti questi aspetti poco chiari noi vorremmo poter discutere
in sede di Commissione, per esprimere in Consiglio un giudizio
sereno, senza l'assillo dell'eccessiva fretta.
PRESIDENTE:
Il Consigliere Millet ha formalizzato la
richiesta di rinvio in Commissione e, quindi, secondo la prassi,
deve ora esprimersi un Consigliere a favore ed uno contro.
Ha chiesto la parola il Consigliere Aloisi; ne ha facoltà.
ALOISI (M.S.I.):
Io parlo a favore, perché le perplessità
illustrate dal Consigliere Millet sono le stesse che abbiamo noi.
Infatti, non riusciamo a capire l'atteggiamento di questa Giunta
che, in un primo momento acquista l'immobile per destinarlo ad
attività per gli artigiani locali, mentre poi ne cambia la
destinazione cedendo l'immobile ad una società creata "ad hoc"
dieci giorni dopo.
Pertanto, le perplessità espresse dal Consigliere Millet, sono
le stesse che nutriamo noi, e, quindi, condivido la richiesta di
rinvio alla Commissione per approfondire tutta la problematica di
questa vicenda.
PRESIDENTE
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Io sono contrario alla richiesta di
rinvio per due ordini di motivi. Innanzitutto, non ho nessuna
difficoltà ad approfondire questo argomento in sede di Commissione;
inoltre, per quanto mi concerne, sono perfettamente in grado di
fornire tutte le risposte alle domande che mi sono state presentate
e, quindi, credo che possiamo tranquillamente discutere, oggi,
sulla società precedente, dalla quale la società valdostana ha
rilevato l'attività, sul mercato delle macchine per movimento terra
e sugli spazi che un'azienda piccola come questa può avere, sul
giudizio e sul nome degli azionisti.
Posso fornire ulteriori precisazioni su altre questioni che mi
venissero poste, nonché sulla volontà dell'Amministrazione di
mantenere fermo il suo atteggiamento su questa iniziativa, pronta
ad impegnarsi per l'organizzazione (insieme a questa iniziativa che
utilizza il vecchio fabbricato dell'ex Fera) di un'altra area
artigianale attrezzata, sempre nell'area dell'ex Fera, qualora
dovesse manifestarsi una reale possibilità in tal senso.
Si dà atto che dalle ore 16.43 assume la Presidenza il
Presidente BONDAZ.
PRESIDENTE:
Pongo in votazione la proposta di rinvio:
ESITO DELLA VOTAZIONE
Presenti: 31
Votanti: 31
Favorevoli: 11
Contrari: 20
Il Consiglio non approva.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ancora una volta l'Assessore si
affida alla forza dei numeri, che è la caratteristica di questa
maggioranza, ormai "decotta" da un punto di vista politico perché
non ha più una sua validità e che colleziona sconfitte su
sconfitte, come vedremo più avanti.
In questo caso ci troviamo di fronte ad una situazione
particolarmente difficile. Ho avuto modo di ascoltare l'intervista
televisiva del signor Ceretta e, pur non conoscendo questo signore,
sono rimasto piuttosto preoccupato; mi è sorto un grande dubbio
sulle sue capacità imprenditoriali.
Da quell'intervista si poteva ricavare la netta impressione di
trovarci di fronte al solito "imprenditore improvvisato". Sono
certo che questa strada ci porterà, senz'altro, verso un'altra
delusione, che si aggiungerà alle ultime esperienze negative che
abbiamo maturato di recente con gli imprenditori esterni, anche se
in questo caso andremo, forse, incontro ad "un bidone interno". Non
dobbiamo dimenticare che i soldi appartengono alla comunità
valdostana e, cioè, ai cittadini residenti in Valle d'Aosta;
eppure, ancora una volta, tentiamo di improvvisare: ci troviamo di
fronte ad un improvvisato industriale e ad un atteggiamento
improvvisato da parte di questa Giunta.
Ma l'Assessore che (Bontà sua!), ci ha degnato di una
mini-relazione su questa società, non ci ha fornito la relazione
(o, forse, è la FINAOSTA che non ci ha fornito la relazione), come
invece avrebbe dovuto fare.
Qui si è sempre parlato di ristrutturare la FINAOSTA; il
Presidente della Giunta ne ha fatto addirittura uno "scoop"
pubblicitario, ma la FINAOSTA continua ad andare peggio di
prima.
Noi non siamo in grado di stabilire perché la FINAOSTA abbia
dato il suo consenso. Potremmo anche essere in grado di stabilirlo,
però sarebbero necessarie delle prove, ma qui non c'è alcuna
relazione della FINAOSTA.
Pertanto, noi non possiamo valutare che cosa essa abbia detto,
che cosa abbiano accertato i suoi tecnici e se abbiano effettuato
una ricerca di mercato prima di esprimersi a favore di un
finanziamento di miliardi per questa nuova industria. Tuttavia,
attraverso interviste televisive, siamo venuti a sapere che c'è un
gruppo, anzi, che c'è questo signor Ceretta che è in grado di
sostituire una Finanziaria di livello quasi nazionale, che ha
abbandonato questo tipo di lavoro non produttivo. Lasciatemi dire
che, forse, è un po' eccessiva la presunzione di questo impresario,
o di questa nuova società, che si reputa in grado di sostituire la
finanziaria, che invece ha deciso di abbandonare questo tipo di
attività!
E che fa? Bussa alla porta della Regione e della FINAOSTA e per
loro si aprono i portafogli. Qualcuno, forse, avrà anche detto:
"Tanto i soldi non sono nostri!" Non ci pare che questo
atteggiamento possa essere definito serio.
Io sono contrario a questo investimento della Regione, ma sono
contrario perché non abbiamo valide garanzie. A poco servono,
infatti, le garanzie che ci ha appena indicato l'Assessore. È tutto
da dimostrare che i 20 milioni del capitale sociale iniziale di
questa nuova società verranno elevati sino a 900 milioni. Grandi
sono, quindi, le nostre preoccupazioni; eppure il Consiglio
regionale e questa maggioranza sembrano voler andare avanti a tutti
i costi.
Noi non siamo contrari all'insediamento di nuove attività
industriali qui in Valle, però ci sembra molto strano che,
all'improvviso, si presenti una società che, ripeto, ha la
presunzione di costruire addirittura macchine da esportazione in
una struttura come quella dell'ex FERA, già costata parecchio alla
comunità valdostana rimasta abbandonata da diversi anni.
In quell'intervista si erano anche fatti dei numeri, ma io
credo, invece, che andremo incontro ad una situazione "molto,
molto, molto preoccupante".
Mi auguro che l'Assessore ci possa dare degli elementi
sufficienti per consentirci di fare una valutazione più obiettiva;
ma se il buon giorno si vede dal mattino, mi pare che fin d'ora si
possa dare per scontato il risultato finale di questa nuova
società, perché, tra due o tre anni e forse anche prima (le
esperienze precedenti, infatti, ci hanno dimostrato che bastano 6
mesi per distruggere 7 miliardi), ci troveremo di fronte ad una
situazione analoga a quelle che l'hanno preceduta.
Termino qui le mie brevi considerazioni ed aspetto ulteriori e
necessari chiarimenti. Per il momento, il mio giudizio non può che
essere negativo perché, ripeto, ci troviamo di fronte ad una
improvvisazione.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Vorrei dire solo due parole
sull'argomento, senza entrare nel merito della questione, perché è
la prima volta che vediamo degli imprenditori valdostani che danno
l'impressione di offrire una certa garanzia finanziaria (io non so
fare i conti nelle loro tasche e non li voglio neppure fare) e che
riescono a fare qualche cosa nella nostra Regione.
Mi stupisce però che il Consigliere Socialdemocratico
Baldassarre, mio amico, faccia delle considerazioni di tipo
strettamente personale sul conto del signor Ceretta...
BALDASSARRE (fuori microfono):
No, no!
PEDRINI (P.L.I.):
Come no! Tu hai detto: "L'ho sentito
alla televisione!" Alla televisione lui può dire tutto quello che
vuole! Io non contesto la sua libertà di dire tutto quello che
vuole! Contesto invece che, in relazione a quello che egli ha
detto, ci si possa esprimere nei suoi confronti con affermazioni
del tipo: "Quello è un fesso qualsiasi, non è un artigiano e non è
all'altezza di fare né il medio industriale, né
l'artigiano...!".
Nemmeno io conosco molto il signor Ceretta, però da quel poco
che ho potuto vedere, visitando ogni tanto l'Expo di St.
Christophe, mi sono reso conto che importa tutta una serie di
centinaia di macchine, addirittura dal Giappone, tant'è che ne
volevo comperare una anch'io. Pertanto, prima di fare affermazioni
di un certo genere, io sarei un pochino più cauto.
Teniamo poi presente che nessuno ha mai voluto la FERA e tutti
la volevano distruggere, così come non interessava a nessuno
gestire un supermercato a Pont-St. Martin.
Però, non appena qualcuno si muove, tutti, come cani rabbiosi,
gli si buttano addosso dicendo: "Anche noi avevamo quell'idea!
Anche noi cinque anni fa avevamo fatto una cooperativa! Anche noi
volevamo comperare la FERA, ma il Comune tergiversava...!"
Ma, insomma, è ora di finirla una buona volta di tirar fuori
sempre questi argomenti! Proprio in questi giorni, prima che
nevicasse (sto parlando di 48 ore fa), sono andato a vedere
l'esterno dell'edificio ex-FERA, perché non si poteva entrare, dato
che era domenica e l'edificio era chiuso. Tuttavia, sono riuscito a
dare un'occhiata anche all'interno e ho visto che, in venti giorni,
questi artigiani valdostani (chiamiamoli pure come vogliamo) hanno
fatto delle cose veramente eccezionali, che probabilmente non
sarebbero state fatte da nessun altro imprenditore esterno. Hanno
avuto la fortuna di avere vicino il Comune, che ha fatto attaccare
immediatamente l'acqua e la luce e così sono già riusciti a montare
tutta la catena di produzione.
Questa circostanza mi ha lasciato letteralmente stupito e mi
sono detto: "Questi non sono i soliti coglioni che vogliono fottere
la Regione!"
Il termine che io ho appena usato è ancora dolce rispetto a
certi altri che vengono usati qui dentro.
Siccome bisogna parlare terra-terra per farsi capire, altrimenti
viene alterato il significato delle parole, io voglio dire solo
che, prima di scagliare l'anatema o le pietre contro qualcuno,
bisognerebbe stare un pochino alla finestra ad osservare.
Ripeto che io non voglio entrare nel merito, però devo dire che,
a me ed al mio Partito, sta benissimo questa impostazione e questa
forma di attività industriale o artigianale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi scuso se intervengo forse a raffreddare
il dibattito, ma, contrariamente a quanto ho detto questa mattina,
il freddo sta diventando veramente un po' eccessivo...
(...INTERRUZIONE...)
SANDRI (N.S.):
Non so se funziona almeno il
condizionatore dell'aria, ma se non funziona credo che sarebbe il
caso di ridurre il numero delle sigarette che vengono fumate.
Per quanto riguarda la NUOVA ROCK, personalmente avrei gradito,
da parte della Giunta regionale e della maggioranza, un
atteggiamento più responsabile e più cauto. Non si sarebbe
certamente cambiato il mondo se di queste cose si fosse discusso un
po' di più in sede di Commissione, anzi, si sarebbero evitati quei
toni polemici così accesi, che abbiamo già cominciato a
sentire.
Questo non lo si è voluto fare ed ora bisogna affrontare,
subito, i problemi che conseguono all'approvazione di questa
delibera. Non si può negare che il Consigliere Baldassarre abbia
ragione ad avanzare le sue ipotesi e le sue previsioni. Credo poi
che, se lui non ha diritto a lanciare anatemi, credo che questo
diritto, men che meno, l'abbia il Consigliere Pedrini, del quale
credo sia rimasta famosa una previsione del 1979, pubblicata sul
suo giornale, con la quale preannunciava il passaggio di 1 milione
di T.I.R. per il 1983...
PEDRINI (fuori microfono):
L'hai già detto una volta!
SANDRI (N.S.):
La ripeto anche qui, perché io credo che
qualora si vada sul "personale", si abbia anche il diritto di
ribattere. Io non faccio previsioni sulla NUOVA ROCK e sulla
possibilità che vada bene o male, ma chiedo subito delle
delucidazioni.
Prima: il capitale sociale della NUOVA ROCK s.r.l. (C.F.:
486510076) è di 20 milioni; mi piacerebbe sapere se sia stato
comunicato all'Assessorato e alla FINAOSTA che questo capitale
sociale sia stato effettivamente e totalmente versato oppure se sia
stato fatto solo un versamento parziale, perché questa circostanza
non è specificata nella convenzione.
(...INTERRUZIONE...)
SANDRI (N.S.):
Sarà anche una finezza formale, alla
quale, però, chiunque voglia fare l'imprenditore deve assolutamente
attenersi.
Seconda questione: l'Assessore ha parlato di occupazione in
termini piuttosto prudenti rispetto alle prospettive future, però
non ci ha spiegato quanta occupazione venga da fuori Valle,
probabilmente già nell'organico della vecchia ROCK, e quanti siano
gli occupati di nuova assunzione o che saranno assunti tra i
disoccupati della zona di Châtillon e St. Vincent.
Terza questione: questa società avrebbe "...una garanzia
fideiussoria illimitata di tutti gli amministratori al momento
della costituzione della società e di tutti i soci della
stessa...". Ora, io mi domando se questa garanzia fideiussoria (500
milioni) possa essere considerata una valida garanzia per
investimenti estremamente superiori. Si parla, infatti, di 1,5
miliardi per un mutuo ammortizzabile entro un massimo di 10 anni,
di un altro miliardo per un mutuo di 3 anni... Secondo me, quindi,
questa garanzia non è sufficiente a garantire l'investimento.
Quarta questione: il "know-how". Questa NUOVA ROCK s.r.l., con
20 milioni di capitale, o non so con quale altro capitale, avrebbe
rilevato il "know-how", il marchio, i brevetti e tutta
l'attrezzatura (impianti, semilavorati e magazzino); tutto questo
con 20 milioni?
LANIVI (fuori microfono):
Con 500 milioni. I 20 milioni
sono un fatto formale.
SANDRI (N.S.):
Benissimo. Comunque, avrebbe recuperato
tutte queste attrezzature e conoscenze, in un settore nel quale, da
quanto ne posso capire io, che sono completamente ignaro della
questione, ci si muove tra numerose difficoltà.
Su Il Sole-24 Ore e su altri giornali economici è spesso
presente il problema della FIAT-ALLIS, grande azienda del Gruppo
FIAT, la quale ha chiuso gli ultimi bilanci, ma soprattutto
l'ultimo, in deficit, perché il mercato delle macchine per
movimento terra è estremamente difficile. Eppure la FIAT-ALLIS ha
un capitale, un "know-how" ed una capacità di gestione, certamente
superiori a quelli della NUOVA-ROCK s.r.l..
Mi si è detto prima che questi escavatori dovrebbero essere
della specie di "Ferrari adibite al movimento terra" e cioè
dovrebbero essere fatte ad uso e consumo di un particolare tipo di
clientela e di produzione.
La mia impressione è che a questi livelli di raffinatezza e di
precisione si possa arrivare solo con una grande tradizione
industriale alle spalle. Non ho mai visto nessuno, in nessun campo,
inventarsi la capacità di fare le cose a questi livelli, per
cui...
ROLLANDIN (fuori microfono):
Lamborghini!
SANDRI (N.S.):
La Lamborghini è una vecchia ditta di
tradizione quasi secolare, che...
ROLLANDIN (fuori microfono):
...è passata dai trattori
alle macchine da corsa...
SANDRI (N.S.):
Ma, Santo Iddio!, Lamborghini era un
industriale, non un commerciante, mentre qui si parla di
commercianti che si sono trasferiti in un altro settore! È una cosa
un pochino diversa!
PEDRINI (P.L.I.):
...che lavorano con i ferri del
mestiere...
SANDRI (N.S.):
Certo, certo! L'ultimo problema, che
secondo me è il più serio e che forse avrebbe potuto essere
discusso in sede di Commissione, con un po' più di calma, è
relativo ai bilanci della vecchia ROCK.
Sono stati presi in esame i bilanci della ROCK ESCAVATOR di
Torino? È stata fatta un'analisi della produzione e delle vendite?
È stata fatta un'analisi finanziaria della sua gestione? Sono tutti
dati importanti.
Inserire tra le premesse della delibera questa dicitura:
"Ritenuto che la società NUOVA ROCK presenti le caratteristiche
richieste per assicurare il successo dell'iniziativa, con ottime
prospettive di mercato e di ulteriore sviluppo dell'occupazione", a
giustificazione della validità dell'operazione, è decisamente molto
poco!
Occorre che ci venga spiegato come mai qualcosa che non funziona
o che non funzionava da nessun'altra parte dovrebbe funzionare qui
in Valle d'Aosta. Io sono estremamente preoccupato!
Non sono da sottovalutare, "a latere", alcuni aspetti formali
come, ad esempio, i problemi di compatibilità con il piano
regolatore di St. Vincent e con le scelte relative al previsto
insediamento artigianale.
Può anche darsi, come dice l'Assessore, che l'edificio dell'ex
FERA non sia dei più adatti per un idoneo insediamento degli
artigiani di St. Vincent, però questa posizione è cambiata in soli
due mesi, tra novembre ed oggi. Ma allora, perché abbiamo comperato
quell'edificio? Noi l'abbiamo comperato per uno scopo ben preciso e
subito dopo ci siamo resi conto che non era più valido? Allora
dovevamo rivenderlo! È solo un caso che quell'edificio non serva
più allo scopo per il quale l'abbiamo comperato e che solo 10
giorni dopo si presenti un signore a chiederci di rilevare il
tutto?
Non credo che queste domande possano avere delle risposte
plausibili e meditate. Forse sarebbe stato più utile discuterne in
sede di Commissione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il Consigliere Millet ha già detto che
noi abbiamo delle perplessità che avremmo preferito ci fossero
chiarite in sede di Commissione. Queste perplessità ci derivano da
due circostanze che ricaviamo dai dati che abbiamo finora a nostra
disposizione.
Prima di tutto: la fretta. Il 23 ottobre il Consiglio, su
proposta della Giunta, delibera l'acquisto dell'ex FERA per
adibirla ad attività artigianali. Il 7 novembre si costituisce una
società. Il 12 dicembre la Giunta regionale è già certa del
successo dell'iniziativa industriale da inserire nell'ex FERA.
Ne consegue che: o la Giunta aveva già in mente queste cose ed
aveva fatto in precedenza delle analisi e delle ricerche, quindi è
venuta in Consiglio a proporre attività artigianali da attuare
nell'ex FERA, ben sapendo, però, di volervi insediare la NUOVA ROCK
ed a questo scopo, probabilmente, avrebbe anche ingannato il Comune
di St. Vincent che altrimenti non avrebbe ceduto con tanta
facilità; oppure la Giunta ci deve realmente spiegare come ha
fatto, dal 7 novembre, data di costituzione della società, al 12
dicembre, ad avere informazioni sufficienti a farle esprimere
parere positivo sul futuro produttivo della NUOVA ROCK.
Io vorrei sapere dall'Assessore in che data la FINAOSTA ha
rilasciato la relazione tecnica e se la stessa assicuri non solo la
presenza di garanzie immobiliari, ma dia garanzie sul mercato, sul
futuro produttivo di questa azienda. A noi sembra che la fretta sia
stata un pochino eccessiva, perché, se la relazione della FINAOSTA
è arrivata dopo che la Giunta aveva scritto: "...le possibilità
sono ottime...", è proprio il caso di dire che tutta l'operazione è
stata fatta completamente al buio.
Seconda questione. Tutti quelli con cui si parla fanno un
ragionamento che a prima vista può sembrare banale: "Ma se la
FIAT-ALLIS e la CATERPILLAR, con la loro struttura produttiva ed
immobiliare, hanno difficoltà a costruire a prezzi concorrenziali
ed a vendere queste macchine, come può, un'azienda che ne produce
solo 50, riuscire a stare sul mercato?"
Oggi
c'è la crisi della siderurgia, ma ci potrebbero
essere benissimo alcuni imprenditori che, volendo inserirsi in
questo settore, chiedano alla Regione un finanziamento per
costruire un forno con cui produrre degli acciai particolari: noi
acconsentiremmo?
Abbiamo fortissimi dubbi che laddove non riesce a creare valore
aggiunto e a fornire una rete di assistenza adeguata una struttura
come quella della FIAT-ALLIS o quella della CATERPILLAR ci possa
riuscire la NUOVA ROCK. Queste sono le nostre perplessità.
Vorremmo ancora dei chiarimenti nel merito della deliberazione,
perché il grosso dell'investimento serve per trasformare l'ex-FERA.
Vorremmo capire, pertanto, di questo miliardo e mezzo di mutuo,
concesso alla NUOVA ROCK per i primi lavori, quale parte serve per
i lavori e quale parte va per l'acquisto delle attrezzature.
Vorremmo anche capire quale sia il valore delle attrezzature che
dovrebbero fornire alla struttura la possibilità di andare avanti.
Vorremmo capire quali siano i lavori che la Regione farà
successivamente, come dice l'Assessore, fino ad un massimo di 2
miliardi. Ma se occorreranno 2 miliardi e 23 milioni, ci si fermerà
per fare andare tutto "a pallino"? Non ci sembra che il problema
sia impostato nel modo più chiaro.
Come ultima osservazione possiamo dire di aver già verificato
che, soprattutto nel caso di società che non abbiano alle spalle
un'esperienza molto consolidata, le garanzie fideiussorie devono
essere prese con molta cautela. Pertanto, vorremmo sapere se, al
posto delle garanzie fideiussorie, che richiedono la disponibilità
del bene "in quel momento", non sia possibile prevedere, nella
convenzione, delle garanzie di tipo ipotecario o simili anche
perché l'Assessore afferma che i titolari hanno tutta la
disponibilità necessaria.
Noi, quindi, abbiamo delle grossissime perplessità. Non facciamo
lo stesso discorso per tutte le iniziative; per l'OLIVETTI
l'abbiamo fatto in un modo, mentre per la NUOVA ROCK lo facciamo in
un altro, perché il problema è diverso. Tuttavia, ci auguriamo di
essere smentiti dai fatti.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Io cerco sempre di essere coerente con
quanto vado dicendo e, quindi, devo dire che, alla luce di quello
che io ho detto in passato, un elemento positivo è costituito
proprio dal fatto di trovarci, in questo caso, di fronte ad un
imprenditore valdostano.
In occasione dei dibattiti sulla situazione industriale, quando
tutti noi ci lamentavamo della scarsa conoscenza e affidabilità
degli imprenditori esterni, abbiamo sempre sostenuto che una delle
colpe dell'Amministrazione regionale era di non aver mai favorito
un'iniziativa che poteva venire da parte di valdostani.
Il fatto che noi oggi discutiamo di una convenzione per
un'iniziativa assunta da un valdostano, anziché da un imprenditore
venuto da chissà quale provincia del Piemonte o della Lombardia, è
per me positivo, indipendentemente dal possibile contenuto o dalla
validità dell'iniziativa produttiva ed indipendentemente dalle
capacità manageriali di questa persona a me sconosciuta.
Quello che però mi rimane oscuro è il meccanismo attraverso il
quale l'Assessore o la Giunta arrivano a questa scelta di politica
economica. Fino a due anni fa esisteva una mappa di tutte le
aziende che intendevano insediarsi o assumere delle iniziative in
Valle e so che molte di quelle aziende sono state attentamente
vagliate, prima dagli organi dell'Assessorato e poi dagli organi
della FINAOSTA; le pratiche sono ancora lì, nei cassetti,
accompagnate da tutti i controlli che sono stati fatti. Di punto in
bianco, poi, salta fuori un'azienda nuova, come questa, che, con
procedure d'urgenza, attraverso corsie preferenziali, riesce, nel
giro di un mese, ad avere tutte le autorizzazioni, le informazioni
ed i controlli necessari, per cui si procede con l'urgenza già
sottolineata dal Consigliere Mafrica e si arriva ad una delibera di
Giunta portata all'approvazione del Consiglio.
Francamente, però, mi sfuggono sia il meccanismo che sta dietro
queste scelte sia le motivazioni di carattere politico ed economico
che portano a questa delibera. Quest'ultima, poi, non ci aiuta a
comprendere queste cose, perché la premessa è scarna e la
convenzione è quella solita alla quale noi siamo ormai abituati. Un
anno fa l'Assessore aveva assunto l'impegno di portare, comunque,
tutte le convenzioni, anche quelle adottate con deliberazione di
Giunta, all'esame della Commissione, prima di presentarle in
Consiglio, per consentirci di avere in quella sede il tempo per
cercare di capire qualcosa di più. Mi pare che quell'impegno sia
stato assolto solo una volta e che poi sia stato messo nel
"dimenticatoio".
Indubbiamente, in sede di Commissione, noi avremmo potuto capire
che cosa era stato acquistato da questa nuova ditta. Tramite la
FINAOSTA avremmo potuto esaminare i bilanci della FAREN, che vende
la ROCK ESCAVATORS per 500 milioni alla NUOVA ROCK; avremmo potuto
esaminare il conto dei profitti e delle perdite, il volume di
affari, le prospettive di mercato e, quindi, avremmo potuto in
qualche modo valutare se si trattava di una iniziativa che avesse o
meno una prospettiva. Oggi
,
non ci è possibile fare questo
esame e non conosciamo il parere articolato della FINAOSTA su
questa iniziativa. Sappiamo solo che c'è stata una valutazione del
patrimonio dei soci che, come ci ha detto l'Assessore poco fa,
ammonta a 2 miliardi.
Certamente alcune perplessità ci sono già state dissipate
dall'esposizione che ci è stata fatta dall'Assessore, ma ne
rimangono ancora delle altre.
Per i lavori di manutenzione straordinaria, per iniziare
l'attività produttiva, questa società ottiene un mutuo fino a 500
milioni, che, però, non le sarà concesso finché non avrà aumentato
il capitale sociale. Si presume, a questo punto, che la sequenza
sia: aumento del capitale sociale di 500 milioni, ottenimento del
mutuo, lavori straordinari.
Ma per che importo saranno effettuati questi lavori
straordinari? Saranno di 1 miliardo o di 1,5 miliardi, ai quali
però dovranno essere aggiunti i lavori che la Regione si deve
impegnare a fare per altri 2 miliardi? In conclusione, la
ristrutturazione del fabbricato comporterà una spesa enorme.
Non si capisce, inoltre, come i lavori fatti in via
straordinaria possano essere raccordati con quelli definitivi che
dovranno essere fatti dalla Regione. C'è già un progetto
complessivo o si tratta solo di lavori di tamponamento, che poi
dovranno essere rifatti al momento della ristrutturazione globale
dello stabilimento, per cui ci potrà essere una ripetizione dei
lavori e, quindi, uno sperpero di denaro pubblico?
Torno a ripetere che, alla luce di quello che è scritto nella
premessa e nella convenzione, il Consigliere regionale non è in
grado di dare un giudizio obiettivo sulla validità o meno
dell'iniziativa.
L'unica cosa che mi fa piacere, ripeto senza entrare nel merito
dell'iniziativa, è che finalmente ci troviamo a discutere di un
imprenditore valdostano che ha avuto il coraggio di assumere
un'iniziativa. Che si tratti di un commerciante che voglia fare
l'industriale ha un'importanza relativa, perché industriali non si
nasce.
Questo, quindi, è un aspetto positivo. Se poi mi si chiede se si
tratti di un'iniziativa che possa avere una prospettiva, io non
sono assolutamente in grado di dare un giudizio, anche perché,
attraverso l'esame della documentazione (che invece poteva essere
fornita in Commissione tramite i rapporti della FINAOSTA), non sono
stato messo in condizione di esprimere questo giudizio.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Ho notato che nella delibera presentata
dalla Giunta vi è una notevole contraddizione, perché in un primo
momento l'immobile viene acquistato per essere adibito ad attività
artigianali locali e poi, in un secondo momento, viene dirottato ad
una società privata, creata "ad hoc".
Tutti abbiamo potuto ascoltare il Consigliere Baldassarre dire
che qui funziona la logica dei numeri. Qualcuno si è meravigliato e
qualcun altro ha sorriso. Comunque, dobbiamo dare atto al
Consigliere Baldassarre che ha ragione: anche in questa delibera,
anche in questo momento, prevale la logica dei numeri.
Noi stiamo discutendo su argomenti e delibere per i quali sono
già state prese le relative decisioni. Se non sbaglio, il
Consigliere Pedrini ha detto che laggiù hanno già iniziato i lavori
di ristrutturazione; quindi, la decisione di dare lo stabile alla
NUOVA ROCK, creata "ad hoc", è già stata presa.
E allora che cosa ci stiamo a fare noi qui dentro? È una domanda
che ci dobbiamo porre e che io ritengo anche molto seria, perché
noi possiamo discutere fino a domani mattina, ma la logica dei
numeri non cambierà, perché la maggioranza ha già deciso di cedere
lo stabilimento a questa nuova società.
Quindi, io mi limito solo a mettere in evidenza le
contraddizioni della Giunta, che prima acquista l'immobile con uno
scopo ben preciso e determinato e poi lo dirotta da un'altra parte.
Evidenzio anche le contraddizioni dell'Assessore Lanivi presenti
nella sua relazione introduttiva nella quale dice che l'immobile
non è adatto per le attività artigianali della zona; ma prima non
era stato acquistato proprio per quelle attività artigianali?
Cosa possiamo dire? Possiamo solo dire che la Giunta ha perso
un'altra occasione per risolvere in modo adeguato e forse
definitivo il problema artigianale della zona di St. Vincent e
Châtillon; ha deluso quegli artigiani che si aspettavano da questa
operazione la soluzione dei loro problemi ed ora ci troviamo qui a
discutere l'argomento quando ormai le carte sono già state giocate.
Non rimane che prendere atto della cosa e dichiararci assolutamente
in disaccordo con la decisione assunta da questa Giunta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Quando il caro amico Consigliere
Pedrini si riscalda bisogna seguirlo con molta attenzione.
L'abbiamo visto in occasione della discussione sull'autostrada,
quando, percuotendosi il petto, diceva: "Noi faremo l'autostrada
con i nostri soldi!" Subito dopo, trovammo il Consigliere Pedrini
in veste di sindaco nel consiglio di amministrazione della
R.A.V..
PEDRINI (fuori microfono):
È per la parola "coglione"....
lo si dice in chiari termini...
BALDASSARRE (P.S.D.I.):
Consigliere Pedrini, tu lo sai
che io ti ammiro moltissimo, però io ho citato degli elementi certi
e nessuno può dimenticare quando tu ti percuotevi il petto e
dicevi: "Noi faremo l'autostrada, con i nostri soldi!"
PEDRINI (P.L.I.):
Con i soldi di noi valdostani!
BALDASSARRE (P.S.D.I.):
Ma il Consigliere Pedrini sa
benissimo che fare l'autostrada compete allo Stato, con i soldi
dello Stato e non con i soldi dei contribuenti valdostani! C'è una
enorme differenza, caro Consigliere Pedrini!
Tu ti riscaldi solo perché vuoi mettere in bocca al sottoscritto
quello che non ha mai detto, ma non ci riuscirai mai! Io ho
espresso un giudizio politico su di un'intervista rilasciata da
questo signore, che io, ti ripeto, non conosco. Caro Consigliere
Pedrini, ho tratto l'impressione che, da un punto di vista
imprenditoriale, quegli si spostasse troppo in avanti. Quindi, io
ho espresso un giudizio sulle mie preoccupazioni e non siamo "cani
rabbiosi" come tu ci hai definito, caro Consigliere Pedrini! Non ci
sono "cani rabbiosi" qui, in Consiglio regionale! Tu hai usato
proprio questo termine che non puoi usare nei confronti di
Amministratori che vogliono vederci chiaro!
Le perplessità che sono state espresse dai vari Consiglieri sono
enormi. L'Assessore, per esempio, mi dovrebbe dire come ha potuto
la FINAOSTA, dal 6 novembre al 16 novembre, fare una relazione
tecnica, una ricerca di mercato e stabilire che questa NUOVA ROCK
ha un mercato sicuro. Caro Consigliere Pedrini, la Giunta ci deve
dire tutte queste cose che io ho chiesto. Probabilmente, come al
solito, le avrà fatte per telefono oppure avrà fatto seguir loro
una corsia preferenziale, come ha detto il Consigliere Pascale.
Per questo, noi siamo preoccupati della situazione e non per la
persona di Ceretta, perché a noi fa piacere che ci siano degli
imprenditori locali; però, non puoi chiamarci "cani rabbiosi", nel
momento in cui vogliamo vedere chiaro in tutta la questione!
Finora, quando noi abbiamo chiesto di veder chiaro, abbiamo
avuto sempre ragione, perché ci si è sempre trovati di fronte a
risultati negativi. Non torniamo a ripetere sempre le solite cose,
perché noi abbiamo avuto sempre ragione, caro Consigliere
Pedrini!
Non significa niente saper importare macchinari, perché
importare non significa costruire; una cosa è importare ed un'altra
cosa è costruire dei macchinari. C'è un'enorme differenza tra
questi due termini.
Io non sono contro gli imprenditori valdostani; ci mancherebbe
altro!
Però è necessario che queste cose vengano chiarite. Non penso
che il Consigliere Pedrini, che non è neppure entrato nel merito di
questa convenzione, forse per gioco di parte, si accontenti della
relazione fatta dall'Assessore. Si è trattato, infatti, di una
relazione che non ha chiarito e che, anzi, ha complicato le nostre
preoccupazioni. Ecco perché io mi ero permesso di intervenire e di
esprimere le mie perplessità.
Torno a ripetere che queste precisazioni sono doverose.
L'Assessore ci ha parlato di valutazione patrimoniale dei soci per
circa 2 miliardi, però non ci ha detto se la Regione, per
cautelarsi, proporrà una garanzia ipotecaria sugli immobili. Solo
se questa garanzia ipotecaria fosse stata posta sugli immobili ci
avrebbe dato una certa tranquillità.
Non significa niente, infatti, essere proprietari ed avere una
proprietà valutata in 2 miliardi se non si presentano delle
garanzie ipotecarie; se la Giunta avesse scelto questa strada ciò
sarebbe stato sufficiente ad eliminare certi nostri dubbi e certe
nostre perplessità.
Il mio intervento non voleva essere critico nei confronti del
signor Ceretta, ma voleva esprimere le preoccupazioni di un
Amministratore che deve preoccuparsi di queste cose. L'esperienza
ci ha insegnato che cosa succede in Valle. Ho parlato anche di
"bidoni" ed ho detto: "Mi auguro che non si tratti di un bidone
interno, perché di bidoni esterni ne abbiamo già presi fin
troppi!"
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
La ringrazio signor Presidente. Io
starò calmissimo, perché desidero divertirmi per due minuti. In
quest'ultimo periodo io parlo molto raramente, ma quando ci sono
degli argomenti così validi mi permetta di intrattenermi solo
cinque minuti per cercare di divertirmi, anche da solo.
Io vorrei cominciare a dire che non ho ben capito se questa è
l'aula di un Consiglio regionale oppure se può essere definita...
Il mio amico Consigliere Tonino, capo del P.C.I., sorride, perché
forse pensa di divertirsi anche lui per un attimo....
Ci sono cinema dove si vedono pellicole normali, ci sono cinema
dove si trasmettono pellicole pornografiche, ci sono cinema
extra... Quest'aula può essere tranquillamente considerata un
cinema, come ho anche scritto, dove si proiettano delle pellicole
politiche o un teatro dove si rappresentano scene politiche. Qui,
infatti, si vuole continuamente ricreare questo ambiente, perché
quando c'è una virgola alla quale ci si può attaccare si fa lo
"show" e allora si diventa "primedonne", al cui confronto Pannella
scompare.
Ma qui, però, questo avviene solo ad opera di determinate
persone, che ormai conosciamo tutti, delle quali evito,
addirittura, di fare il nome, perché si tratterebbe di un "surplus"
e non ne vale affatto la spesa.
Per fortuna, tutto è registrato; ma qualche volta la verità
dovrebbe pure uscire, perché, quando io ho usato la parola
"coglioni", pensavo già che qualcuno l'avrebbe sfruttata. Non è
stato fatto in quel modo bensì in un altro. "Ma qui dobbiamo sempre
dire pane al pane e coglioni a coglioni!: questa è la realtà di
fatto.
(...INTERRUZIONE...)
PEDRINI (P.L.I.):
Posso andare avanti? "Repetita
iuvant".
BALDASSARRE (fuori microfono):
Però, ricordati che qui
siamo nell'aula del Consiglio regionale.
PEDRINI (P.L.I.):
No, no; qui siamo al cinema od in un
teatro di basso rango! Dicevo, quindi, che si è voluto
completamente snaturare il mio pensiero. Per fortuna c'è una
registrazione che possiamo anche risentire e, se vogliamo, possiamo
anche fare in merito una precisazione sui giornali. Io ho detto che
non sarei entrato nel merito della questione. Mi sono dichiarato
indignato (non l'ho detto, ma lo dico adesso) dal fatto che, in
seguito all'apparizione per 3 minuti sullo schermo di una persona,
fra le tante che trattano questa faccenda, ci si arroghi il diritto
di esprimere il seguente giudizio: "Quello è un deficiente; quello
non è un impresario, non è un artigiano ma è soltanto...!"
BALDASSARRE (fuori microfono):
Ma chi l'ha detto questo,
Consigliere Pedrini?
PEDRINI (P.L.I.):
C'è la registrazione!
Per fortuna c'è la registrazione!
BALDASSARRE (fuori microfono):
Ma non puoi fare del
cinema...!
PEDRINI (P.L.I.):
Ma c'è la registrazione, va bene! C'è
la registrazione! È inutile...!
PRESIDENTE:
Consigliere Baldassarre, Consigliere
Baldassarre! La prego! Consigliere Baldassarre, può chiedere la
parola per fatto personale! Lasci finire il Consigliere Pedrini!
Consigliere Baldassarre!
PEDRINI (P.L.I.):
Guarda che io non sono di quelli...
Quando mi arrabbio... No! C'è una registrazione! Ce la sentiremo!
Te l'ho detto prima! È inutile...!
Ricordati, egregio Consigliere e Collega, che quando io parlo
tranquillo e calmo sono molto più pericoloso di quando mi
"incavolo", perché ragiono molto meglio, perché vuol dire che
allora ho superato l'impulso del "sangue caliente" e divento "un
freddo". Per cui tu puoi interrompere o fare tutto quello che vuoi,
sempreché il Presidente non ti tolga la parola, ma io ho diritto,
come hai fatto tu, di dire la mia parola. "Per fortuna abbiamo la
galleria che ti gode tutta!"
Andiamo avanti. Io ho detto: "cani rabbiosi". Io ho parlato di
"cani rabbiosi". Io non ho assolutamente fatto... e anche qua, io
non so se, giunti a questo punto, (non mi riferisco alla tua mente)
ci possa anche essere una mente contorta...
Io facevo un certo discorso e mi rivolgevo ai cittadini di
Pont-St. Martin e St. Vincent che non vogliono assolutamente
muoversi; gli uni per un Supermercato e gli altri per l'ex-FERA, ma
che poi, non appena vedono che qualcuno parte, immediatamente si
lanciano all'assalto, "come cani rabbiosi".
Quindi è una "fesseria enorme" quella che tu hai detto e cioè
che quella frase era rivolta ai Consiglieri, perché si vede che non
interpreti bene le parole. Vuol dire che d'ora in poi te le
spiegherò prima, così saprai che cosa dirò dopo!
Arriviamo brevemente all'autostrada. Quando c'era chi non voleva
l'autostrada...
BALDASSARRE (fuori microfono):
Il finanziamento!
PEDRINI (P.L.I.):
No, l'autostrada e poi il
finanziamento!
Io ho detto, e ripeto qui, che, se anche il Governo non ci
avesse voluto dare una lira (il che sarebbe stato impossibile
perché...)...
(...INTERRUZIONE...)
(Ma non riesco a farglielo capire, Consigliere Stévenin!)... Ho
detto noi valdostani, da soli, avremmo dovuto fare quell'opera con
i nostri soldi! L'ho detto allora e lo ripeto, tale e quale,
adesso!
Spero che tu l'abbia capito! Noi valdostani! Perché questa è
un'opera santa, checché se ne dica! Oh per Dio!
BALDASSARRE (fuori microfono):
Opera santa per...!
PEDRINI (P.L.I.):
Sì, "opera santa" per la gente che ci
lascia la pelle! Vorrei vedere se un tuo figliolo o se qualcuno
della tua famiglia finisse sotto un T.I.R.! Vorrei vedere quello,
io!
BALDASSARRE (fuori microfono):
Guarda...!...l'autostrada...! Non confondere le idee!
PEDRINI (P.L.I.):
Allora stai tranquillo e non
agitarti!
Signor Presidente, ho finito. Consigliere Baldassarre, prendo
atto del fatto che alla fine, con un barlume di intelligenza, sei
riuscito a capire che, probabilmente, nel fare quella dichiarazione
iniziale, avevi commesso un errore e allora hai fatto una rettifica
ed hai detto: "Ma io non ho niente di personale, ci mancherebbe
altro! Io non ho detto che il signor Ceretta (la prima volta
l'avevi chiamato per cognome, mentre la seconda no)...!"
Ma, insomma, qui, prima di fare dei nomi, prima di "sputtanare"
della gente...
BALDASSARRE (fuori microfono):
Vedi di cambiare il tuo
modo di esprimerti, caro Consigliere Pedrini!... Perché non ti
posso rispondere!
PEDRINI (P.L.I.):
Questa è la parola! Certo! Quando tu
l'hai visto alla televisione... Io vado avanti lo stesso! È inutile
che ti agiti!
BALDASSARRE (fuori microfono):
... un barlume di
intelligenza su queste cose!
PEDRINI (P.L.I.):
Hai finito? Io sono una persona educata
perché ti lascio parlare!
BALDASSARRE (fuori microfono):
È incomprensibile che il
Presidente ti faccia ancora parlare!
PEDRINI (P.L.I.):
Ma come? Tu hai il diritto di parlare e
gli altri no! Presidente, il Consigliere Baldassarre ha espresso il
concetto che lui può dire tutto quello che vuole e noi, invece,
dobbiamo stare zitti! Gliene diamo atto!
Eh, già, capisco! Dopo il Congresso siete partiti per
l'alternativa di sinistra e volete ripetere il duce di una volta!
Benissimo! Ne prendiamo atto!
(...INTERRUZIONE...)
PEDRINI (P.L.I.):
Finalmente abbiamo ravvivato un po'
questo Consiglio. Mi dispiace solo che il Presidente Rollandin sia
un po' "tetro". Ma è veramente penoso dover ripetere che qui si
trova sempre il modo di creare lo "show": una volta con me, una
volta con il Consigliere Borbey e altre volte con qualche altro
Consigliere! Ne prendiamo atto, così come ne abbiamo preso atto
altre volte e tiriamo le nostre conclusioni. Ringrazio solo il
Consigliere Baldassarre che mi ha permesso di dirgli alcune cose e
di dirne delle altre a chi le deve intendere.
Per ragioni di chiarezza lo ringrazio per la rettifica che ha
fatto nell'ultimo intervento, quando ha detto: "Io non conosco il
signor Ceretta!"
Si dà atto che dalle ore 17.31 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Voglio illustrare due emendamenti alla
convenzione, che noi presentiamo qui in Consiglio, perché non ci si
è voluti confrontare in sede di Commissione.
Vorrei solo far notare che ci si è presentati in Commissione con
volumi di documenti, ma ci si è ben guardati dall'approfondire
questo argomento o quello relativo alla MULTIBOX: c'era sempre
urgenza! A proposito di brevetti, mi viene in mente un particolare
significativo accaduto durante la visita alla MULTIBOX, quando
qualcuno, dopo averci fatto vedere tante cose, tirò fuori da sotto
il tavolo un oggetto non ben definibile (comunque si trattava di un
pezzo di macchina) e ci disse: "Vi faccio vedere una primizia, però
state assolutamente zitti perché si tratta di una novità."
Non vorremmo che, anche nel caso della NUOVA ROCK, ci trovassimo
nella stessa situazione e che anche l'azienda finisse allo stesso
modo.
Per il momento, noi presentiamo due emendamenti. Il primo chiede
che venga soppresso il punto 2.3. della convenzione, che parla
della possibilità di vendita dell'immobile. Una volta che questa
clausola sarà inserita nella convenzione il Consiglio non potrà più
decidere nulla in merito. Se la società vorrà comperare i terreni
non potrà essere ostacolata dalla Regione, che non potrà più fare
marcia indietro e dovrà solo impugnare la convenzione, con tutto
ciò che questa operazione comporta. Se, invece, questa clausola non
sarà inserita nella convenzione, la Regione potrà sempre riservarsi
il diritto di vendere l'immobile, senza restare con le mani
legate.
Il secondo emendamento è previsto per il punto 2.5.3., dove si
parla dell'aumento del capitale sociale a 500 milioni. Noi
chiediamo che dopo le parole "...è subordinato all'aumento..." si
aggiungano le parole "...e al versamento...". L'Assessore, infatti,
sa benissimo che, sempre a termini di legge, è possibile versare
molto meno. Noi, quindi, chiediamo che sia versata almeno una quota
di capitale fino a 500 milioni, per offrire un minimo di garanzie a
questa attività.
Noi presentiamo questi due emendamenti e ci auguriamo che
l'Assessore voglia rispondere alle nostre domande su questa
società.
Ad esempio, vorremmo avere dei chiarimenti sulle garanzie
offerte dai soci, perché potremmo avere anche qualche dubbio in
merito. Il Consigliere Pedrini può avere tutte le garanzie che
vuole, ma noi vorremmo avere una discussione un po' più franca
sulle garanzie che offrono questi imprenditori.
Anche a noi sta bene che si tratti di valdostani, però ci sono
imprenditori valdostani con una tradizione quasi centenaria alle
spalle e con numerosi dipendenti, che, da almeno un anno, hanno
presentato un pacchetto di proposte (che può offrire ben più
occasioni di lavoro della NUOVA ROCK) e che non hanno neppure
chiesto quella grande quantità di finanziamenti. Ma si fa finta di
niente! Ho già sollevato due o tre volte questo problema al
Presidente della Giunta.
Come ha già detto il Consigliere Mafrica, in questo caso,
invece, nell'arco di pochi giorni, tra il 7 novembre ed il 12
dicembre si risolvono tutti i problemi; eppure ci sono altri
imprenditori che lavorano in Valle d'Aosta, che hanno anche
dimostrato di avere un loro mercato, ma si fa finta di niente e si
risponde che non si può e che non si ha il tempo di fare o di
verificare. E così si applicano due pesi e due misure.
Noi siamo preoccupati, perché, sulla base dell'esperienza finora
maturata dalla Regione, si può dire che, quando si ha fretta,
sortiscono, purtroppo, risultati negativi. Sarebbe preferibile,
quindi, avere una maggiore possibilità di confronto, che consenta
di verificare tutte le ipotesi di lavoro.
Tutto il marchingegno, poi, è inserito nelle premesse, là dove
si dice: "...ha rilevato il know-how, i marchi e brevetti e tutta
l'attrezzatura, impianti, semilavorati e magazzino della ROCK
ESCAVATORS di Torino...". Noi vorremmo sapere, ad esempio, quando
ha cessato l'attività questa ROCK ESCAVATORS; che cosa ha fatturato
la stessa società nell'ultimo bilancio. È evidente, infatti, che se
questa ditta ha cessato l'attività nei primi mesi del 1986, come
sembra da alcune informazioni pervenutemi, ha potuto portare ad
Aosta tutti i suoi macchinari...
Ma abbiamo già visto situazioni analoghe, come ad esempio, i
soliti capi di bestiame spostati in certe Regioni in certi
periodi.
Non vorrei, quindi, che questa società, che sul mercato potrebbe
valere molto poco, una volta giunta in Valle d'Aosta, grazie ad un
impegno finanziario di un certo tipo, scoprisse di avere una grande
opportunità di realizzo nel vendere il proprio macchinario ad una
società valdostana, per ritirarsi, magari, dopo un anno, con la
scusa che il mercato, non tira più.
Pertanto, tutto ciò giustifica la nostra preoccupazione, che è
motivata anche dal fatto che nel momento in cui votiamo ci sentiamo
responsabili delle decisioni assunte.
L'Assessore ha detto di avere validi argomenti per fugare i
nostri dubbi, ma noi, a scanso di equivoci, presentiamo lo stesso i
nostri emendamenti.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Il Consigliere Pascale ha già messo in
luce gli elementi contraddittori di questa convenzione. Io voglio
solo fare due brevissime considerazioni sull'atteggiamento
dell'Amministrazione regionale nei confronti dello stabile ex-FERA
e delle promesse che erano state fatte agli artigiani. Senza
rifarmi ad una discussione che si è svolta in precedenza, per fare
un riferimento molto più specifico, dico che solo due mesi fa, cioè
all'atto dell'approvazione della delibera 2301, ad una mia precisa
domanda sulla destinazione dell'immobile, che stranamente (lo dico
adesso) la Regione acquistava dal Comune di St. Vincent per 10.000
lire, è stato risposto testualmente che l'immobile sarebbe stato
destinato ad attività artigianali. Ne fanno fede le registrazioni
agli atti.
Non si può cambiare atteggiamento nei confronti del Consiglio e
degli interessati, altrimenti l'Amministrazione rischia di non
essere più credibile.
Sul discorso della destinazione ad uso artigianale dello stabile
ex-FERA si potrebbe scrivere un intero capitolo di un ipotetico
libro sull'intera vicenda FERA. In quel libro, però, occorrerebbe
lasciare un capitolo anche per gli artigiani, perché ricordo che
diversi anni fa l'ex Sindaco di St. Vincent, il "povero" Page, fece
affiggere, addirittura, un manifesto nel quale si spiegava anche la
procedura che gli artigiani avrebbero dovuto seguire per spostarsi
dal centro di St. Vincent all'interno della FERA; furono presentate
anche alcune domande.
Ora io dico che la Regione non può cambiare atteggiamento e
l'Assessore mi deve consentire di dire che l'Amministrazione
regionale non può, di punto in bianco, accorgersi che
quell'immobile non è più adatto ad ospitare delle attività
artigianali, quando, per almeno 15 anni ha detto esattamente il
contrario. Questa è la verità dei fatti che nessuno può
smentire.
In questo modo siamo realmente contraddittori. Per 10.000 lire,
infatti, noi abbiamo riacquistato dal Comune lo stabile
dell'ex-FERA. Personalmente non ero riuscito a capire il senso di
quell'operazione, ma tutto diventerebbe più chiaro se fin da allora
si fosse in presenza di una "arrière pensée", a giustificazione di
quel "riacquisto". Io espressi, allora, la mia perplessità, che mi
è rimasta e che ora è destinata a tramutarsi in forte dubbio.
Perché si acquista l'immobile per 10.000 lire e dopo 20 giorni,
stranamente, gli si cambia destinazione? Allora, come si suol dire,
"il pacco era già pronto e prefabbricato", altrimenti si sarebbe
seguita la strada che gli artigiani di St. Vincent continuano a
rivendicare ed a richiedere.
Non per un puro caso, infatti, è agli atti la lettera, alla
quale ha fatto cenno il Presidente, che tutela gli interessi degli
artigiani e che, obiettivamente, fa presente la grave carenza
dell'Amministrazione, che non va incontro alle legittime richieste
degli stessi per la zona di St. Vincent.
È chiaro che poi la gente non crede più alle istituzioni quando
per tanti anni si "predicano" alcune cose e poi, nel giro di venti
giorni, si sconvolge tutto, si cambia atteggiamento e si destinano
dei locali, a mio avviso (ma anche ad avviso del Comune di St.
Vincent che l'aveva acquistato dall'Amministrazione regionale)
facilmente ristrutturabili per attività artigianali, ad un'attività
industriale di nuova e repentina istituzione. Perché questo
mistero?
L'Assessore non ha chiarito l'interrogativo e, anzi, verso la
fine del suo intervento, ha detto che quello stabile non era
assolutamente adatto ad ospitare attività artigianali. Dopo 15 anni
l'ex-stabile FERA è rimasto lì a dimostrare incontestabilmente
l'inefficienza degli enti pubblici in Valle d'Aosta ed anche ad
illudere gli artigiani di St. Vincent con una ipotetica soluzione
ai loro problemi, che, però, non è mai arrivata.
Si è parlato di accelerazioni improvvise di queste pratiche. È
vero: alla FINAOSTA sono giacenti decine di pratiche, ma solo
alcune di esse approdano in Consiglio in uno spazio di tempo
assolutamente imprevedibile. Le altre pratiche, infatti, seguono
dei tempi molto più lunghi. Anche questo è un comportamento sul
quale occorre riflettere.
Noi non neghiamo alcuna validità al principio dell'imprenditoria
locale e riconosciamo che, in questo caso, si è fatto un passo
avanti verso richieste, esigenze ed iniziative di imprenditori ed
operatori locali. Però, non ci dobbiamo dimenticare che questi
imprenditori non hanno fatto altro che proseguire un'attività che
essi hanno solo rilevato. Quindi, il principio generale, in questo
caso, deve essere considerato valido nei limiti della sua
applicazione.
Mi permetto di fare un ultimo rilievo, che è già stato avanzato
in quest'aula, sull'assenza della benché minima indagine di mercato
sulla possibilità che questa attività, una volta trasferita in
Valle d'Aosta, possa avere più o meno fortuna di analoghe attività
che sono in crisi in altre Regioni d'Italia. A questo
interrogativo, in effetti, non è stata data risposta.
Torno a ripetere, poi concludo, che il discorso
dell'acquisizione dell'immobile, fatto dalla Regione nel Consiglio
del 26 ottobre, come era già stato sottolineato e come dice una
nostra delibera, recita testualmente: "Gli immobili oggetto di
acquisizione saranno destinati ad insediamenti artigianali". Venti
giorni dopo, invece, si è cambiato tutto ed è stata inserita la
NUOVA ROCK. Mi auguro solo che, dopo la MULTIBOX, non si debba
passare ad una MULTI-ROCK!
PRESIDENTE:
Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
Mi sorprende la velocità con
la quale la Giunta ha portato in ratifica questa delibera su un
immobile che prima "ha navigato" per 10, 12 o forse anche più anni,
dando sempre la speranza all'imprenditoria locale, soprattutto a
quella di St. Vincent e dei Comuni limitrofi, di potervi realizzare
qualcosa per gli artigiani, che, tra l'altro, avevano anche
costituito un apposito comitato. Non dimentichiamo, poi, che essi
avevano avuto incontri con questo Assessore, con il suo
predecessore e con il Presidente della Giunta di allora, Andrione.
In quell'occasione era presente il sottoscritto, che sulla
questione ha presentato alcune interpellanze alle quali è stato
risposto che l'ex-FERA era destinata ad accogliere attività
artigianali ed in specie quelle della zona di St. Vincent.
Per non ripetere quello che ha già detto il Consigliere
Torrione, ricordo che il Comune aveva affisso anche dei manifesti,
per invitare la popolazione e gli imprenditori locali ad esprimersi
in merito, ed erano state presentate anche delle domande e si erano
già avviate anche delle trattative.
Alcuni mesi fa, quando votammo l'acquisto dell'ex-FERA, mi
convinsi ancora di più sul buon fine dell'operazione perché fui
tranquillizzato dalla promessa che l'acquisto dell'immobile sarebbe
stato fatto per consentirgli di ospitare delle attività
artigianali.
All'improvviso, poi, è uscita fuori la NUOVA ROCK. Io non sono
contrario ad una nuova industria che si inserisce in Valle d'Aosta,
però mi stupisce che vada ad inserirsi proprio nei locali dei quali
si è molto parlato e per i quali gli artigiani non hanno avuto modo
di avere un confronto con l'Amministrazione regionale, magari anche
solo per prospettare loro una valida alternativa.
Vorrei, quindi, che l'Assessore riuscisse a chiarire il perché
di queste decisioni così rapide; riuscisse a dire qualcosa a coloro
che da anni attendono di poter trovare uno spazio per la loro
attività artigianale all'interno della ex-FERA; riuscisse a
spiegare perché non abbia avuto degli incontri con le loro
associazioni dopo che per molti anni ci sono stati confronti,
incontri e dibattiti sul futuro dell'ex-FERA.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non prendo la parola per
rinnovare la polemica nei confronti del Consigliere Pedrini, perché
non ne vale la pena, ma per presentare un emendamento che recita
testualmente:
"Emendamento al punto 2.5.3. della convenzione. Sostituire le
parole - garanzia fidejussoria illimitata - con le parole -
garanzia ipotecaria sul patrimonio immobiliare di tutti i soci
-"
PRESIDENTE:
La Presidenza propone che sia chiusa la
discussione generale, che sia data la parola ai rappresentanti
dell'Esecutivo e che, in seguito, prima di votare la ratifica, si
votino gli emendamenti proposti.
Ha chiesto la parola l'Assessore all'Industria, Commercio,
Artigianato e Trasporti Lanivi; ne ha facoltà.
LANIVI (A.D.P.):
Ascoltando certi interventi si può
trarre l'impressione che il livello del dibattito consiliare sia
cresciuto nel senso che, se qualcuno prima sosteneva che il livello
del dibattito era sotto la rotula, ora si può ben dire che esso sia
salito un po' più su della rotula.
Mai come oggi ho invidiato la posizione dell'opposizione che è
quella tipica di chi, stando lungo il bordo della vasca, guarda gli
altri che nuotano e tranquillamente denuncia tutti i loro difetti
di stile. Il problema, però, è che qualcuno nuota, mentre qualche
altro se ne sta seduto a riva.
Venendo alla vicenda della NUOVA ROCK, credo che si sarebbe
potuto evitare questo interessante dibattito senza fare
assolutamente niente.
Del resto, l'edificio dell'ex-FERA era entrato, ormai, tra le
citazioni abituali e, quindi, anno più o anno meno, lo stesso
poteva tranquillamente rimanere così com'era; quel grande stabile
disabitato avrebbe continuato a svolgere il suo ruolo di testimone
principale dell'incapacità della Regione a saperlo utilizzare in
qualche modo.
Invece, operando, e magari operando con i difetti che sono
tipici proprio di chi opera, si dà luogo, com'è naturale del resto,
a tutta una serie di critiche che può muovere solo chi, stando
lungo il bordo della vasca, guarda gli altri che nuotano.
Premesso che non esistono certezze e non sarò certamente io a
poterle dare; premesso che credo di non poter mai riuscire a
convincere l'opposizione, perché, non essendo riuscito a
convincerla con operazioni che hanno il nome di OLIVETTI-SEIKO,
debbo proprio pensare di non avere assolutamente argomenti per
riuscire nell'intento (naturalmente non mi riferisco a tutta
l'opposizione, ma una parte di essa certamente non è stata convinta
neppure dalla presenza di accordi tra la Regione e
l'OLIVETTI-SEIKO), in definitiva non credo neppure che si tratti di
problemi, di argomentazioni.
Posso credere che siano anche legittime le aspirazioni a capire
le difficoltà e le incomprensioni, che forse dipendono da me, che
non riesco a spiegarmi, o forse dipendono dal fatto che in Valle
d'Aosta deve ancora diffondersi e radicarsi una mentalità o una
cultura di carattere industriale ed imprenditoriale; circostanza
questa che ingenera paura e diffidenza nei confronti del fenomeno
industriale.
Questa paura e questa diffidenza sono state presenti quando si è
avuto a che fare con imprenditori esterni e questo era
comprensibile; ma sono state presenti anche quando si sono avuti
rapporti con imprenditori interni, come in quest'ultimo caso nel
quale siamo in presenza di imprenditori interni, che (forse lo
abbiamo dimenticato) hanno già rischiato in prima persona.
L'acquisto della ROCK, infatti, da parte dei soci valdostani, è
già avvenuto nel mese di agosto. Essi, quindi, hanno già tirato
fuori dei denari e ne tireranno fuori degli altri per costituire il
capitale sociale. Ne tireranno fuori ancora perché stanno facendo
dei lavori e, fino a quando non avranno raggiunto il tetto dei 500
milioni di capitale sociale, non otterranno alcun finanziamento
regionale.
Voglio ribadire, quindi, che si tratta di finanziamenti e di
denari che devono o dovrebbero ritornare, anche se con tassi di
interesse più bassi, nelle casse della FINAOSTA e, quindi, della
Regione.
Credo, quindi, che dovremmo almeno inquadrare in qualche modo la
linea che abbiamo scelto, per riuscire ad affrontare una
discussione in proposito. Proprio in occasione della discussione
dell'argomento forse più scottante in materia di
industrializzazione, cioè dell'errore chiamato "MULTIBOX", ho detto
che l'Amministrazione regionale preferisce pentirsi d'aver fatto
una scelta sbagliata che pentirsi per non aver scelto niente.
In questo caso, quindi, l'Amministrazione regionale ha fatto una
scelta, discutibile finché si vuole, ma che tende a
reindustrializzare o a ridare un minimo di tessuto industriale alla
Valle d'Aosta. Essa sa di dover correre dei rischi; sa che 6
operazioni su 10 potranno andare bene e che le altre 4 andranno
male e sa che l'opposizione sottolineerà, soprattutto, le
operazioni che non andranno a buon fine.
Noi, però, abbiamo anche la presunzione di dire che ci sono
delle iniziative che sono andate bene, anche se non sono state
ricordate in questo palazzo. Cerchiamo di vedere, ora, quali siano
gli argomenti che io ritengo più importanti. Intanto vorrei
sgombrare il campo dal discorso di una società creata "ad
hoc"...
(...INTERRUZIONE...)
LANIVI (A.D.P.):
Non credo che sia l'opposizione!
FOSSON (fuori microfono):
È la maggioranza!
LANIVI (A.D.P.):
Ah, è la maggioranza? Ma non credo che
si tratti di quella silenziosa.
Qualcuno ha parlato di società "ad hoc", con questo intendendo
dire che prima la Regione ha acquistato il fabbricato e che poi è
nata la società fatta entrare in quel fabbricato. Questo è
sbagliato, anche perché, come ho già detto, l'operazione di
acquisto della porzione o dell'azienda facente parte della
finanziaria FAREN, da parte degli imprenditori valdostani, risale
al mese di agosto.
In verità, i tempi piuttosto ristretti, che possono aver dato
luogo a comprensibili diffidenze o a particolari sottolineature,
sono dipesi dal fatto che l'Amministrazione regionale si è trovata
di fronte a questa alternativa: o sfruttare questa proposta,
utilizzando un fabbricato del quale essa era appena entrata in
possesso, oppure lasciare che quest'attività si trasferisse al di
fuori della nostra Regione. In questo momento, infatti, la Regione
non ha altri capannoni rispondenti alle esigenze di questa azienda.
Questo giustifica la fretta che può aver dato origine a certi dubbi
od a certi interrogativi, che io stesso credo di poter
comprendere.
Il problema fondamentale, però, è il seguente: un gruppo di
imprenditori valdostani ha fatto questa operazione e
l'Amministrazione regionale, non a seguito di quell'acquisto, ma
per fattori contingenti, si è trovata ad avere questo fabbricato,
che da 15 anni era in disuso, e l'ha scelto per fronteggiare le
concomitanti esigenze della nuova società che le si sono parate
davanti (come ho già detto, per una fortuita concomitanza di
fattori contingenti).
Ovviamente, è stata fatta questa scelta, nonostante tutti i
rischi ed i dubbi, anche se credo di poter dare delle risposte
plausibili e credibili, valide comunque per dissiparne almeno una
parte.
La seconda questione riguarda la scelta degli industriali o
degli artigiani. Sotto questo aspetto vengono fatti aleggiare due
tentativi che vorrei smentire.
Primo tentativo: si presuppone un trattamento diversificato tra
imprenditori locali ed imprenditori esterni. Ciò non è
assolutamente vero. Gli interventi che noi facciamo rispondono a
precise disposizioni di legge che sono valide sia per gli
imprenditori valdostani sia per gli imprenditori che vengono da
fuori Valle. Le misure adottate in questo caso sono le stesse che
possono essere adottate per un imprenditore che si vuol far venire
in Valle d'Aosta da fuori; nulla di più e nulla di meno.
Diciamo che, in genere, l'imprenditore locale, anche se a volte
si è andati incontro a delle disillusioni, ha avuto non dico un
trattamento di favore, ma certamente di maggior riguardo.
Secondo tentativo: si cerca di interpretare ogni iniziativa
industriale in chiave di penalizzazione del mondo artigianale.
Vorrei cercare di rispondere, anche se le risposte sono implicite
nelle domande stesse. C'è un dato preciso: nessuno sapeva con
esattezza che cosa fare del "fabbricatone" ex-FERA. Si è
susseguita, infatti, tutta una serie di invenzioni, di idee e di
proposte e ve ne posso anche citare alcune di qualche anno fa, alle
quali mi ero anche interessato.
Qualcuno pensava di trasformare addirittura l'ex-FERA in un
centro per attività sportive ed ha cercato di farvi stare una pista
di 200 metri coperti intorno ai pilastri. A qualche altro, tra le
varie soluzioni possibili, è balenata anche l'idea di inserirvi
tutti gli artigiani.
Tuttavia, il fatto che per 15 anni questo discorso non sia
approdato a niente testimonia l'esistenza di tutta una serie di
problemi.
Primo: gli imprenditori artigiani avevano incontrato notevoli
difficoltà a consorziarsi per presentare un progetto; secondo: lo
stesso fabbricato presentava delle difficoltà per ospitare delle
attività artigianali...
TORRIONE (fuori microfono):
...non abbiamo scritto delle
stupidaggini!
LANIVI (A.D.P.):
Aspetta, aspetta! Sì, sì, d'accordo! Ma
io non dico niente.
Non sto cercando di avere "tutte" le ragioni, ma sto solo
dicendo che la stessa presenza, per 15 anni, di quel fabbricato,
che si sia scritto o che non si sia scritto qualcosa in merito,
testimonia l'assenza di una valida soluzione al problema. Ciò
significa che nella ricerca di una soluzione si sono incontrate e
si incontrano delle difficoltà oggettive.
Come possono essere superate? Non certamente forzando la mano ad
una situazione, che presenta più di una difficoltà per essere
utilizzata come sede di attività artigianali, ma offrendo una
porzione attrezzata dell'area dell'ex-FERA ad un consorzio di
artigiani di St. Vincent, sempreché siano disponibili ad
utilizzarla. Questa è la proposta che abbiamo avanzato al Consiglio
comunale di St. Vincent, dichiarando la disponibilità della Giunta
regionale ad incontrare gli artigiani del posto per verificare:
a) quanti sono disponibili a trasferirsi fuori di St.
Vincent;
b) quali attività trasferire;
c) che contorno o che sostanza dare all'area attrezzata.
Questo è l'impegno che la Giunta regionale ha assunto nel corso
dell'incontro con l'amministrazione comunale di St. Vincent.
Non esiste, quindi, alcuna contraddizione, ma c'è, invece,
l'intenzione di risolvere concretamente il problema localizzando in
quell'area certe attività artigianali ora inserite nel contesto
urbano di St. Vincent.
Dirò di più: l'attività della NUOVA ROCK si dovrebbe prestare,
com'è anche nelle intenzioni degli imprenditori, ad attivare,
sostenere e potenziare, delle attività artigianali connesse con la
sua attività. Certi lavori di meccanica...
BERTI (fuori microfono):
I terreni liberi!
LANIVI (A.D.P.):
Nei terreni liberi è appunto possibile
localizzare l'area attrezzata della quale ho parlato prima.
La presenza della NUOVA ROCK in quella zona non esclude la
possibilità di realizzare un'area attrezzata per gli artigiani e
siamo in grado di offrire all'Amministrazione comunale di St.
Vincent tutti i chiarimenti possibili. Va da sé che molti
interrogativi sono sorti a causa della fretta che per noi era
"obbligata", nel senso che l'Amministrazione regionale si è trovata
nelle condizioni di dover scegliere entro un breve termine, anche
perché gli accordi della NUOVA ROCK prevedevano l'immediato avvio
della nuova produzione. Occorreva vedere se c'era in Valle un
capannone in grado di ospitare quell'attività, altrimenti l'azienda
si sarebbe trasferita in Piemonte od in qualche altra zona.
L'Amministrazione regionale non ha altri capannoni disponibili con
le caratteristiche dell'edificio dell'ex FERA.
Quanto detto, ovviamente, valga a chiarire il problema della
scelta che si è dovuta fare tra l'immediato inserimento in
quell'area di un'attività industriale e l'inserimento di varie
attività a carattere artigianale. Fermo rimane, comunque, il
principio che, di per sé, quelle due attività non sono
incompatibili tra di loro. Più volte, infatti, abbiamo sostenuto
l'esigenza che la Valle d'Aosta non debba trasformarsi totalmente
in una realtà industriale, ma che debba cercare di contenere la
presenza industriale anche per ragioni non esclusivamente
economiche.
Terzo punto. Vorrei fare una doverosa considerazione e
puntualizzazione, ricordando la situazione di solitudine (e non lo
dico per piangerci addosso) e di difficoltà oggettive cui
l'Amministrazione regionale va incontro nell'affrontare questi
problemi. In altre Regioni ci sono istituzioni creditizie,
imprenditoriali, di consulenza e di ricerca che noi purtroppo
riusciamo a reperire solo con molta difficoltà. Sarebbe molto più
comodo per la Regione che un qualche ente, anche se non so quale,
provvedesse, da parte sua, alla promozione dell'attività
industriale.
Da noi succedono due fatti contraddittori: da un lato possono
arrivare dei cortei fino al palazzo regionale, così come arrivano
alla Regione varie richieste perché essa agisca con urgenza;
dall'altro lato la Regione, non potendo contare su possibili
alternative o almeno su "partners" (questa considerazione non vuole
essere una critica, ma è la constatazione di un dato obiettivo) che
l'aiutino in questa delicata fase della trasformazione del tessuto
produttivo valdostano, si trova, obiettivamente, in difficoltà.
Il Governo regionale, peraltro, è cosciente di dover fare delle
scelte ad alto rischio e politicamente sceglie di correre questo
rischio piuttosto che rimanere fermo. Questa è la logica nella
quale noi ci muoviamo e questa è la linea di tendenza che ci vede
impegnati nella consapevolezza di dover correre dei rischi.
Per quanto riguarda la situazione precedente alla nascita della
NUOVA ROCK, dalla relazione della FINAOSTA (che potrò illustrare
meglio nel corso di una riunione presso la Commissione competente)
leggo che la FAREN finanziaria svolge queste attività: OLAS,
stabilimento per lo stampaggio di lamiere per il settore
automobilistico (FIAT, LANCIA, BMW, ecc.)....; altre attività
minori - ricerca studi e progettazione, nuovo impianto per la
produzione di cemento senza amianto in collaborazione con la
MONTEDISON (già costruito un prototipo ed investimenti effettuati
nell'ordine di 20 miliardi circa).
È stato questo ramo che ha creato problemi di liquidità alla
FAREN, inducendo gli amministratori a spossessarsi ed a cedere il
settore delle macchine per movimento terra.
La FAREN, con il solo marchio ROCK, fatturava circa 10 miliardi
all'anno, corrispondenti a circa 80 macchine.
Per quanto riguarda il mercato delle macchine per movimento
terra (non è vero che in proposito non sia stata fatta un'indagine;
forse io ho detto in modo troppo succinto quanto avrei potuto dire
in maniera più estesa), i più forti sono i giapponesi e
nell'ordine: l'HITACHI, la KOMATSU, la FIAT ESCAVATORI, la
CATERPILLAR e la POCLAIN.
La FIAT ESCAVATORI ha formato con la HITACHI una società di
joint-venture per il mercato europeo, tenendo come punti vendita
solo i centri FIAT ed eliminando quelli HITACHI. Pertanto sono
restati liberi tutti i concessionari HITACHI e sono in corso dei
contatti tra la NUOVA ROCK e questi ultimi.
La produzione globale mondiale supera abbondantemente il numero
di 19000 macchine e le aziende produttrici possono essere
classificate in:
- grosse: l'HITACHI, la KOMATSU, la FIAT ESCAVATORI, la
CATERPILLAR e la POCLAIN;
- medio-piccole: con produzione tra le 200 e le 300 macchine
all'anno (in Italia: BENATI e HYDROMEC);
- piccolissime: con produzione di 100 o meno macchine
all'anno.
Queste ultime procedono regolarmente, e anzi vanno quasi tutte
bene; sono a carattere artigianale ed hanno un mercato particolare
che ben si inserisce nel contesto nazionale ed internazionale.
I motivi di questo discreto andamento vanno ricercati in diverse
componenti: accessori, motori ed idraulica delle migliori marche,
utilizzando prodotti delle migliori case estere e nazionali. Ne
deriva, quindi, una produzione che per qualità, durata e facilità
di reperire pezzi di ricambio, non standardizzati, è accessibile ad
una vasta fascia di mercato.
La NUOVA ROCK è inserita in questa fascia di aziende e la
produzione prevista è tra le 50 e le 80 macchine all'anno; per il
primo anno (ci sono già ordini in questo senso) è previsto un
fatturato intorno ai 5 o 6 miliardi.
Al momento del rilevamento del marchio, da parte della FAREN,
esistono ordini da perfezionare per circa 5 miliardi.
Per quanto ci riguarda, l'indagine effettuata presso settoristi,
che seguono questa attività dal punto di vista finanziario, ci ha
consentito di farci un'idea sull'iniziativa che ci occupa. Il
limitato numero di macchine che verranno prodotte (50, 80 o 100)
non sono una cifra irrisoria rispetto al contesto globale e, per
questi piccoli numeri, esiste sì concorrenza tra gli stessi
piccoli, ma lo spazio è grande ed è occupabile da tutti, in
funzione anche della produzione che tiene conto delle esigenze
specifiche di lavorazione da parte dei clienti (è il discorso della
personalizzazione della macchina che consente di utilizzare parti
diverse per combinare una macchina con certe caratteristiche).
Per quanto riguarda la parte più propriamente finanziaria, le
considerazioni della FINAOSTA sono di questo tipo: se alcuni
imprenditori locali, che già oggi, con la loro attività, occupano
140 persone, si mettono insieme, rischiano del capitale in proprio
(Perché acquisiscono l'attività dalla FAREN), investono nuovo
denaro ed operano in Valle d'Aosta, offrono una garanzia indiretta
sulla loro volontà di operare e di guadagnare, ma anche sulla loro
volontà di rispondere e fare bella figura nella realtà in cui
operano.
Per quanto concerne le garanzie della convenzione, non
dimentichiamo l'altro rapporto, che è forse il più importante, cioè
quello tra FINAOSTA e imprese attraverso i patti para-sociali, dopo
sono ulteriormente precisati questi aspetti tecnici.
Per precisare alcune cose che mi sono state richieste dal
Consigliere Sandri, posso dire che l'operazione iniziale, giuridica
e legale, di costituzione della società a r.l., con capitale di 20
milioni, dovrà essere completata prima dell'erogazione del
finanziamento, con la costituzione di una società con capitale
sociale di 500 milioni e la sottoscrizione dei patti para-sociali
tra la FINAOSTA e la stessa impresa. Dovranno, cioè, essere
sborsati altri 500 milioni da parte della NUOVA ROCK.
Come diceva il Consigliere Pedrini (io non sono andato a
verificare, anche se so che hanno iniziato l'attività), i lavori
essenziali di ristrutturazione del fabbricato, per consentire
l'avvio dell'attività e l'entrata in operatività entro la fine del
corrente mese, sono documentati e rispondono all'esigenza di
rendere il fabbricato immediatamente disponibile per l'inizio
dell'operatività dell'azienda. Preciso la diversità tra questo
intervento ed il lavoro di sistemazione del fabbricato, al quale
dovrà provvedere la Regione, essendo il fabbricato di proprietà
regionale.
Posso citare a memoria la quantificazione di questi lavori,
riservandomi di verificare le cifre prima della riunione con la
Commissione. L'intervento che gli operatori stanno compiendo
dovrebbe essere al di sotto dei 500 milioni. Questo vale a
precisare che gli interventi murari e la costruzione dei servizi e
di tutta l'impiantistica servono a rendere possibile l'attività
dell'azienda.
Nella fase iniziale opereranno 6 tecnici, ma la convenzione
stabilisce solo il numero minimo. Il resto del personale dovrà
essere assunto "in loco" e so che stanno già dando corso alle
relative procedure.
Nel merito della compatibilità posso dire che questa azienda si
rivela disponibile a ricercare una compatibilità, non solo con le
altre attività artigianali, con la possibile individuazione di
un'area artigianale attrezzata a fianco dell'ex FERA, ma anche con
le attività artigianali presenti nella zona.
Il Consigliere Mafrica si domanda il perché di tanta fretta.
MAFRICA (fuori microfono):
Qual'è la data della relazione
della FINAOSTA?
LANIVI (A.D.P.):
Sì, l'ho segnata. Del resto non ci sono
misteri perché io non ne ho mai fatti. Il parere della FINAOSTA è
del 10 dicembre del 1986. Comunque, posso anche precisare in
Consiglio: quando ci è arrivata la richiesta, quando l'abbiamo
trasmessa e quando l'abbiamo ricevuta.
Io non ho preso altri appunti e, quindi, non mi rimane che
concludere dicendo che sugli emendamenti proposti da vari
rappresentanti dell'opposizione la maggioranza si asterrà.
Credo di aver risposto alle domande e di aver contribuito a
dissipare i dubbi che sono stati sollevati dai Consiglieri.
Si dà atto che dalle ore 17.52 riassume la Presidenza il
Presidente BONDAZ.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je ne veux rien ajouter aux
explications de l'assesseur compétent, sinon que je croyais - suite
à la discussion de cet après-midi - que la plupart aurait plaisanté
sur le nom "Nuova Rock", vu que, lorsque nous avions présenté ainsi
notre entreprise, tout le monde s'en était pris à cette nouvelle
dénomination.
Beaucoup se seraient amusés aux dépens de l'Administration
régionale qui veut faire une discothèque ou lancer une nouvelle
musique.
Si nous n'avons pas entendu de musique le bruit, lui, n'a pas
manqué cet après-midi. Et là on peut dire que l'Administration
régionale a eu la possibilité de donner une réponse, pour une fois,
dans un bref délai.
Il a été possible de vérifier certaines conditions et, partant,
de répondre à ceux - notamment les entrepreneurs - qui avaient
essayé, pendant des mois, de trouver une solution à l'échelle
régionale; ils avaient essayé de prévoir une destination dans les
bâtiments de la "Châtillon", de l'ILSSA VIOLA, dans d'autres zones
industrielles et ils n'avaient absolument pas pu envisager cette
installation. A un moment donné nous avons pu examiner cette
possibilité et le système de travail.
Certains conseillers ont joué sur le fait que nous avions prévu
des installations artisanales et que nous avons réalisé des
installations industrielles. Je crois qu'à ce niveau, les
différences entre un artisan pouvant arriver jusqu'à une vingtaine
d'ouvriers et le petit industriel qui essaie de débuter dans un
secteur qui n'existait pas encore dans la Vallée sont infimes (et
il sera de plus en plus difficile de trouver une différence).
En tant que système de travail, nous parvenons à des budgets qui
dépassent les milliards. Il ne s'agit alors plus d'un artisan, mais
d'un industriel, un petit.
L'autre point des remarques des différents conseillers, que
l'assesseur a déjà examiné, est le fait qu'il n'a pas été prévu de
donner une réponse aux artisans et que, au contraire, une réponse a
été donnée à trois artisans petits industriels sans offrir des
possibilités aux autres artisans de Saint-Vincent.
Or, nul n'a remarqué que l'Administration régionale, en accord
avec l'Administration communale de Saint-Vincent, a prévu, depuis
deux ans déjà, de réaliser toutes les infrastructures nécessaires à
l'installation des artisans. Ces dernières sont possibles tout
autour de la bâtisse "ex Fera". Je ne voudrais donc pas qu'il y ait
de malentendu: les artisans de Saint-Vincent ont la possibilité et
le droit de s'installer lorsqu'ils seront disposés à un accord. Au
moment de notre rencontre avec la commune, nous avions souhaité des
visites afin que les artisans puissent examiner les solutions que
nous avons eues ailleurs.
Ce problème n'a jamais pu être résolu faute d'accord des
artisans et il faut voir si nous parvenons à les convaincre.
Contrairement à certaines affirmations, nous avons travaillé
pour cette installation. En effet, quelqu'un l'avait déjà dit, au
moment où l'on avait approuvé le passage de propriété de la commune
à l'Administration régionale pour un chiffre symbolique de 10.000
lires. Nous n'avons jamais voulu faire de spéculation aux frais de
l'Administration communale de Saint-Vincent. Nous avons travaillé
de concert et en raison des délais trop brefs, nous n'avons pas eu
le temps d'expliquer au Conseil les raisons qui étaient à la base
de ce choix; raisons que l'assesseur a déjà exposées.
Chacun pourra dire ce qu'il veut sur le choix, sur le système de
travail, sur le modèle suivi, sur les possibilités pour
l'entreprise de démarrer dans une certaine direction, sur es
problèmes du marché; nous avons une série de réflexions qui ont été
examinées et qui nous permettent pour des années d'avoir le travail
assuré.
Nous sommes là pour suivre les pas de cette entreprise et
l'aider à avoir de bons résultats. Nul ne peut souhaiter que des
entrepreneurs valdôtains fassent faillite dans un secteur
nouveau.
Lorsque l'Administration régionale n'était pas encore
propriétaire de la Fera nous avions soumis à l'attention des
différents industriels l'existence de cette bâtisse, mais la
plupart n'avaient pas accepté de s'y installer. Voilà pourquoi
quinze ans ont passé avant qu'apparaisse cette solution. Le choix
que nous avons fait présente, certes, des risques, mais aussi des
chances.
Pour ce qui est des risques, je pense qu'il y aura un rôle à
jouer au niveau de la FINAOSTA; celle-ci devra suivre ce qui se
passe à l'intérieur de l'usine.
Nous n'avons donc pas eu la possibilité de présenter la question
dans les différentes commissions; les possibilités se sont
présentées à la dernière minute et nous avons décidé de risquer à
ce sujet.
PRESIDENTE:
Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Nonostante i nuovi elementi
fornitici dall'Assessore non cambia il mio giudizio negativo nei
confronti di questa convenzione; anzi, devo riconoscere che le mie
perplessità sono notevolmente aumentate in merito al tipo di
macchinari da costruire, al tipo di mercato e (cosa che più mi
preoccupa e che è stata anche sottolineata dal Consigliere Mafrica)
alla fretta.
Questa fretta è accertabile dalle date che ci sono state fornite
dall'Assessore: il 10/12/1986 la FINAOSTA ha inviato la relazione
alla Giunta; immediatamente dopo, cioè dopo soli 2 giorni (questo è
preoccupante, specie se si considera che migliaia sono i progetti
che giacciono sia nei cassetti dell'Assessorato sia in quelli della
FINAOSTA), la Giunta provvede a deliberare la convenzione. Ne
derivano, ovviamente, grandi perplessità. Non facciamo nessuna
insinuazione "alla Pedrini", il quale, evidentemente, si preoccupa
solo quando si senta "toccato".
Colgo l'opportunità per spiegare che il mio emendamento (così mi
esimo dal prendere la parola dopo) intende sostituire le garanzie
fidejussorie con quelle ipotecarie. Questa modifica, ovviamente,
non intende svantaggiare gli imprenditori locali, ma intende
offrire all'Amministrazione regionale garanzie più sicure, poggiate
sugli immobili di proprietà dei soci della società.
Questo elemento di novità potrebbe essere introdotto anche nelle
future convenzioni e potrebbe dare la necessaria tranquillità alla
Giunta ed ai Consiglieri.
Il mio giudizio, quindi, rimane negativo e, di conseguenza, il
mio voto non sarà favorevole.
PRESIDENTE:
Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Il voto del Gruppo di Nuova Sinistra della
Valle d'Aosta sarà negativo nei confronti di questo provvedimento e
ne spiego i motivi.
"Je n'ai pas compris pourquoi le Président de la Junte et
l'Assesseur ont voulu plaisanter sur ce fait (il n'y avait pas de
quoi plaisanter) lorsqu'ils ont commencé le discours."
Non credo che ci siano problemi di piscine o di nomi, ma che ci
siano problemi molto più gravi. Dalle risposte, infatti, sono
emersi dei fatti molto gravi.
Primo. Non si può giustificare la fretta affermando: "Se non lo
facevano in Valle l'avrebbero fatto fuori Valle", perché si sarebbe
trattato del primo caso in cui degli imprenditori valdostani
avrebbero impiantato un'attività fuori Valle.
Secondo. C'è molta confusione tra fatturato e utile. Si è
parlato di un fatturato di 10 miliardi, però non ci è stato
spiegato quale utile questa attività abbia portato alla
finanziaria. Ci è stato detto, inoltre, che la finanziaria ha
fatturato 10 miliardi per produrre 80 macchine che, di conseguenza,
sono venute a costare poco più di 120 milioni l'una. Si dice che
per quest'anno sia previsto un fatturato di circa 5 o 6 miliardi.
Ciò significa che, a parità di prezzo, si potranno costruire al
massimo 50 macchine, ma se il fatturato dovesse essere di 5
miliardi, le macchine sarebbero solo 40. Ne consegue che i dati che
ci sono stati forniti non sono tra loro paragonabili. Terzo. C'è
un'evidente e grave contraddizione tra quanto è stato detto dal
Presidente della Giunta e dall'Assessore. Quest'ultimo dice:
"Bisogna inserire gli artigiani nei centri storici, bisogna
favorire tutta una serie di iniziative come quelle in corso nel
Comune di Nus ed in altri comuni, bisogna fare una serie di
interventi che riportino gli artigiani nelle loro dimensioni",
mentre il Presidente della Giunta dice: "Noi, in quella zona,
abbiamo fatto un progetto per gli artigiani, ma sono gli artigiani
che non vogliono tenerne conto".
ROLLANDIN (fuori microfono):
Ho già spiegato in
Commissione che ci sono due tipi di artigiani: alcuni ci possono
andare e altri no.
SANDRI (N.S.):
Mi sembra che la Giunta regionale, da
questo punto di vista, non abbia una capacità di indirizzo e questo
mi viene confermato dall'Assessore nel momento in cui dice: "In
questa piscina siamo soli e non abbiamo delle strutture che ci
diano una mano". Benissimo! Credo che si tratti, come è già stato
detto in altre occasioni, di investire per formare dei consulenti
finanziari ed economici, nonché per realizzare delle strutture di
supporto per la nostra Regione.
Santo Iddio! Quanto è già stato detto tante altre volte ed anche
questa mattina sul problema dell'Università è sempre valido. Se noi
non investiamo nei giovani, questi se ne andranno all'estero. È
interessante sapere che, per esempio, esistono dei ragazzi
valdostani, oggi non più tanto ragazzi, molto esperti in questioni
economiche per aver conseguito dei masters, che occupano dei posti
dirigenziali nell'ENI e che non hanno potuto dare il loro
contributo alla Valle d'Aosta perché in tutti questi anni la nostra
Regione non ha attuato una politica capace di gestire le loro
abilità e conoscenze. Pertanto, oggi la Regione si trova sola,
perché l'ha voluto.
Per questi motivi e per le perplessità già illustrate prima,
Nuova Sinistra voterà contro.
PRESIDENTE:
Do lettura del primo emendamento presentato
dal Consigliere Millet:
EMENDAMENTO 1
- Sopprimere il punto 2.3.
PRESIDENTE:
Se nessuno chiede la parola, pongo in
votazione l'emendamento letto:
ESITO DELLA VOTAZIONE
Presenti: 33
Votanti: 13
Favorevoli: 13
Astenuti: 20 (Beneforti, Bondaz, Borbey, Chabod, D Faval,
Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva.
PRESIDENTE:
Do lettura del secondo emendamento presentato
dal Consigliere Millet:
EMENDAMENTO 2
- Aggiungere al punto 2.5.3 dopo le parole: "è subordinato
all'aumento"... aggiungere le parole "... e al
versamento..."
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 33
Votanti: 13
Favorevoli: 13
Astenuti: 20 (Beneforti, Bondaz, Borbey, Chabod, De Grandis,
Faval, Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva.
PRESIDENTE:
Do lettura dell'emendamento presentato dal
Consigliere Baldassarre:
EMENDAMENTO 3
Al punto 2.5.3. della convenzione sostituire le parole:
"garanzia fideiussoria illimitata" con le parole "garanzia
ipotecaria sul patrimonio immobiliare".
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti: 33
Votanti: 13
Favorevoli: 13
Astenuti: 20 (Beneforti, Bondaz, Borbey, Chabod, De Grandis,
Faval, Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva.
PRESIDENTE:
Pongo in votazione la delibera in oggetto nel
testo originale:
ESITO DELLA VOTAZIONE
Presenti: 33
Votanti: 33
Favorevoli: 20
Contrari: 13
Il Consiglio approva.
