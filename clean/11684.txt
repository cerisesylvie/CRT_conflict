Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4275 del 10 marzo 1993 - Resoconto
OGGETTO N. 4275/IX Iniziative per la utilizzazione in loco
dei lavoratori ENEL costituenti la squadra decentrata di Gressoney.
(Interpellanza).
Interpellanza Sono ormai passati due anni da quando i
lavoratori Enel della squadra decentrata di Gressoney hanno
denunciato il progetto di trasferimento del personale della squadra
di Gressoney al nucleo operativo di Châtillon sezione esercizio,
con reparto operativo a Pont-Saint-Martin.
Va rilevato che l'attuale squadra decentrata di Gressoney che è
composta da n. 1 Assistente tecnico, n. 6 Manutentori, n. 5
Guardiadighe, opera sui seguenti impianti: Presa Zindren-Diga
Gabiet - Centrale Gressoney-La-Trinité - Presa Lysbalma - Centrale
Sendren-Presa Bielciuken.
Oltre all'ordinaria manutenzione, il personale della squadra è
chiamato a svolgere, a turno 24 ore su 24 festività comprese, una
reperibilità di primo intervento atta a salvaguardare il normale
funzionamento degli impianti di produzione, delle opere di presa
sul Torrente Lys e delle partenze delle linee di distribuzione che
alimentano l'intera utenza della 8^ comunità montana.
Si evidenzia che in caso di disservizi causati da valanghe,
alluvioni, frane o semplicemente da gravi condizioni atmosferiche,
quindi quando vengono notoriamente a mancare le normali fonti di
alimentazione, la centrale di Gressoney-La-Trinité è in grado di
alimentare autonomamente le linee di distribuzione.
È il caso di sottolineare che in più occasioni il personale
della squadra decentrata di Gressoney è intervenuto sulle cabine di
distribuzione, perché le squadre del Distretto della Valle d'Aosta,
preposte per questi tipi di intervento, erano impossibilitate a
raggiungere le località ove era venuta a mancare l'erogazione
dell'energia elettrica perché le strade erano chiuse oppure
esisteva un accennato pericolo per la circolazione stradale.
Occorre chiedersi, nella ipotesi di trasferimento a
Pont-Saint-Martin, quali rimangono i margini di sicurezza di
intervento sugli impianti e sulle opere di presa, naturalmente
partendo dal presupposto che le strade siano agibili.
Non si deve dimenticare che l'indirizzo della nostra comunità è
prevalentemente turistico. Esistono sul nostro territorio molte
strutture alberghiere e sciistiche e quindi una mancata fornitura
energetica prolungata nel tempo penalizzerebbe economicamente e
sotto forma di immagine l'intera comunità.
Inoltre la cancellazione dell'attuale squadra decentrata di
Gressoney comporta un'ulteriore perdita di posti di lavoro
nell'ambito dei nostri comuni.
Questo trasferimento non penalizza il singolo lavoratore ma
anche la sua famiglia che comunque dovrà trasferirsi. Vengono così
a cadere gli indirizzi politico-sociologici che invitano le aziende
ad evitare, per quanto possibile, le spopolamento della montagna.
Tale spopolamento ci porta ad analizzare approfonditamente anche
l'aspetto ecologico in relazione al fatto che non c'è più personale
fisso sugli impianti. È facilmente documentabile il degrado
ambientale al quale si va incontro dove non esiste più presenza
umana.
Per queste ragioni, il sottoscritto Consigliere regionale del
Gruppo dell'Union Autonomisti Pensionati
Interpella
urgentemente la Giunta regionale per conoscere quali iniziative
intende mettere in opera per concordare al più presto con l'Enel un
piano di utilizzazione del personale sul posto consentendo alla
squadra decentrata di Gressoney di continuare ad operare in
Valle.
F.to: Gremmo.
Presidente
Ha chiesto di illustrare
l'interpellanza il Consigliere Gremmo.
Gremmo (UAP)
La questione si trascina da tempo.
Sono passati praticamente due anni da quando i lavoratori Enel
della squadra decentrata di Gressoney hanno inviato una lettera
aperta, denunciando il progetto di trasferimento del personale
della squadra al nucleo operativo di Châtillon, sezione esercizio,
con reparto operativo a Pont-Saint-Martin.
Bisognerebbe mettere in rilievo che l'attuale squadra decentrata
di Gressoney, che è composta da un assistente tecnico, sei
manutentori e cinque guardadighe, opera su una serie di impianti
nella vallata. Oltre alla ordinaria manutenzione, il personale è
chiamato a svolgere a turno 24 ore su 24, festività comprese, una
reperibilità di primo intervento, atta a salvaguardare il normale
funzionamento degli impianti di produzione.
Per tutto questo è evidente che la presenza in Valle di questa
squadra ha una importanza notevole: in caso di disservizi causati
da valanghe, alluvioni, frane o semplicemente da gravi condizioni
atmosferiche, quando vengono a mancare le normali fonti di
alimentazione, la centrale di Gressoney-La-Trinité è in grado di
alimentare autonomamente le linee di distribuzione. È il caso di
sottolineare che in più occasioni il personale della squadra
decentrata di Gressoney è intervenuto sulle cabine di
distribuzione, perché le squadre del distretto della Valle d'Aosta
preposte per questi tipi di intervento erano impossibilitate a
raggiungere località dove era venuta a mancare l'erogazione della
energia elettrica, perché le strade erano chiuse oppure esisteva un
accertato pericolo per la circolazione stradale.
È evidente a questo punto che l'ipotesi di trasferimento a
Pont-Saint-Martin limita i margini di sicurezza di intervento sugli
impianti e sulle opere di presa. Non si deve dimenticare che
l'indirizzo della nostra comunità è prevalentemente turistico;
esistono nel territorio della vallata molte strutture alberghiere e
la mancata fornitura energetica prolungata nel tempo penalizzerebbe
economicamente, sotto forma di immagine, l'intera comunità. Inoltre
la cancellazione dell'attuale squadra decentrata di Gressoney
comporta una ulteriore perdita di posti di lavoro.
Quindi tutto quanto dice che la localizzazione sul posto della
squadra di Gressoney è una scelta, è una decisione; pare che invece
l'Enel voglia muoversi in una direzione diversa.
L'interpellanza va proprio nel senso di richiamare l'esecutivo
su un problema sicuramente limitato, perché non sono i 12
lavoratori interessati il grande problema occupazionale della
Valle, ve ne sono altri, ma certamente anche questo ha la sua
importanza, tanto più che se venisse realizzata la deprecata
ipotesi, anche i nuclei familiari troverebbero più comodo
trasferirsi oppure i lavoratori dovrebbero subire disagi non di
poco conto.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Di questo argomento si è già occupato
il Consiglio regionale in una delle ultime riunioni; in base anche
al mandato che il Consiglio aveva dato alla Giunta regionale, ho
provveduto a fare una prima convocazione dei rappresentanti
regionali del comitato misto Enel-Regione, e in quella sede abbiamo
steso l'agenda dei temi da confrontare prima con la sede locale
dell'Enel e poi con l'Enel a livello centrale.
Le considerazioni svolte dal Consigliere Gremmo sono
perfettamente allineate con le preoccupazioni e gli obiettivi della
Giunta regionale. Devo sottolineare che purtroppo vengono calate
anche nelle realtà regionali le conseguenze di accordi che l'Enel
ha stabilito con le Organizzazioni Sindacali. a livello nazionale,
e ciò rappresenta un ulteriore problema nella trattativa con
l'Enel. Per cui questo tema è di interesse particolare se riferito
a Gressoney, è di interesse generale se riferito alla Valle
d'Aosta, perché quanto è stato detto per la realtà di Gressoney
interessa il tema generale della permanenza dell'uomo sul
territorio e della possibilità di trovare occupazione in alta
montagna.
Questa è la carta che dobbiamo sottoporre all'Enel, facendo
valere ciò che in materia di produzione di energia idroelettrica la
Valle d'Aosta rappresenta nella economia nazionale, ed il grande
contributo che la Regione stessa dà per il bilancio energetico
nazionale. Si sa che la Valle d'Aosta consuma poco più di un quarto
della energia idroelettrica che, così come è prodotta in Valle
d'Aosta, è energia di altissimo pregio perché è da fonte energetica
rinnovabile, non inquinante e prodotta da impianti in gran parte
ammortizzati. Quindi è un servizio che questa comunità dà al paese,
di cui l'Enel deve tenere conto e per il quale deve partecipare
almeno per l'offerta di lavoro in località di alta montagna. Non
possiamo accettare che vengano sovrapposti alla Valle d'Aosta
criteri e parametri che, se possono valere sulla realtà generale,
possono arrecare danno se riferiti a situazioni particolari come
quelle della Valle d'Aosta.
Ciò detto, alla fine di marzo avremo un incontro con la
dirigenza Enel a livello locale, per predisporre l'incontro a
livello nazionale.
Per quanto riguarda lo specifico, vorrei fare una precisazione.
L'Enel sostiene che il personale a Gressoney è di 9 e non di 12
persone, che per il momento non sono in atto immediati interventi
per lo spostamento di questo personale, di cui dovrebbe essere
garantita la permanenza sul luogo di residenza almeno fino al 1995.
Comunque posso assicurare il consigliere Gremmo che questo tema,
insieme al mantenimento dei posti di lavoro in alta montagna, sarà
al centro dei prossimi incontri e farà parte di un pacchetto di
argomenti da contrattare con l'Enel.
Presidente
Ha chiesto di parlare il Consigliere
Gremmo.
Gremmo (UAP)
Sono soddisfatto ampiamente della
risposta, era effettivamente quello che volevo sentire: intanto la
rassicurazione che almeno per un po' di tempo il problema è
scongiurato, il fatto che abbiamo avviato questa consultazione e
soprattutto ringrazio il Presidente per l'ottica più ampia che ha
voluto dare al discorso. Ricordo spesso che la provincia autonoma
di Trento per ogni kwh che dà all'Enel riceve il pagamento di una
quota pari a 37 volte quello che dà, quindi ha dei ritorni non di
poco conto. Un meccanismo analogo a quello del Trentino ho sempre
pensato che a maggior ragione dovremmo avere noi.
Quando Ministro delle Regioni era Costa, che è stato sbattuto ad
occuparsi d'altro, l'unica cosa che ha fatto, invece di guardare
gli sprechi del Meridione, è stata quella di venirsela a prendere
con la Valle d'Aosta; se c'è un contenzioso politico, è evidente
che va risolto tenendo presente quello che una Regione dà. E il
discorso della energia elettrica è un discorso vecchio.
Quindi apprezzo molto il ragionamento del Presidente della
Giunta, perché è quella la strada per arrivare ad un confronto
successivo e di più ampio respiro con l'Enel, ma soprattutto con lo
Stato.
