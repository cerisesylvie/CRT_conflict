Classificazione
ACQUE
Acque pubbliche
AMBIENTE
Stoccaggio e smaltimento rifiuti



Oggetto del Consiglio n. 558 del 20 maggio 2009 - Resoconto
OGGETTO N. 558/XIII - Interpellanza: "Problematiche relative
allo smaltimento dei prodotti derivanti dalla depurazione delle
acque".
Interpellanza
Preso atto che la discarica regionale di Brissogne non è più
in grado di smaltire i prodotti della depurazione delle acque e che
ciò comporta lo smaltimento fuori Valle, con rilevanti costi
aggiuntivi, che a partire dal 1° aprile 2009 si scaricheranno sulle
bollette dell'acqua dei cittadini di Aosta e dei comuni della sua
cintura;
Tenuto conto che tale aggravio di spesa comporterà un maggior
costo dell'acqua al metro cubo, che passerà da 38 a 50 centesimi di
euro, con un aumento di oltre il 30%;
Ritenuto che la causa di questo sovrapprezzo è da imputarsi
ad un difetto di programmazione di una struttura regionale e che,
in un momento di crisi come l'attuale, occorre difendere il potere
d'acquisto dei cittadini ed evitare qualunque discriminazione verso
gli abitanti della città di Aosta e dei comuni limitrofi;
i sottoscritti Consiglieri regionali
Interpellano
la Giunta regionale per conoscere se intenda:
1) assumersi l'onere del trasferimento dei residui degli
impianti di depurazione sino a che la discarica regionale sarà
allargata;
2) in alternativa, prevedere almeno dei provvedimenti che
riducano l'impatto di tale onere sulla bolletta dell'acqua dei
cittadini valdostani, anche attraverso opportune modifiche dei
recenti provvedimenti anticrisi;
3) coordinare in modo più efficace il sistema dello
smaltimento dei fanghi degli impianti di depurazione affinché non
si verifichino differenze tra i cittadini di differenti
comuni.
F.to: Carmela Fontana - Rigo - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. Abbiamo avuto notizia
recentemente che la discarica regionale di Brissogne non è più in
grado di smaltire i prodotti della depurazione delle acque e che
ciò ne comporta lo smaltimento fuori Valle, con rilevanti costi
aggiuntivi, quindi in base alla normativa vigente, a partire dal 1°
aprile di quest'anno, i costi aggiuntivi di questo problema si
scaricheranno sulle bollette dell'acqua dei cittadini di Aosta e
dei comuni della sua cintura, con rilevante aggravio di spesa. Dai
calcoli appare infatti che vi sarà un maggior costo dell'acqua al
metro cubo, che passerà da 38 a 50 centesimi di euro, con un
aumento di oltre il 30%; visto che siamo in tempo di crisi, non mi
pare questa una bella notizia. Abbiamo fatto questa interpellanza
per capire se la Giunta regionale è intenzionata a difendere il
potere di acquisto dei cittadini in questo tempo di crisi e se è
intenzionata ad evitare che una pecca dell'organizzazione regionale
vada a danno solo degli abitanti della città di Aosta e dei suoi
comuni. Secondo noi, tutto ciò può realizzarsi in due modi, uno:
l'assunzione da parte della Regione dei costi del trasferimento dei
residui fino a che la discarica regionale sarà allargata, l'altro
in alternativa è predisporre un'integrazione dei recenti
provvedimenti anticrisi che consenta a questi cittadini di poter
usufruire di uno sconto sulla bolletta dell'acqua pari al
sovrapprezzo che gli verrà attribuito.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. In relazione
all'interpellanza, fornisco alcuni chiarimenti che spero permettano
di far luce sulla situazione, ma credo siano anche elementi che
tranquillizzeranno rispetto alle preoccupazioni che lei ha
esposto.
In merito al primo quesito, preciso che l'Assessorato del
territorio e ambiente ha dovuto prendere atto dell'interruzione, a
partire dal mese di marzo, del servizio di smaltimento presso il
Centro regionale di trattamento dei rifiuti urbani e assimilati di
Brissogne, in seguito ad una precisa comunicazione della società di
gestione, la società Valeco, fatto che ha comportato
l'individuazione con urgenza, da parte dei soggetti gestori di
impianti di depurazione, di centri di recupero o smaltimento
ubicati al di fuori della regione; questo per consentire il
regolare avvio al recupero o smaltimento dei rifiuti derivanti dal
trattamento delle acque reflue urbane, con conseguente aggravio dei
costi. Tale intervento urgente si è reso necessario anche per
evitare inconvenienti di natura igienico-sanitaria e ambientali,
che sarebbero stati conseguenti all'accumulo, e allo stoccaggio
incontrollato dei fanghi presso i luoghi di produzione.
L'Assessorato ha provveduto ad analizzare le normative comunitarie,
al fine di ricercare possibili soluzioni che permettessero un
intervento di carattere economico proprio volto a mitigare i disagi
conseguenti alla situazione di contingenza che si è creata,
verificando la possibilità di concedere finanziamenti in via
assolutamente eccezionale e transitoria. Abbiamo poi provveduto
mediante numerosi incontri con gli enti locali ad individuare, e
quantificare le risorse necessarie della finanza locale per evitare
che i maggiori oneri che si verificheranno gravassero nell'attuale
momento di crisi sulle famiglie. Come Assessorato abbiamo poi
proposto alla Giunta regionale, che ha approvato nella seduta del
30 aprile scorso, quindi recentemente, il disegno di legge:
assestamento del bilancio di previsione per l'anno finanziario 2009
e modifiche a disposizioni legislative, variazioni al bilancio di
previsione per l'anno finanziario 2009 a quello pluriennale per il
triennio 2009-2011 (in sostanza, l'assestamento di bilancio) nel
quale sono stati assegnati appositi fondi della finanza locale
proprio da destinare alla copertura dei maggiori oneri derivanti
dal conferimento fuori regione dei rifiuti di cui stiamo
parlando.
Con riferimento al secondo quesito dell'interpellanza, preciso
che l'erogazione di questi fondi agli enti locali produttori dei
fanghi di depurazione delle acque reflue è riferita ai soli
maggiori costi sostenuti e sarà subordinata alla verifica che siano
state rispettate tutte le disposizioni vigenti in materia di
gestione dei rifiuti attraverso l'espletamento di gara ad evidenza
pubblica per l'affidamento del trasporto e dello smaltimento e
recupero finale, anche al fine di consentire un contenimento dei
costi da sostenere. Le tariffe che saranno applicate ai cittadini
quindi sono quelle già stabilite dai diversi enti locali, quindi
Comune di Aosta principalmente e i Comuni del circondario in sede
di approvazione del bilancio per il 2009 e non subiranno alcun
aumento riferibile alla problematica che stiamo esaminando. Non è
quindi, a nostro avviso, necessario adesso assumere ulteriori
provvedimenti, né modificare quelli già adottati e definiti
provvedimenti anticrisi. Questa vostra attenzione al problema
quindi mi fa anche sperare che non esiterete ad approvare la
disposizione della legge di assestamento che questa Assemblea sarà
chiamata a votare a breve, perlomeno per quanto riguarda l'articolo
specifico; pertanto prevedo di "incassare" questo sostegno, questo
voto favorevole...
(interruzione di un Consigliere, fuori microfono)
Rispetto al terzo punto, preciso che gli interventi per la
realizzazione degli impianti sono individuati nel Piano regionale
dei rifiuti che questo Consiglio ha approvato nel 2003 e la loro
realizzazione è spesso subordinata alla necessità di adeguare
continuamente la pianificazione a variazioni che intervengono nelle
disposizioni normative nazionali, che a loro volta sono conseguenti
al recepimento di direttive comunitarie. Queste normative, la cui
ultima di riferimento è il decreto 5 agosto 2005 e la cui piena
entrata in vigore è fissata al 1° luglio del 2009, oltre a ridurre
fortemente l'utilizzo della discarica come impianto di smaltimento
dei rifiuti tali quali, hanno imposto limitazioni importanti anche
allo smaltimento in discarica proprio dei fanghi, il cui
conferimento a decorrere dal prossimo luglio diventerà sempre più
difficoltoso qualora non risultino rispettati particolari valori,
in particolare di sostanza secca, che sono imposti dalla normativa.
Sempre a seguito dell'evoluzione normativa, la Regione ha posto in
atto una serie di iniziative finalizzate ad adeguare la propria
pianificazione a queste nuove disposizioni e a rendere tecnicamente
conferibili i fanghi in qualunque impianto. Su questo punto la
Regione ha promosso all'inizio di quest'anno l'avvio della
progettazione e della realizzazione di un impianto di essiccamento
dei fanghi, avviando il necessario accordo di programma con
l'Associazione dei comuni L'Eve, che sarà il soggetto preposto alla
progettazione e realizzazione di queste fasi. Le azioni di
programmazione e la realizzazione di un unico impianto regionale
per l'essiccamento dei fanghi sono tese a contenere i costi
complessivi del sistema e a garantire una quota omogenea di riparto
dei costi su tutti i cittadini valdostani, come è stato illustrato
nell'interpellanza. Va però tenuto conto che una parte del costo
che grava sui cittadini dipende anche dai costi dei sistemi locali
e più precisamente da quelli che saranno determinati dai sub-ATO,
che da noi fra l'altro sono identificati con le comunità montane,
non appena questi saranno operativi. Da questo potranno emergere
alcune differenze fra le diverse tariffe degli ambiti territoriali,
che deriveranno da specifiche scelte che verranno attuate appunto
dalle diverse autorità di sub-ATO.
Presidente
- La parola alla Consigliera Carmela
Fontana.
Fontana (PD)
- Volevo ringraziare veramente l'Assessore
anche se non ci siamo messi d'accordo, ma è un
feeling
forse
veramente fra donne, perché mi ritengo soddisfatta della risposta
che mi ha dato, mi ha tolto dei dubbi... che si andava a
gravare sulle bollette dei cittadini, in questo momento non ci
sembrava il caso, la sensibilità c'è stata e la ringrazio; poi le
chiedo se per cortesia mi potrebbe dare una copia di quei dati.
