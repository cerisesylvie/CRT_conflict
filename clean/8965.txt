Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3486 del 3 febbraio 1988 - Resoconto
OGGETTO N. 3486/VIII - RELAZIONE ALLA COMMISSIONE SUGLI
EVENTUALI DANNI SUBITI IN OCCASIONE DEI LAVORI DI AMPLIAMENTO DELLA
SCUOLA ELEMENTARE E MATERNA DI CHEVROT, IN COMUNE DI
GRESSAN.
PRESIDENTE
: Do lettura della mozione in oggetto,
presentata dal Consigliere Sandri.
MOZIONE
RICORDATA la deliberazione della Giunta regionale del 9
ottobre 1987, n. 8629, ratificata dal Consiglio regionale;
RICHIAMATA l'osservazione contenuta nella premessa sulla
natura limosa del terreno nonché quella sulla insufficienza delle
fondazioni;
CONSTATATO che la Regione, da queste incertezze progettuali,
ha ricevuto un oggettivo danno,
IMPEGNA
la Giunta regionale ad affidare un incarico ad un legale per
tutelare la Regione da eventuali danni subiti per colpa del
progettista, dell'impresa costruttrice o di altri.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Signor Presidente della Giunta, forse, c'è
stato un piccolo disguido organizzativo, perché, nell'ordine del
giorno di questo Consiglio, non sono presenti i numeri che si
riferiscono alle mozioni rinviate nello scorso Consiglio. Una di
esse, quella relativa al caso dell'italiana detenuta nelle carceri
americane, è stata rinviata ulteriormente, appena adesso, perché
priva della documentazione che mi ero impegnato a predisporre, ma
che non sono riuscito a recuperare in una sola settimana e che,
comunque, mi auguro di poter reperire in tempo per il prossimo
Consiglio.
La presente mozione, invece, si riferisce alla scuola di
Gressan, sulla quale avevamo già svolto una piccola discussione nel
corso della ratifica di una deliberazione di Giunta che stanziava
una certa somma per il recupero dell'immobile che ospita la scuola.
Dalle varie deliberazioni di Giunta, relative a questo stabile, si
evince chiaramente che la natura rovinosa del terreno di quella
zona, che tra l'altro si chiama "La Palud", piuttosto
considerevole, era sfuggita all'indagine geologica.
Nelle premesse delle deliberazioni di Giunta si testimonia che
un ampliamento, attuato negli anni precedenti, è stato realizzato
senza le fondazioni. L'ampliamento del vecchio edificio delle
scuole elementari di Chevrot, praticamente, è stato realizzato
senza fondazioni.
Queste due gravi irregolarità, che erano già state denunciate
dal sottoscritto e da altri Consiglieri al momento della ratifica
della deliberalizione, sono costate alla Regione una certa quantità
di soldi, nel senso che la scuola di Chevrot è stata rifatta quasi
del tutto, con gran dispendio di energie, perché si è stati
costretti ad asportare lo strato limoso, per un'altezza di circa 6
metri ed a rifare tutto il progetto dell'edificio. A nostro parere,
il danno che la Regione ha subito deve essere risarcito in qualche
modo, oppure si deve esaminare la questione sotto l'aspetto legale,
per vedere se ci si possa rivalere nei confronti del progettista,
dell'impresa costruttrice oppure nei confronti di altre
persone.
Questa mozione, quindi, tende ad impegnare la Giunta regionale a
commissionare ad un legale l'incarico di verificare se esistano o
meno le condizioni per un'azione di rivalsa per i danni subiti
dall'ente Regione.
Si dà atto che alle ore 17,34 riassume la Presidenza il
Presidente BONDAZ.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il progetto della scuola di Chevrot è
stato fatto redigere dal Comune di Gressan; in esso si prevedeva
l'ampliamento della scuola elementare di Chevrot e la parziale
ristrutturazione dell'edificio esistente. Nella perizia geologica
sul terreno, relativa al settore della nuova costruzione, era
indicata una certa portanza. Nel corso degli scavi, però, il
terreno si è rivelato di natura diversa, come, d'altra parte, si
sarebbe potuto anche desumere dallo stesso nome della zona, "La
Palud", e quindi è stato necessario modificare il tipo di
fondazioni. Se la vera natura del terreno fosse già stata
pienamente conosciuta al momento della redazione del progetto, fin
da quel momento si sarebbero potute prevedere le fondazioni a
platea, come quelle che poi sono state realizzate.
Per quello che riguarda il fabbricato esistente, abbiamo potuto
rilevare che il progettista si è basato sul disegno delle
strutture, che era depositato presso l'Amministrazione regionale e
presso gli uffici comunali, dal quale si poteva rilevare un certo
tipo di fondazioni e cioè quelle a platea ed a travi rovesce,
adatte quindi ad un terreno di tipo paludoso. In realtà, da un
sopralluogo e da un rilievo eseguito sul posto, è emerso che le
fondazioni non erano state realizzate in quel modo. Di fronte a
tale evidenza, si è stati costretti a modificare radicalmente la
ristrutturazione del vecchio fabbricato, orientandosi addirittura
verso la sua completa demolizione e la successiva
ricostruzione.
Io non ritengo che all'Amministrazione regionale siano derivati
dei danni imputabili al progettista. Se quest'ultimo, infatti,
fosse stato a conoscenza, prima di iniziare il suo lavoro, di tutti
i parametri del problema, sicuramente avrebbe redatto il progetto
in modo più vicino, se non addirittura aderente, a quanto è stato
poi effettivamente realizzato.
Forse avrei dovuto dire fin dall'inizio che, nel piano lavori
regionale, si era previsto di costruire una nuova ala, a scopo di
ampliamento, procedendo in modo tale da permettere alle scuole di
funzionare ugualmente, nell'ala esistente, nel corso dei lavori di
ampliamento.
Per questi motivi, la Giunta ritiene che, da tale progettazione,
non siano derivati dei danni alla Regione e che non ci siano
ragioni sufficienti per accettare la mozione.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Io credo che, con queste affermazioni,
l'Assessore stia rischiando piuttosto grosso, anche perché ha
dimostrato di conoscere meglio di me il contenuto della perizia
geologica.
Il progettista, presentando il progetto, si è assunto anche gli
oneri e gli onori della perizia geologica, che, egli stesso, in un
momento, forse, in cui era particolarmente alterato nei miei
confronti, mi ha sventolato sotto il naso per farmela vedere,
dicendomi: "Guarda qua, questa è la perizia geologica!". Si
trattava di tre paginette molto scarne, in cui non c'era una sola
prova di saggio del terreno. C'erano solo alcune indicazioni
morfologiche di massima ed alcune indicazioni di carico per metro
quadrato. Ovviamente, qualcuno è responsabile di questa perizia
geologica: o chi l'ha scritta, e cioè il geologo, oppure il
progettista che l'ha presa per buona e l'ha presentata, malgrado la
sua evidente esiguità.
Io non chiedo di sapere se ciò abbia recato, o meno, danni alla
Regione. Io chiedo alla Regione di farsi dare un parere legale per
verificare l'accaduto e ciò anche perché lei, Assessore, mi
conferma che, dal punto di vista costruttivo, la Regione ha
sicuramente patito un certo danno. Se, infatti, nel progetto
depositato presso gli uffici regionali ci sono delle fondazioni di
un certo tipo, mentre l'accertamento ne ha evidenziate di
tutt'altro tipo, ciò significa che l'impresa "ci ha mazzato" o,
almeno, noi possiamo sospettare che così sia stato.
Ritengo, pertanto, che si debba procedere ad una precisa
verifica di merito, anche perché è molto grave che un Assessore
dica: "I disegni del progetto erano questi, ma le fondazioni sono
risultate di tutt'altro tipo"...
(...INTERRUZIONE...)
Quelle precedenti, non quelle relative agli ultimi lavori. Io mi
riferisco all'ampliamento precedente, a quello che, più o meno,
risale ad una decina di anni fa.
Rimane, comunque, il fatto che la diversa realizzazione ha
sicuramente procurato un danno nei confronti della progettazione.
Può darsi che tale diversità sia stata giustificata da valide
ragioni tecniche e legali, ma ciò deve essere dimostrato e noi
dobbiamo essere posti nelle condizioni di verificarlo.
La mia richiesta, quindi, non pretende di scoprire un colpevole,
ma mira a far sì che un parere legale ben definito ci garantisca
che la Regione non ha patito alcun danno. Non intendo fare alcun
processo all'impresa, al progettista o al geologo, ma chiedo alla
Regione di munirsi di un parere legale ben preciso su tutta questa
situazione.
Ciò è ancor più valido perché, nello scorso Consiglio, c'è stata
una polemica, tra il Gruppo socialista e l'Assessore Perrin, sul
presunto affidamento allo stesso professionista dell'incarico di
progettare, in quello stesso posto, la nuova centrale del
latte.
Poiché "errare humanum est, sed perseverare est diabolicum", io
chiedo che, a sua maggiore garanzia, la Regione si munisca di un
valido parere legale sull'intera vicenda. Credo che tale parere,
più che tutelare i diritti della Regione, valga a tutelare ancora
di più, specie in questo caso, i diritti dell'Assessore.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Un discorso del genere è piuttosto
difficile e forse anche antipatico, però non possiamo esimerci dal
farlo, anche perché, a prescindere da questo caso specifico, - ed
infatti il mio discorso è di carattere generale - non è la prima
volta che si verificano situazioni del genere. A tutto, però, c'è
un limite.
Capisco che l'Assessore, essendo anche ingegnere, si preoccupi
di difendere la categoria professionale alla quale appartiene,
tuttavia, credo che debba convenire che, ogni tanto, ci vengono
presentati dei progetti non validi. Dobbiamo avere il coraggio di
dire queste cose!
Credo che l'Assessore, come tecnico, non possa dire - credo che
sappia certe cose; il fatto che non voglia dirle è tutt'altro
discorso - che abbiamo torto nell'affermare queste cose in
aula.
Io ho proposto di istituire una specie di albo d'oro, dal quale,
però, caro Assessore, quando si assegnano certi incarichi,
bisognerebbe togliere i professionisti che occupano i primi posti.
Se invece, come fa l'Assessore Perrin, quei professionisti vengono
rimessi nuovamente ai primi posti, non ci siamo proprio più! Ciò
vuol dire che c'è qualcosa che non funziona!
L'Assessore Perrin può dirmi tutto quello che vuole, ma non mi
potrà mai dimostrare che sia corretto, sul piano amministrativo e
sul piano dell'equità nei confronti degli altri progettisti,
commissionare la progettazione di una centrale del latte ad una
società che non è ancora costituita. Io credo che questo modo di
agire sia illegittimo sul piano amministrativo - e ci tornerò
ancora - ed ingiusto nei confronti degli altri progettisti.
È ben lungi da me l'intenzione di voler infierire contro
qualcuno. Dico solo che il rapporto tra i progettisti e
l'Amministrazione regionale deve essere corretto e non inficiato da
possibili sospetti che, in caso contrario, potrebbero diffondersi,
magari anche con un certo fondamento, e disturbare i rapporti tra
l'Amministrazione regionale e le categorie professionali degli
ingegneri, degli architetti, dei geometri.... Questo, onestamente,
non mi sembra giusto!
Riferendomi all'Assessore Fosson, nella sua veste di ingegnere,
gli ricordo che non possiamo attribuire la colpa all'ultimo, come
sembra che si voglia fare, indicando il geologo o il progettista.
La colpa è sicuramente di qualcuno, ma io vorrei che l'Assessore mi
dicesse: "La colpa è del tale!" Non possiamo, del resto, continuare
a giocare a scaricabarile.
In questo caso c'è una perizia geologica. Ciò vuol dire che
qualcuno ha sbagliato e non si può sostenere il contrario. Se
l'ingegnere Fosson avesse fatto un progetto di questo tipo e gliene
avessero chiesto la ragione, che cosa avrebbe risposto? Chiedo
scusa all'Assessore, ma su questo tema si potrebbe aprire una
polemica terrificante, nella quale, però, non voglio entrare.
Quella zona è chiamata "La Palud" e ciò significa che quel terreno
doveva essere paludoso. Tale circostanza, al progettista avrebbe
dovuto far venire in mente il nome del sorcio, anche perché, per
strana combinazione, avrebbe dovuto prestare attenzione a due
assonanze! E non dico di più!
(...INTERRUZIONE...)
Non sono sorci? Allora è peggio ancora!
Chiudo questo discorso, che cercherò di chiarire, comunque,
prima di concludere il mio mandato consiliare, e mi chiedo,
assumendomene tutta la responsabilità, perché certi progettisti
valdostani debbano subappaltare i loro progetti a degli studi
professionali di Torino. Questo non è giusto, perché, quando ci si
vanta di essere del posto, occorre anche lavorare sul posto. Credo,
pertanto, che quando si assegnano degli incarichi, li si debba
almeno commissionare nel contesto valdostano. Noi sappiamo, invece,
che alcuni studi professionali di Torino lavorano per conto di
progettisti di Aosta. Questa è una solenne porcheria, anche perché,
a fronte di progettisti che subappaltano i loro lavori, ce ne sono
altri che, dalla Regione, ricevono solo le briciole!
Questo modo di agire, nei confronti di tutti i progettisti
valdostani, non mi sembra giusto e, per questo, chiedo
all'Assessore di approfittare della presentazione di questa mozione
per accertare, innanzitutto, se sia vero (ed in tal caso ha il
dovere di venircelo a dire) o meno che certi lavori vengono
subappaltati.
In secondo luogo, in riferimento allo specifico argomento della
mozione, gli chiedo di dirci di chi è la colpa, altrimenti,
giocando a scaricabarile, si finisce per attribuire, ingiustamente,
la colpa all'ultimo traboccante che ha gettato l'ultima cazzuolata
di malta.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Credo anch'io che la risposta
dell'Assessore Fosson sia stata un po' inopportuna, nel senso che
egli non può affermare con sicurezza che la Regione non abbia
subito alcun danno. La mozione, del resto, si limita a chiedere un
parere legale per stabilire proprio questa circostanza e non
intende affatto attribuire l'eventuale responsabilità al geologo o
al progettista.
Siccome il Consiglio ne ha già discusso una volta e siccome la
vicenda si presenta in modo curioso, tant'è che si è stati
costretti a rifare certi lavori, io credo che non si possa
sostenere l'inesistenza dei danni. Magari non c'è stata colpa, ma
dei danni sicuramente ci sono stati. In questo senso, quindi, noi
siamo dell'idea che l'Assessore e la Giunta prestino maggiore
attenzione a questa mozione che non può essere respinta "tout
court".
Nella gestione dell'Assessorato ai Lavori Pubblici, tutti i
giorni si presentano dei problemi. Indubbiamente non è facile
muoversi in quel campo, ma io credo che anche le persone capaci e
oneste, nel gestire questo genere di cose, debbano stare attente,
perché, a volte, sono costrette a camminare sulle sabbie mobili,
dove possono trovarsi in difficoltà anche delle persone capaci e
prive di particolari interessi o secondi fini.
Credo di poter invitare l'Assessore a riflettere un poco, prima
di respingere questa mozione, perché noi, amministratori, non
possiamo tollerare che si avviino inchieste sui registri delle
maestre, quando impediamo che si accertino le ragioni
dell'inidoneità di certi progetti che ci hanno costretto a rifare
determinati lavori. Cerchiamo di utilizzare lo stesso criterio: chi
lavora per l'Amministrazione deve rendere conto di quello che
fa.
Il mio intervento, quindi, vuole essere un caloroso invito
all'Assessore, affinché, nel momento in cui si manifestano
eventuali disfunzioni, provveda a far svolgere indagini in
merito.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non intendevo prendere la parola,
perché credevo che la maggioranza avrebbe approvato la mozione
senza nascondersi dietro la forza dei numeri. L'intervento del
Consigliere Torrione, tuttavia, mi ha lasciato perplesso per due
ragioni. Poiché non ho ancora capito che cosa abbia combinato
l'Assessore Perrin, sono diventato particolarmente curioso in
merito, anche perché non è la prima volta che il Consigliere
Torrione si rivolge all'Assessore Perrin per questioni di
progettazione. Mi auguro che si chiarisca definitivamente la
questione relativa l'assegnazione di una progettazione prima della
costituzione di una società.
Un fatto del genere può passare inosservato una o due volte, ma
la giusta insistenza del Consigliere Torrione deve portarci a
solleciti chiarimenti e, se non se ne occuperà direttamente il
Consigliere Torrione, me ne farò promotore io stesso attraverso una
apposita mozione che presenterò nel prossimo Consiglio regionale. È
da diversi Consigli, infatti, che sentiamo ribadire le stesse cose,
ma io non so ancora che cosa abbia potuto combinare l'Assessore
Perrin. Mi auguro, ovviamente, che non sia nulla di grave.
Il Consigliere Torrione si è assunto la responsabilità di dire
anche che certe progettazioni sono subappaltate a studi di Torino.
Io non ne sono a conoscenza, perché, in caso contrario, avrei
provveduto a denunciare immediatamente il fatto. Un'eventualità del
genere mi sembra addirittura inverosimile. Si possono pensare tante
cose, ma non si riesce certo ad immaginare che l'Amministrazione
regionale commissioni una certa progettazione ad uno studio
professionale di Aosta che, a sua volta, la subappalti ad un altro
studio di fuori Valle, con l'ovvia conseguenza di andare a
costruire in zone paludose, che fanno filtrare acqua da tutte le
parti e rendono necessario il rafforzamento delle strutture
dell'edificio, con l'ovvia esigenza di varie perizie suppletive.
Se, però, si tratta di un progettista di "regime", tutto si
spiega.
Sarebbe opportuno che la maggioranza rispondesse con un voto
favorevole a questa mozione, perché non è possibile e non è
pensabile che un esecutivo e dei Consiglieri regionali, eletti per
amministrare, nel momento in cui l'Amministrazione viene ad essere
danneggiata - e, a mio parere, è stata effettivamente danneggiata,
anche se non so da chi: se non dal progettista, dal costruttore
oppure da altri - non provvedano a cautelare la Regione. Per
procedere in tal senso occorre, ovviamente, affidare ad un legale
l'incarico di esaminare le eventuali responsabilità.
Se l'esecutivo non intende provvedere, noi siamo costretti a
prendere atto che la responsabilità ricade sulla Giunta e, in modo
particolare, su chi ha commissionato quella specifica
progettazione, e cioè sull'Assessore ai Lavori Pubblici.
Torno a ripetere che, se si dovesse trattare di un progettista
di "regime", saremmo costretti a valutare l'oscura vicenda con
tanta amarezza, perché tale circostanza ci preoccuperebbe ancora di
più. Per questa ragione, scambiando qualche confidenza con un
Collega, ho detto che la nostra azione, nella prossima campagna
elettorale, dovrà qualificarsi come una missione utile a far
comprendere alla gente il pericolo verso cui si tende. Abbiamo
visto, infatti, che alcuni Movimenti ci potrebbero, addirittura,
far correre il rischio di conquistare la maggioranza assoluta. Per
evidenziare questa eventualità agli elettori, nel corso della
prossima campagna elettorale, dovremo considerarci come dei
missionari...
(...INTERRUZIONE...)
Non sono uscito fuori dal tema, perché si è trattato solo di una
breve parentesi.
Mi auguro che la Giunta approvi questa mozione che non chiede
altro che di affidare un certo incarico ad un legale per tutelare
la Regione da eventuali danni subiti per colpa del progettista,
dell'impresa costruttrice o di altri. Se non saranno accertati
danni, noi ne prenderemo atto. È necessario, però, che oggi, come
Amministratori, noi facciamo questo ulteriore passo.
Augurandomi che la maggioranza non si nasconda dietro la forza
dei numeri, annuncio che voterò a favore della mozione, che deve
essere votata proprio perché agli Amministratori regionali spetta
il compito di far chiarezza e di accertare le eventuali
responsabilità.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Io riconfermo quanto ho già detto nel mio
primo intervento. Aggiungo, però, che la Giunta, anche senza
attendere questa mozione, sta valutando attentamente lo specifico
problema in tutti i suoi particolari.
Non intendo dire, anche perché non lo so, di chi sia la colpa di
questa situazione. Una somma di cose e di circostanze ha generato
una situazione non certo favorevole o accettabile, che intendiamo
valutare molto attentamente, così come intendiamo valutare
attentamente anche il problema più generale ipotizzato dal
Consigliere Torrione.
Come Giunta regionale cerchiamo di distribuire gli incarichi al
maggior numero possibile di professionisti, tant'è che di solito si
procede ad una rotazione degli incarichi. Può darsi che qualche
professionista, forse più bravo o più veloce, abbia più incarichi
di altri. Non si tratta, però, di una norma generalizzata.
In merito alle affermazioni del Consigliere Torrione, dico solo
che i professionisti valdostani possono appoggiarsi, come si
appoggiano, per lavori specifici o altamente specializzati, a studi
che operano fuori Valle; questo però non rientra nella norma. In
ogni caso, valuteremo attentamente il problema. Concordo pienamente
con il Consigliere Torrione sul fatto che, se dovessimo accertare
come consuetudinario il comportamento da lui denunciato, dovremmo
senz'altro riconoscere che non si tratta di una buona norma o di un
buon comportamento.
Confermo, quindi, quanto ho già detto nel mio primo intervento,
ma ribadisco anche la mia personale disponibilità e quella della
Giunta a proseguire nella valutazione delle eventuali disfunzioni
e, se sarà il caso, ad intervenire per farle cessare e per impedire
che si ripetano.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Il mio intervento non tende ad
adombrare fatti poco seri, ma tende solo a denunciare una
situazione. È ben lungi da me ogni intenzione di fare del
cannibalismo o dello sciacallaggio. Io voglio che si rifletta, in
generale, sul problema delle progettazioni e su quello delle
responsabilità. Ribadisco, pertanto, quello che ho detto, anche
perché le parole dell'Assessore hanno confermato che io non avevo
detto delle bugie.
Posso pensare che, per un progetto altamente specializzato, si
cerchino fuori Valle degli apporti o delle collaborazioni di
altissimo livello. Ma,quando un progetto, che può essere
tranquillamente eseguito da un progettista locale, viene affidato a
progettisti che operano fuori Valle, per essere poi rifirmato da
progettisti locali, si pone in essere una procedura che io non
condivido. Tale circostanza mi lascia molto perplesso, innanzitutto
perché non favorisce il diffondersi di una professionalità che, tra
l'altro, in Valle già esiste; in secondo luogo perché non tutela
gli interessi di coloro che lavorano ed operano in Valle d'Aosta e
perché, infine, dimostra che qualcuno, talvolta, si può permettere
il lusso di fare il procacciatore di affari,invece che il
progettista.
Guardandoci negli occhi, possiamo dirci, però, che se questo
qualcuno fa il procacciatore d'affari, il discorso è completamente
diverso, perché il nostro interlocutore non è più un progettista ma
è uno che raccatta degli incarichi.
Per carità! Non pretendo, affatto, che si voti oggi
su
questo argomento. Per quello che mi riguarda, a me basta un impegno
dell'Assessore a riferire, presso la Commissione competente, sullo
specifico argomento della mozione presentata dal Consigliere Sandri
e sul problema più generale degli incarichi professionali.
Ribadisco alcune affermazioni che ho fatto, perché le ritengo
vere. Tuttavia, poiché credo di essere onesto, prometto che,
secondo quello che ci dirà l'Assessore, se sarà il caso,
modificherò qui in aula il mio giudizio. A me interessa che si
rifletta attentamente su questi problemi e, pertanto, mi accontento
che il Presidente della Giunta o l'Assessore ai Lavori Pubblici, si
impegnino a presentarsi in Commissione per discutere il problema
sollevato dal Consigliere Sandri e quello degli incarichi
professionali. Non ho altro da aggiungere.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Vorrei presentare un emendamento per
cercare di trovare un punto d'incontro con la posizione della
Giunta, che, per quanto inspiegabile, merita comunque una certa
attenzione.
Fermo restando l'impegno ad allargare il discorso anche ai temi
sollevati oggi dal Consigliere Torrione, propongo di cambiare la
seconda parte della mozione nel senso di chiedere alla Giunta di
impegnarsi a presentare alla 2a Commissione, allargata ai
Capigruppo, una relazione sul caso esposto in premessa, che si
riferisce alla deliberazione n. 8629 del 9 ottobre 1987, relativa
all'ampliamento della scuola di Chevrot.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
A queste condizioni e nel rispetto delle
premesse che ho fatto, credo che possiamo convenire
sull'opportunità di discutere su questi temi in sede di
Commissione, sulla base di una dettagliata relazione.
PRESIDENTE
: Do lettura della mozione in oggetto,
comprensiva dell'emendamento proposto dal Consigliere Sandri:
MOZIONE
RICORDATA la deliberazione della Giunta regionale del 9
ottobre 1987, n. 8629, ratificata dal Consiglio regionale;
RICHIAMATA l'osservazione contenuta nella premessa sulla
natura limosa del terreno nonché sulla insufficienza delle
fondazioni;
CONSTATATO che la Regione, da queste incertezze progettuali,
ha ricevuto un oggettivo danno;
IMPEGNA
la Giunta regionale a presentare una dettagliata relazione
alla II Commissione, allargata ai capigruppo, sui temi esposti in
premessa.
PRESIDENTE
: Se nessuno chiede la parola, pongo in
votazione la mozione testé letta.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE
: Poiché è assente la signora Breuvé Lilliana,
Consigliere proponente, l'oggetto n. 42 viene rinviato.
TAMONE (fuori microfono):
Direi, però, che è anche troppo
facile! Io non sono molto d'accordo e mi oppongo a questo
sistema...
PRESIDENTE
: Ha chiesto la parola il
Consigliere-Segretario, Tamone; ne ha facoltà.
TAMONE (U.V.):
Si trattava solo di una battuta.
PRESIDENTE:
Se i Consiglieri vogliono discutere
ugualmente la mozione, hanno il regolamento dalla loro parte...
No, no, neanche il regolamento può esserci di supporto, perché,
solo quando una mozione è ritirata, 10 Consiglieri possono chiedere
che la stessa sia discussa ugualmente. In questo caso, invece, in
assenza del Consigliere, siamo obbligati a rinviare la mozione.
