Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4242 del 25 febbraio 1993 - Resoconto
OGGETTO N. 4242/IX Ipotesi di transazione con il comune di
Brissogne per l'occupazione di terreni da destinare ad attività di
interesse regionale.
(Interpellanza)
Interpellanza Premesso che:
- con provvedimento del Consiglio regionale n.710/VIII del 13
luglio 84 si era deliberato di promuovere con gli atti necessari la
dichiarazione di pubblica utilità per alcuni terreni del Comune di
Brissogne, necessari alla realizzazione dell'impianto regionale per
la raccolta differenziata dei rifiuti e del depuratore per il
Consorzio intercomunale;
- con provvedimento del Consiglio regionale n. 3.256/VIII del 25
novembre 87 si era deliberato di sdemanializzare i terreni di cui
sopra;
- e con decreto del Presidente della Giunta n.380 del 19 aprile
88 si decretava la pubblica utilità degli stessi terreni e si
stabiliva l'indennità di espropriazione in circa 500 milioni;
Constatato che a questi provvedimenti sono stati contrapposti da
parte del Comune di Brissogne:
- ricorso al TAR in data 31 marzo 1988 - contro la delibera
Consiliare di sdemanializzazione -;
- ricorso al TAR in data 29 giugno 1988 - contro il decreto di
espropriazione -;
- ricorso alla Corte d'Appello in data 30 ottobre 1991 - contro
l'indennità stabilita nel decreto -;
Considerato che le motivazioni dell'Avv. Santilli espresse nei
ricorsi e la valutazione del perito della Corte d'Appello il quale
stabilisce un valore per i terreni espropriati di circa 6 miliardi
(contro il valore di circa 530 milioni stabiliti dalla Regione),
fanno pensare ad un pronunciamento del Tar e della Corte d'Appello
a favore del Comune;
E rilevato che a tuttora il Comune di Brissogne ha sempre solo
dovuto corrispondere terreni per la realizzazione di servizi
rivolti ad altri, esempio:
- barriera autostradale
- svincolo autostradale
- carceri
- compattatore e depuratore
e che i terreni promessi come risarcimento ai danni di cui sopra
sono in effetti già destinati dalla Regione ad altri, cioè alle
Associazioni degli sports de noutra tera;
il sottoscritto Consigliere regionale
Interpella
il Presidente della Giunta regionale per sapere se ritiene il
caso di proporre all'Amministrazione comunale di Brissogne una
transazione accettabile, anche in considerazione di quanto detto
Comune ha già dovuto pagare finora per la pubblica utilità, onde la
stessa Amministrazione, senza umiliazione di sorta, possa ritirare:
i ricorsi al TAR, il ricorso alla Corte d'Appello di Torino e possa
anche mettere in atto le modifiche da apportare agli strumenti
urbanistici vigenti affinché si riesca finalmente a realizzare sui
terreni destinati agli sports de noutra tera le strutture
necessarie al loro svolgimento.
F.to: Renato Limonet.
Presidente Ha chiesto la parola l'interpellante, il Consigliere
Limonet.
Limonet (DC)
Visto che con provvedimento del
Consiglio regionale nel 1984 si sono dichiarati di pubblica utilità
alcuni terreni del comune di Brissogne, necessari alla
realizzazione dell'impianto regionale per la raccolta differenziata
dei rifiuti e del depuratore per il consorzio intercomunale, con un
provvedimento sempre del Consiglio del 1987 si è poi deliberato di
sdemanializzare i terreni di cui sopra e con decreto del Presidente
della Giunta del 1988 si è decretata la pubblica utilità degli
stessi e si è stabilita l'indennità di espropriazione in circa 530
milioni.
Constatato che a questi provvedimenti sono stati contrapposti
dal Comune di Brissogne: il ricorso al TAR contro la delibera
consiliare di sdemanializzazione, il ricorso al TAR contro il
decreto espropriativo e il ricorso alla Corte d'Appello contro
l'indennità stabilita nel decreto.
Considerato che le motivazioni dell'Avvocato Santilli nei
ricorsi e la valutazione del perito della Corte d'Appello, il quale
stabilisce un valore dei terreni espropriati di circa 6 miliardi
contro i 530 milioni che aveva stabilito la Regione, fanno pensare
a un pronunciamento del TAR e della Corte d'Appello a favore del
Comune.
Visto inoltre che il Comune di Brissogne ha sempre dovuto
corrispondere dei terreni per la realizzazione di servizi rivolti
ad altri, ad esempio la barriera autostradale, lo svincolo
autostradale, le carceri, il compattatore e il depuratore, e che
anche i terreni che erano stati promessi come risarcimento ai danni
di cui sopra, sono stati destinati dalla Regione ad altri, e cioè
all'Associazione degli sports de noutra tera, si chiede al
Presidente della Giunta se ritiene di proporre al Comune di
Brissogne una transazione in termini accettabili anche in
considerazione di quanto ha già dovuto pagare lo stesso comune,
così che la stessa Amministrazione comunale, senza umiliazione,
possa ritirare il ricorso al TAR e alla Corte d'Appello e possa
anche mettere in atto quelle modifiche da apportare agli strumenti
urbanistici onde riuscire a realizzare sui terreni destinati agli
sports de noutra tera le strutture necessarie.
Presidente
La parola al Presidente della
Giunta.
Lanivi (GM)
Sarò breve. Credo che nella parte
finale il Consigliere Limonet abbia sinteticamente fatto
riferimento ad alcuni impegni della Regione di cui posso parlare in
modo positivo.
L'Amministrazione intende infatti proporre una risoluzione della
causa in via transativa, e a tale proposito ha già chiesto una
perizia all'Ing. Maione coadiuvato dall'ufficio demanio e
patrimonio.
Molto probabilmente il valore dei terreni che sarà proposto al
Comune di Brissogne sarà quello che risulta dalla media dei valori
che abbiamo pagato già al Comune di Saint-Christophe e Quart per le
aree aeroportuali. Comunque l'impegno è di avere un incontro al più
presto con il Comune di Brissogne per ricercare una soluzione,
tenendo presente che esso vive una situazione psicologicamente
complessa, situazione dovuta appunto all'inserimento sul territorio
del comune di una serie di infrastrutture e di servizi che si
ritiene abbiano in qualche maniera pesato sulla immagine stessa del
comune.
Presidente
La parola al Consigliere Limonet.
Limonet (DC)
Grazie Presidente. Ringrazio il
Presidente Lanivi per le risposte date a questa interpellanza nella
quale si era chiesto al Presidente della Giunta di incontrare
l'Amministrazione comunale di Brissogne per cercare un accordo
sull'annoso problema trattato. Il Presidente si è impegnato a
farlo, lo ringrazio e mi ritengo soddisfatto. Chiaramente mi
riservo di verificare che in effetti l'incontro avvenga, anche se
sono convinto che succederà.
Presidente
Abbiamo esaurito le interrogazioni e le
interpellanze io direi che prima della pausa possiamo ancora
affrontare una decina di ratifiche.
