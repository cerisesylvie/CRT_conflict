Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1836 del 14 febbraio 1991 - Resoconto
OGGETTO N. 1836/IX - Problemi relativi
all’insediamento di una produzione di acque minerali
nell’area dell’ex Morgex-Carbo.
(Interrogazione)
Presidente: Do lettura dell’interrogazione
presentata dai Consiglieri Mafrica, Bajocco e Cristina Monami,
iscritta al punto 8 dell’ordine del giorno.
INTERROGAZIONE
Nella riunione consiliare del 9 gennaio, in risposta ad una
interpellanza del gruppo comunista, l’assessore si
era riservato alcuni approfondimenti in merito ai problemi sorti
rispetto all’insediamento di una produzione di acque
minerali nell’area della ex Morgex-Carbo.
Allo scopo di accertare se vi sono fatti nuovi,
i sottoscritti consiglieri regionali del gruppo comunista
interrogano
l’assessore competente per sapere:
1) se si sono conclusi gli studi sulla disponibilità
dell’acqua da destinare
all’imbottigliamento e se si sono ottenute risposte
certe;
2) se sono state presentate ufficialmente nuove proposte da
parte della società interessata e se esse sono compatibili con
l’insediamento di altre attività industriali sulla
stessa area;
3) se è stata individuata una attività industriale da insediare
comunque a Morgex, indipendentemente dall’esito
della vicenda acque minerali.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC)
: L’interrogazione in oggetto
ricalca quella già presentata un mese fa, alla quale avevo dato
alcune risposte, delle quali, ad un mese di distanza, gli
interroganti chiedono ovviamente la verifica.
Oggi posso dire che gli studi sulla disponibilità
dell’acqua da destinare
all’imbottigliamento non sono ancora conclusi, nel
senso che è stata completata la campagna di sondaggi, ma al momento
non ci sono ancora i dati finali. C’è una relazione
del prof. Civita, della quale avevamo già parlato nella scorsa
interpellanza, che è stata consegnata nel luglio del 1990 e dà
alcune indicazioni, che però non sono definitive ed ultimative
rispetto al mantenimento della sorgente dell’acqua,
in funzione della costruzione del tunnel autostradale.
Da ambienti Spea (Società che progetta
l’autostrada), ho avuto la notizia che entro la fine
di febbraio dovremmo avere la relazione definitiva sui sondaggi che
sono stati eseguiti.
In merito alla richiesta sull’individuazione di
una attività industriale da insediare a Morgex, posso dire che
abbiamo individuato due aziende possibili, una delle quali, che ci
era già nota per la sua serietà e per le analisi fatte in proposito
dalla Finaosta, avrebbe necessità di 70 occupati, per cui è di
dimensioni troppo grandi rispetto all’area di
Morgex. L’altra, che dovrebbe occupare una ventina
di operai - dimensione occupazionale ottimale per Morgex -,
interpellata da noi, non ha ancora presentato i documenti, ma la
stiamo sollecitando tramite la Finaosta e restiamo in attesa di
poter fare le analisi.
Veniamo ora all’ultima domanda, che chiede se
sono state presentate ufficialmente nuove proposte da parte della
società interessata e se esse sono compatibili con
l’insediamento di altre attività industriali sulla
stessa area. Noi avevamo già visto che l’area ex
Morgex-Carbo, con il progetto che è stato presentato, non permette
altri insediamenti industriali, a meno di non procedere ad un
ridimensionamento dello stabilimento di imbottigliamento che è
stato progettato. La verifica, quindi, della possibilità di
inserire un’altra attività, che sia pur sempre
compatibile con la futura costruzione del nuovo stabilimento,
avverrà non appena la società dell’attività
alternativa sarà in grado di farci delle proposte
Al momento la Società Monte Bianco ha presentato
un’ulteriore bozza di convenzione, che comprende
alcune modifiche che riguardano essenzialmente la necessità di
abbreviare il più possibile i tempi relativi alla costruzione dello
stabilimento e la modificazione del budget pubblicitario a carico
della Regione.
Aggiungo ancora che lo studio commissionato
all’agenzia del lavoro già nel mese di gennaio,
rispetto alle richieste e possibilità di lavoro
nell’area della Valdigne, è giunto alla conclusione,
ma non ci è ancora stato consegnato nella sua veste definitiva.
Voglio ripetere quanto avevo già detto rispondendo
all’interpellanza dello scorso gennaio che
nell’area della Valdigne
l’insediamento Grivel, che sta procedendo,
probabilmente avrà delle difficoltà a reperire mano
d’opera. In questo senso abbiamo affidato lo studio
l’agenzia del lavoro, proprio per evitare di
inserire aziende che poi debbano richiamare della mano
d’opera esterna all’area della
Valdigne. Ci sembra che questo debba essere valutato attentamente,
anche per evitare la creazione di possibili squilibri.
Ritengo quindi di poter avere quanto prima lo studio della Spea
rispetto al mantenimento delle sorgenti, lo studio
dell’agenzia del lavoro e la risposta della società
che è stata interpellata per l’inserimento di
un’eventuale attività alternativa e comunque
complementare delle acque minerali.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI)
: Poiché mi pare che tutte le risposte
dell’assessore siano ancora interlocutorie,
ripresenteremo un’interpellanza su questo problema
nella prima adunanza del mese di marzo.
***
