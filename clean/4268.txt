Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 610 del 26 novembre 1981 - Resoconto
OGGETTO N. 610/81 - COMUNICAZIONI SULLA SITUAZIONE NUMERICA,
SULLE PREVISIONI DI INCREMENTO DEL PERSONALE INFERMIERISTICO DEI
SERVIZI SANITARI REGIONALI E SULLE INIZIATIVE PER FAVORIRE
L'ACCESSO ALLA SCUOLA INFERMIERI PROFESSIONALI ED ALLE ALTRE SCUOLE
DI FORMAZIONE SOCIO-SANITARIA.
Presidente
- Ha chiesto di parlare l'Assessore alla
Sanità ed Assistenza sociale, Rollandin, ne ha facoltà.
Rollandin
(UV)
- A seguito di una specifica
richiesta inoltrata da parte del Consigliere Péaquin a nome del
Gruppo comunista per avere dati aggiornati sulla situazione della
scuola Infermieri Professionali e le prospettive per gli anni
futuri a cui la Giunta aveva aderito, mi permetto di illustrare
brevemente questa nota scritta che riassume la situazione e
l'impegno futuro.
Già in occasione di quella richiesta avevo specificato quale
fosse la difficoltà nell'intervenire in questo campo, per trovare
delle motivazioni che inducessero gli alunni con licenza di scuola
secondaria a seguire i corsi per infermieri professionali,
nonostante gli aiuti economici legati alla frequenza dei tre anni
di scuola che ammontano a £ 125.000 per il primo anno, a £ 200.000
e £ 300.000 per gli anni seguenti. Questo incentivo economico non è
purtroppo sufficiente ad indirizzare un numero di allievi che sia
adeguato a quelle che sono le nostre esigenze. Difatti qui si parla
della situazione attuale rilevata dalla pianta organica del
personale trasferito all'U.s.l. e si vede sotto "Posti in
organico", con posizione di "Capo sala" 25, "Infermieri
professionali" 256, "Infermieri generici" 271. Sono coperti di
questi: caposala 18, infermieri professionali 203, infermieri
generici 249; per differenza 7-53-22 sono rispettivamente i posti
ancora da coprire. Sono in corso di copertura 9 posti per gli
infermieri professionali. Da questo ne deriva una proiezione negli
anni futuri legata alle esigenze per i servizi da attivare sul
territorio.
Si è fatto poi un calcolo della frequenza degli anni in corso:
attualmente gli allievi che frequentano la scuola infermieri
professionali sono 37 il primo anno, 11 il secondo e 18 il terzo,
come si vede, un numero estremamente ridotto rispetto alle nostre
esigenze. Non sto a leggere quanto è nelle mani di tutti; vale la
spesa tener conto delle esigenze che qui vengono viste in
proiezione con i servizi sul territorio. Si dice che per i nuovi
servizi ospedalieri, ambulatoriali, di base, le necessità
complessive sarebbero 351, operatori disponibili 287, quindi con
una carenza di 64. La nota che segue è relativa alla necessità sia
di riempire il vuoto creatosi con il naturale turn-over
pensionabilità e malattia, che verrebbe coperto dalle richieste di
trasferimento già inoltrate all'Assessorato, sia di coprire dei
posti al poliambulatorio della bassa Valle, e mi riferisco qui
anche ad alcune richieste specifiche avanzate dal Consigliere
Tonino che voleva essere informato sulla questione del personale
legato alla funzionalità di questa struttura. A coloro che vogliono
ottenere un passaggio da una U.s.l. ad una altra senza che ci siano
interruzioni - cioè licenziamento e riassunzione - occorre il
benestare dell'U.s.l. che permetta loro di lavorare presso un'altra
Unità; cosa che non è ancora fattibile perché non sono normati i
passaggi fra U.s.l. diverse.
Per il resto, si fa una rapida prospettiva delle esigenze future
e di come poterle coprire. Con questo non si è certo risolto un
problema che - c'eravamo già detti più volte - ha la necessità di
vedere impegnati insieme i campi Sanità e Scuola, di modo che
l'ultimo anno venga illustrata a chi finisce le Scuole Secondarie
la possibilità di inserirsi in questo ramo dove c'è richiesta di
lavoro, elemento non del tutto trascurabile per qualificare un
certo indirizzo oggigiorno. È questo fatto che rende ancora più
assurda la mancata rispondenza da parte dell'interessato; è vero
che si tratta di un lavoro un po' particolare, per il quale occorre
una certa disponibilità se non proprio predisposizione. Teniamo
conto poi della situazione di carenza nel campo di altri operatori
quali ad esempio i terapisti della riabilitazione: si è più volte
parlato della necessità essenziale di prevenire quegli stadi di una
certa età legati alla riabilitazione. Attualmente in servizio ne
abbiamo 15 ed il fabbisogno, tenuto conto della disponibilità per
ogni distretto legata al numero di persone anziane con problemi di
riabilitazione, sarebbe di 24, quindi con una discreta carenza.
La stessa cosa vale per i tecnici di Audiologia e Logopedia dove
il fabbisogno è 18 ed in servizio sono 9. Ancora più grave il
problema fra gli ortottisti: il fabbisogno sarebbe di 10 ed in
servizio ce n'è uno solo. Gli allievi attualmente sono 4. Su queste
tre branche va fatta una precisazione: le scuole per terapisti
della riabilitazione, per audiologia e logopedia e per ortottisti
sono a numero chiuso; non solo, ma nelle Regioni dove ci sono le
Università, alle quali questi corsi sono legati, le domande sono
esuberanti. Abbiamo ultimamente contattato le Università per avere
una riserva di posti, non nel senso di proteggere gli allievi della
Regione che chiedono di frequentare questo corso, ma di tener conto
che da noi c'è una carenza di questa natura. Finora non abbiamo
avuto la possibilità di avere convenzioni con l'Università, ma ci
dev'essere una bozza che langue da anni per permettere ad un certo
numero di persone di accedere ai corsi universitari. Nell'anno in
corso il tutto è stato complicato ancora da un decreto che ha
richiesto d'obbligo per essere iscritti a queste scuole il diploma
di una scuola secondaria con cinque anni di scolarità, per cui
alcuni di quelli che si erano iscritti a questi corsi con il
diploma di maestri d'asilo e quindi non avevano i cinque anni
richiesti, sono stati esclusi all'ultimo momento.
Ho detto brevemente quanto contenuto in questa relazione che
dovrebbe illustrare la disponibilità e l'impegno della Giunta nel
cercare di qualificare il personale utilizzando anche i fondi CEE a
disposizione, che spesso non vengono utilizzati adeguatamente, come
è stato detto in quest'aula in occasione di discussioni di
bilancio. Tutti questi corsi che abbiamo potuto attivare, possono
accedere a questo finanziamento. Ulteriori chiarimenti, se ne
saranno richiesti, potrò fornirli successivamente.
Presidente
- Ha chiesto di parlare il Consigliere
Péaquin, ne ha facoltà.
Péaquin (PCI)
- Credo che per prima cosa dobbiamo
ringraziare l'Assessore alla Sanità ed Assistenza Sociale,
Rollandin, di essere stato puntuale nel rispettare quanto il
Consiglio aveva votato con l'o.d.g. del 1/10, con il quale ci
chiedeva infatti di conoscere la situazione del personale sanitario
della nostra Regione e si impegnava la Giunta a portare una
relazione di questo tipo entro due mesi.
Concordiamo con la comunicazione fatta, salvo alcuni errori
sull'impostazione che forse sono nostri. Concordiamo anche nel dire
che il reperimento del personale è abbastanza difficoltoso, sebbene
siano state previste bozze di studio e interventi finanziari e che
si debba andare verso nuove possibilità per poter preparare il
personale carente personalmente.
Vorrei avere dall'Assessore Rollandin, se possibile,
un'informazione più dettagliata riguardo a quanto è scritto in
terza pagina:
Per i nuovi servizi (ospedalieri, ambulatoriali, di base) = 95,
e cioè se in queste 95 unità sono comprese fra le persone che
devono prestare la loro opera, anche quelle previste dalla legge 47
per gli anziani.
Presidente
- Ha chiesto di parlare l'Assessore Rollandin,
ne ha facoltà.
Rollandin (UV)
- Per chiarire la definizione di quel
numero "95", che si riferisce agli infermieri previsti per i nuovi
servizi ambulatoriali e di base. In effetti in questo calcolo si è
tenuto conto anche dell'esigenza di non utilizzare più personale
infermieristico che può essere adibito a servizi sociali, come lo è
attualmente. Il Consigliere Péaquin richiama l'applicazione della
legge 47 che dà la possibilità di avere personale infermieristico
in grado di seguire questi servizi territoriali, attualmente
vengono pagati ad ore, che sono al di fuori di un posto in
organico; infatti tutto il personale che segue la parte
assistenziale non è in organico. Non sto a parlare della legge
sulla riforma dell'Assistenza sociale che è ancora tarda a venire e
che dovrebbe permettere di dare una sanatoria a tutte queste
situazioni difficili come assistenza domiciliare etc.
In questo calcolo ci sono anche queste previsioni con degli
standards, come si fa per gli assistenti sociali, per ogni zona,
per un certo numero di ore, in relazione a quelli che sono i piani
già presentati, quindi come potrebbe essere la proiezione con una
persona nei singoli distretti, a seconda del numero degli abitanti,
che possa svolgere l'assistenza infermieristica. Quando la
richiesta è stata fatta non si voleva sapere solo della parte
sanitaria specifica, ma si chiedeva anche di quanti infermieri si
aveva necessità; la legge stessa di riforma sanitaria, con
l'applicazione a livello regionale, parla di servizi
socio-sanitari, per cui anche i servizi assistenziali hanno bisogno
di personale infermieristico che viene incluso in questo
numero.
Presidente
- Colleghi Consiglieri, ovviamente non c'è da
esprimere il consenso o dissenso, o comunque non ci sono votazioni
sull'oggetto n. 24, ma solo da prendere atto delle comunicazioni e
del dibattito che ne è seguito.
Il Consiglio prende atto
