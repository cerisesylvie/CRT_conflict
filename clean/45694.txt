Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 2349 del 20 aprile 2023 - Resoconto
OGGETTO N. 2349/XVI - Interrogazione: "Informazioni in merito
alla concessione per la costruzione e l'esercizio di un impianto
idroelettrico con derivazione d'acqua dal Ru Arberioz".
Bertin (Presidente) -
Punto n. 26 all'ordine del giorno.
Risponde l'assessore Sapinet.
Sapinet (UV) -
Sono quattro quesiti della collega
Guichardaz che le leggerò a mano a mano. Il primo quesito: in capo
a quale struttura regionale spetta la responsabilità della verifica
puntuale della conservazione di tutta la documentazione richiesta e
necessaria a corredo della richiesta di concessione. In merito a
questo quesito la struttura regionale a cui spetta la verifica, la
conservazione della documentazione richiesta e necessaria per il
rilascio della concessione di derivazione d'acqua, è la struttura
gestione demanio idrico dell'assessorato che presiedo. Per quanto
attiene agli aspetti relativi all'iter autorizzativo per la
costruzione e la gestione dell'impianto idroelettrico, l'ufficio
regionale competente è la struttura di sviluppo energetico
sostenibile dell'Assessorato sviluppo economico, formazione,
lavoro, trasporti e mobilità sostenibile.
Il secondo quesito: se rispetto alla suddetta concessione sia
stata accertata la presenza di antichi diritti e da chi sia stata
fatta tale verifica. In relazione a questo quesito si evidenzia
che, nell'ambito dell'istruttoria per il rilascio della concessione
di derivazione d'acqua a scopo idroelettrico a mezzo del Ru
Arberioz, è stata effettuata la verifica dell'esistenza di antichi
diritti di derivazione attuati a mezzo del predetto canale irriguo.
Nel procedimento istruttorio è stata puntualmente valutata
l'estensione delle superfici irrigate a mezzo del predetto canale e
considerate le modalità di adacquamento attualmente utilizzate.
Tutto ciò è finalizzato a calcolare i quantitativi d'acqua che
necessitano l'irrigazione del comprensorio servito dal Ru Arberioz,
sulla base delle specifiche disposizioni previste dal vigente piano
regionale di tutela delle acque. Tale quantitativo costituisce
l'attuale limite di prelievo attuabile altresì utilizzabile anche a
scopo idroelettrico.
I suddetti valori di prelievo, inoltre, sono stati inseriti nel
provvedimento concessorio assentito in favore del Consorzio di
miglioramento fondiario Ru Arberioz, con decreto del Presidente
della Regione n. 381 del 29 agosto 2019, in fase di rinnovo e di
adeguamento dei diritti di prelievo irrigui rilasciati nel periodo
1930-1940 dagli uffici periferici del Ministero dei lavori pubblici
del Regno d'Italia, al fine di adeguarli alle attuali ed effettive
estensioni delle superfici agricole e delle modalità di irrigazione
ora utilizzate. Si fa presente che tale attività di adeguamento
degli antichi diritti di derivazione a scopo irriguo, sta
interessando non solo il Consorzio di miglioramento fondiario della
Ru Arberioz, ma anche tutti i consorzi di miglioramento fondiario
attivi sul territorio regionale.
Terzo quesito: se risulta normale che le opere di mitigazione
previste nella valutazione positiva, condizionata sulla
compatibilità ambientale, siano state completate dopo oltre quattro
anni e quale sia l'effettivo sostegno alle popolazioni ittiche
selvatiche per la vallata del torrente Grand Eyvia. In relazione a
questo quesito, ricordando appunto il lungo lasso di tempo
trascorso per la realizzazione di opere di mitigazione previste
nella valutazione della compatibilità ambientale del progetto di
sfruttamento idroelettrico del Ru Arberioz, si evidenzia che tali
attività riguardano una specifica richiesta formulata dal Consorzio
regionale per la tutela, l'incremento è l'esercizio della pesca in
Valle d'Aosta, richiesta che è stata posta in sede di VIA. Tali
misure di compensazione sono state attuate mediante uno specifico
accordo di tipo privatistico, stipulato appunto tra il Consorzio
pesca e la società concessionaria, e non riguarda specifiche
prestazioni richieste, controllate o gestite direttamente da uffici
regionali. Pertanto le relative tempistiche dipendono dagli accordi
intercorsi tra le parti e dalle modalità in base alle quali si è
dato corso agli accordi stessi.
Come peraltro già evidenziato nella lettera della struttura
gestione demanio idrico, protocollo n. 8939 del 23 agosto 2022,
trasmessa in risposta alla richiesta di documentazione, quindi ex
articolo 116 del Regolamento interno del Consiglio regionale della
Valle, con protocollo 177/22, formulata dalla consigliera
Guichardaz in data 10 agosto 2022, i suddetti lavori per la
realizzazione delle opere compensative che, di fatto e nello
specifico, consistono nel ripristino della naturalità di un piccolo
bacino presente in testa allo stabilimento ittico di Morgex, nella
parziale impermeabilizzazione del fondo, nel ripristino delle
sponde ammalorate del suddetto bacino e nel rifacimento dei canali
di ingresso e di scarico delle acque, questi lavori sono iniziati
solo nel corso dell'anno 2021, in relazione alle tempistiche che si
sono rese necessarie per predisporre i progetti degli interventi è
a causa delle problematiche sorte per l'ottenimento dei conseguenti
permessi edilizi. I lavori sono stati poi sospesi nell'autunno del
2021, ripresi nella primavera del 2022 e sono stati completati alla
fine dell'autunno scorso. Tuttavia, in fase di collaudo degli
stessi sono emerse delle problematiche di tenuta idraulica di
alcuni manufatti, sede di alloggiamento degli organi idraulici, che
non è stato possibile risolvere nel corso dell'ultima stagione
invernale, a causa appunto della rigidità delle temperature che
rende consigliabile l'esecuzione dei lavori in certi periodi l'anno
a cielo aperto. Da informazioni assunte dal Consorzio pesca, le
lavorazioni riprenderanno a breve per consentire appunto l'entrata
in funzione delle predette opere nella corrente stagione estiva. Al
momento quindi l'infrastruttura non è ancora entrata in funzione,
pertanto non ha svolto ancora le sue funzioni di sostegno per le
popolazioni ittiche.
Il quarto quesito: se l'iter e la costituzione da parte del Ru
Arberioz di una società di capitali, una Srl, risulta aver seguito
una procedura corretta e se questa è stata adottata da parte di
altri Consorzi di miglioramento fondiario. In merito a questo
quesito, si ritiene che la scelta operata dal Consorzio di
miglioramento fondiario Ru Arberioz, con la costituzione di una
società di capitale al fine di gestire i rapporti con il
concessionario idroelettrico per l'utilizzo congiunto
dell'infrastruttura afferente al canale irriguo, rientra
nell'ambito del potere discrezionale legittimamente esercitabile
dal consorzio. Inoltre, la costituzione di una società rappresenta
una soluzione legittimamente percorribile per superare le
problematiche connesse alla natura giuridica dei consorzi di
miglioramento fondiario, quali enti non commerciali nella gestione
dei rapporti economico-finanziari intercorrenti con il
concessionario idroelettrico e derivanti dall'utilizzo comune delle
infrastrutture consortili. A tal proposito, si evidenzia che nel
territorio regionale si riscontrato altri esempi analoghi di
costituzione di società di capitali da parte dei consorzi di
miglioramento fondiario, per realizzare iniziative di sfruttamento
a scopo idroelettrico dei canali irrigui, sia nella forma adottata
dal Consorzio di miglioramento fondiario Ru Arberioz, sia mediante
la costituzione di società miste in
partnership
diretta con
operatori del settore idroelettrico. Quest'ultima soluzione,
tuttavia, espone il consorzio a maggiori rischi di natura
economico-finanziaria connessi alla natura imprenditoriale che la
nuova società viene ad assumere e pertanto risulta l'opzione meno
praticata, quindi è preferibile l'opzione adottata dal consorzio
citato.
Presidente -
Replica la consigliera Erika Guichardaz.
Guichardaz E. (PCP) -
Grazie Assessore per le sue
risposte e proprio dalle sue risposte le faccio notare alcune cose.
Come ha detto, io ho fatto diversi 116 rispetto a questa pratica e
risulta che diversa documentazione, in particolare quella che cito
nei punti 2, 3 e 4 dell'interrogazione, non è conservata da nessuno
e soprattutto, a me è stato rilevato da persone, da utenti del
consorzio, non essere stata proprio fatta. É necessario avere un
verbale dell'assemblea degli utenti per procedere alla
realizzazione e a quanto è stato fatto rispetto al Ru Arberioz, ma
a noi non risultano esservi questi verbali. Quindi, mi chiedo se
c'è una struttura preposta a questi controlli e a questa
conservazione, come possa concedere comunque il prelievo di acqua
quando questi atti manchino nell'elenco.
Rispetto alla questione degli antichi diritti, farò ulteriori
verifiche e chiederò rispetto a quanto lei mi ha detto, per meglio
comprendere cosa si stia facendo rispetto anche a questo passaggio
che riteniamo essere, soprattutto in questo momento, di rilevante
importanza, proprio perché c'è una mancanza allo scopo irriguo che
lei ben conosce anche rispetto al ruolo che ricopriva prima.
È del tutto evidente, dalla sua risposta rispetto alla questione
delle opere di mitigazione, che qualcosa non funziona: nel 2018 si
è iniziato a prelevare e a oggi le opere di mitigazione non sono
ancora state messe a terra. Non esiste: se ci deve essere un'opera
di mitigazione, questa deve essere portata avanti nel momento in
cui la società può prelevare! E chiederò l'accordo con il Consorzio
pesca e la società, perché mi chiedo veramente come si possa
pensare che questa venga definita un'opera di mitigazione se a oggi
non c'è ancora. Mi sembra veramente molto, molto strano che nelle
concessioni si prevedano delle opere di mitigazione e poi queste in
sostanza non vengano nemmeno fatte e non vi siano controlli.
Rispetto all'ultimo punto, noi abbiamo anche interessato un
legale e direi che invece proprio la procedura di configurare come
società il consorzio e soprattutto di mettere a presidente di
quella società il presidente del consorzio, per cui anche nel
momento in cui verrà sostituito lui rimarrà presidente di quella
società, a noi risulta non essere così legittimo, e soprattutto ci
risulta essere in contrasto rispetto ai compiti previsti nello
statuto. Teniamo conto poi che, all'interno dell'atto di
costituzione della società, si parli anche di buone uscite, di
compensi che, sappiamo bene, non possono essere dati invece a
presidenti di consorzi. Sotto questo punto di vista ci sembra un
po' un bypassare la norma ma, come dico, abbiamo già interessato un
legale e su questo andremo avanti, anche perché sappiamo bene che
quella società, che aveva preso la centralina del Ru Arberioz,
adesso oltretutto ha ceduto la concessione a un'altra società e
quindi sotto questo punto di vista ci vogliamo vedere chiaro e
andremo a fondo della questione.
