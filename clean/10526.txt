Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1519 del 19 ottobre 1990 - Resoconto
OGGETTO N. 1519/IX - DISEGNO DI LEGGE: "ADESIONE DELLA
REGIONE AL CONSORZIO GARANZIA FIDI TRA ESERCENTI LE LIBERE
PROFESSIONI IN VALLE D'AOSTA. INTERVENTI A FAVORE DEI CONSORZI
GARANZIA FIDI".
PRESIDENTE:
Il Consigliere Voyat ha chiesto la parola per
illustrare il disegno di legge n. 205, iscritto al punto 4
dell’ordine del giorno.
VOYAT (UV):
Spero che il Consiglio mi dispensi dal leggere
la relazione e mi autorizzi a farne un piccolo riassunto.
I primi Consorzi Garanzia Fidi sono nati verso la fine degli
anni '70 ed hanno svolto una grande attività nei loro diversi campi
di intervento: industriale, artigianale e commerciale, ma
soprattutto in quello agricolo.
Visto il lavoro svolto e considerate la loro possibilità di
finanziare immediatamente le imprese che necessitano di fondi, si
ritiene opportuno rifinanziare anche per quest'anno questi
consorzi, sulla base di un accordo di massima che è stato trovato
tra l'Amministrazione regionale ed i presidenti delle varie Confidi
per la suddivisione dei fondi e per l'applicazione di un principio
innovativo inerente alla suddivisione in percentuale della spesa
ammessa a finanziamento per investimenti in conto capitale e per
necessità di esercizio.
Non tutte le Confidi erano d'accordo per impegnare il 70 per
cento del finanziamento negli investimenti ed il 30 per cento nelle
spese correnti, ma ciò è stato accettato dalla maggioranza.
Le richieste delle varie Confidi vertevano soprattutto sulle
presunte domande che sarebbero state presentate nel 1990, sul tetto
massimo dei prestiti autorizzati e sull'interesse di abbattimento
da parte delle Confidi. Si sa, però, che la percentuale di tale
abbattimento sarà nota solo a fine anno, quando si potrà conoscere
con esattezza il numero delle ditte ammesse a finanziamento.
Anni fa già si parlava della necessità di determinare con
esattezza il campo di intervento delle Confidi, quello
dell’Amministrazione regionale e quello in cui deve
intervenire la Finaosta tramite i fondi di rotazione. Io credo che
ogni assessorato dovrebbe cercare di chiarire al più presto questo
aspetto del problema, in modo che, una volta de finite le varie
competenze, sia possibile presentare un disegno di legge più
organico.
Questa legge, già accettata dalla precedente maggioranza,
prevede l'istituzione di un Consorzio Garanzia Fidi per i liberi
professionisti. Una richiesta in tal senso era stata avanzata dal
Gruppo socialista alcuni mesi fa, in seguito ad un accordo con
alcuni liberi professionisti che si erano adoperati per la
costituzione di un apposito consorzio e quindi si è pensato di
estendere anche ad esso l'abbattimento degli interessi sui
finanziamenti.
Credo che l'Assessore ricordi il problema sorto in sede di
Commissione, dove avevamo detto che, se al momento della
discussione della legge in Consiglio non fosse stato creato questo
Consorzio garanzia fidi per i liberi professionisti, il primo
articolo della legge sarebbe stato stralciato e la legge sarebbe
stata modificata anche nei punti in cui si prevede il finanziamento
da parte della Confidi. Trovandoci infatti a metà ottobre, è molto
difficile che il Consorzio possa essere finanziato
quest’anno o, quand'anche lo fosse, non avrebbe la
possibilità di funzionare e di erogare i fondi, mentre potrebbe
sicuramente fare tutto ciò l'anno prossimo.
In sede di Commissione avevamo anche chiesto che, qualora questa
relazione avesse accompagnato la legge in Consiglio, sarebbe stato
opportuno togliere il terzo paragrafo della seconda pagina della
relazione, dove si dice: "Esistono ancora troppe possibilità di
sovrapposizione di intervento finanziario...".
PRESIDENTE:
Ha chiesto la parola
l’Assessore alle Finanze, Lavoyer; ne ha
facoltà.
LAVOYER (ADP):
Vista l'importanza dell'argomento in
discussione, voglio fare anch’io alcune brevi
considerazioni sulla legge in oggetto.
Questo provvedimento legislativo, come è già stato detto dal
relatore, presenta due aspetti: il primo attiene alla
partecipazione al Consorzio garanzia fidi tra esercenti libere
professioni ed il secondo concerne una rimodulazione della
normativa che ha regolato i rapporti tra la Regione e le
Confidi.
Il Consorzio garanzia fidi tra i liberi professionisti
rappresenta una novità assoluta rispetto a tutte le altre realtà di
Confidi regionali, ma ci sembrava assolutamente illogico non
intervenire nei confronti di operatori che, per il loro settore di
competenza, contribuiscono allo sviluppo della Valle d'Aosta.
Certamente , la particolarità dell'attività svolta consente
forme di intervento unicamente per operazioni di investimento e
quindi in armonia con il recente dettato degli organi di controllo
in ordine alle operazioni di credito agevolato. Un intervento di
adeguamento delle strutture degli studi professionali presenta
aspetti significativi agli effetti dello sviluppo dell'economia
regionale, per cui, anche per questo aspetto, la Giunta ha ritenuto
di aderire alla costituzione dell'apposito Consorzio.
Le leggi regionali che nel tempo si sono susseguite, hanno in
parte modificato alcune situazioni, per cui si è ritenuto
necessario riportare la normativa ad un regime più chiaro ed
univoco, che consente una diversificazione degli interventi
autonomamente stabiliti dai vari Consorzi. Si è, cioè, delineato un
quadro complessivo delle possibili attività dei Consorzi,
rispettando gli indirizzi definiti a livello nazionale e
comunitario.
I Consorzi garanzia fidi potranno quindi intervenire per
agevolare il credito per le operazioni di investimento, indicate al
terzo comma dell'articolo 2 del decreto legge, stabilendo inoltre
dei limiti al tasso da applicare, in modo da non travalicare quanto
fissato dalla corrispondente normativa statale concernente il
credito agevolato.
Per gli anni 1990-91, proprio in funzione di quel processo di
trasformazione delle imprese, conseguente alla grave crisi
occupazionale registrata in Valle negli anni scorsi, è consentita
nel limite del 30 per cento l'utilizzazione di finanziamenti
regionali per operazioni di tipo gestionale. Si tratta, in effetti,
di una deroga limitata nel tempo e che comunque presenta aspetti di
intervento molto più contenuti rispetto al passato, quando le
operazioni di tipo gestionale potevano avere un finanziamento pari
al 100 per cento.
In sede di revisione della normativa sono stati inoltre previsti
alcuni momenti di controllo ed in particolare l'obbligo, da parte
di ciascun Consorzio, di indicare preventivamente gli interventi
che si intendono attuare. Questa impostazione consente
all'Amministrazione regionale di regolare gli interventi in modo
coordinato con la politica di intervento della Regione e di evitare
possibili duplicazioni di agevolazioni recate da altre leggi
regionali.
La Giunta ha ritenuto infine di prorogare le contribuzioni a
fronte di operazioni di "factoring" per il settore industriale, in
attesa comunque di estendere tali agevolazioni agli altri settori,
qualora se ne dovesse presentare la necessità.
La Giunta regionale ritiene pertanto opportuno prorogare dette
iniziative con modificazioni atte a ridurre le contribuzioni a
fronte delle spese di esercizio, a vantaggio di quelle di
investimento. Si ritiene di interpretare in tal modo il senso dei
rilievi che sono stati formulati dal Presidente della Commissione
di Coordinamento in sede di approvazione di analoghi provvedimenti
legislativi assunti nell'anno 1989 e ciò anche se la Corte
Costituzionale, con sentenza n. 547 del 30 novembre 1989,
accogliendo il ricorso della Regione, ha ritenuto legittimo
l'intervento finanziario a favore del Consorzio garanzia fidi
industriali a fronte di spese di esercizio.
PRESIDENTE:
Ha chiesto la parola il Consigliere Voyat; ne
ha facoltà.
VOYAT (UV):
Se ho ben capito, pur non essendo stata ancora
istituita questa associazione tra liberi professionisti, la Giunta
regionale vorrebbe mantenere lo stesso l'articolo 1 del disegno di
legge. Ciò vorrebbe dire che noi autorizzeremmo la formazione di un
Consorzio garanzia fidi con una controparte per il momento
inesistente e quest'anno finanzieremmo tale Consorzio con 100
milioni, pur sapendo che non potrà essere istituito.
Io ho forti riserve su questo modo di procedere, anche perché in
sede di Commissione si era concordato che, qualora l'iniziativa dei
professionisti fosse andata avanti, l'Assessore ci avrebbe dato una
risposta in merito direttamente in Consiglio, per rendere possibile
l'eventuale stralcio dell'articolo 1 dal disegno di legge.
PRESIDENTE:
Ha chiesto la parola
l’Assessore alle Finanze, Lavoyer; ne ha
facoltà.
LAVOYER (ADP):
A me non risulta che nella riunione di
Commissione alla quale ho partecipato sia stato detto questo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
La II Commissione ha fatto una
raccomandazione alla Giunta, chiedendole di valutare la possibilità
di stralciare la questione relativa alla Confidi per i liberi
professionisti dal resto della legge. Si trattava quindi di una
raccomandazione.
PRESIDENTE:
Mi sembra di capire che il relatore proponga
l'approvazione della legge.
Ha chiesto la parola il Consigliere Voyat; ne ha facoltà.
VOYAT (UV):
Nel fare la relazione ho chiesto dei
chiarimenti, nel senso di conoscere se c'erano delle iniziative in
corso da parte dei professionisti per la formazione di un apposito
Consorzio. Mi è stato risposto: "Non lo so, vado a verificare"
In Commissione abbiamo detto: "Visto che siamo alla fine di
ottobre e che la legge sarà pubblicata alla fine di novembre, è del
tutto inutile prevedere una legge istitutiva di tale Consorzio in
mancanza di apposite iniziative da parte dei liberi professionisti
ed è del tutto inutile accordare un finanziamento di 100 milioni,
anche se tale Consorzio viene costituito, perché c’è
solo un mese di tempo".
Noi abbiamo risposto: "Va bene, andando avanti di questo passo,
possiamo lasciare il finanziamento, così, come dice anche la legge,
lo potranno utilizzare l'anno successivo".
Questo è ciò che è stato detto in sede di Commissione, ma dopo
la presentazione della mia relazione, che era stata fatta in
funzione del disegno di legge.
Dopo aver chiesto dei chiarimenti, mi viene detto che non ci
sono iniziative, ma la Giunta vuole mantenere ugualmente l'articolo
1 e quindi la costituzione di questo Consorzio, anche se non si sa
bene con chi, visto che nessuno si è mosso.
A questo punto noi chiediamo lo stralcio dell'articolo 1 e
dell'ultima parte dell'articolo 2, nonché del punto f)
dell'articolo 7.
E' ovvio che noi voteremo contro l'articolo 1, non perché non
siamo d'accordo sulla costituzione di questo Consorzio, ma perché
non siamo d'accordo che venga inserito in questa legge, non avendo
la possibilità di essere messo in funzione.
PRESIDENTE:
Ha chiesto la parola
l’Assessore alle Finanze, Lavoyer; ne ha
facoltà.
LAVOYER (ADP):
L'iniziativa c'è, tant'è che il Consigliere
Martin era stato incaricato di seguirla. I professionisti
interessati stavano appunto aspettando l'approvazione della legge
per formare il Consorzio.
PRESIDENTE:
Ha chiesto la parola
l’Assessore ai Lavori Pubblici, Martin; ne ha
facoltà.
MARTIN (ADP):
Francamente, stupisce questa osservazione
del Consigliere Voyat, al quale forse fa un po' difetto la memoria.
Di questa legge si parla da quasi due anni, tant'è vero che nel
1988 è stata presentata un'analoga iniziativa, che poi non è andata
avanti anche perché quella legge era strutturata in maniera
diversa.
Successivamente, proprio l'allora Assessore Voyat mi incaricò di
seguire la questione per formare il Consorzio garanzia fidi
esercenti le libere professioni. Sono stati fatti numerosi incontri
ai quali hanno partecipato tutti i rappresentanti degli ordini
professionali, c'è già una bozza di statuto e da diversi mesi si
sta solo aspettando che la legge passi, in modo che la Regione dia
la propria adesione a questo Consorzio, che altrimenti non avrebbe
alcun senso. Tutti i professionisti, tutti i rappresentanti degli
ordini professionali sono quindi in attesa di questa legge per
poter costituire ufficialmente il Consorzio, che praticamente è già
operante.
Stupisce, quindi, la domanda del Consigliere Voyat, il quale
conosce benissimo queste cose, visto che lui stesso mi aveva
incaricato di seguire personalmente il problema.
Per le diverse vicissitudini che voi tutti conoscete, questa
legge è da diversi mesi all'esame delle Commissioni e del
Consiglio, mentre la Confidi tra gli esercenti le libere
professioni avrebbe potuto funzionare già da mesi.
Sul fatto poi che questa legge possa essere vistata o meno dalla
Commissione di Coordinamento, io penso che l'Assessore alle Finanze
che l'ha presentata in questo modo, cioè come l'ha ereditata dalla
Giunta precedente, senza cambiare neanche una virgola, abbia avuto
certamente la possibilità di verificare presso la Commissione di
Coordinamento se la legge potrà essere vistata o meno. So che
qualche funzionario certamente l'ha fatto.
Ho fondate speranze che questa legge possa avere il visto della
Commissione di Coordinamento e possa rispondere alle domande
presentate sia dalla categoria dei Consorzi industriali, sia dagli
altri Consorzi, perché si tratta di una legge quadro che
regolamenta una volta per sempre tutto il campo delle Confidi e
mette chiarezza sulle spese di investimento, che non dovrebbero
essere con testate dalla Commissione di Coordinamento, e non
accetta le spese di gestione, che sono sempre state giustamente
contestate dalla Commissione di Coordinamento, per quanto riguarda
le Confidi, perché non ne traggono alcun interesse. Questa legge,
invece, va in quella direzione.
PRESIDENTE:
Cerchiamo però di arrivare ad una
conclusione.
Ha chiesto la parola il Consigliere Voyat; ne ha facoltà.
VOYAT (UV):
Chiedo scusa, ma non è che mi difetti la
memoria. Io ricordo di averne parlato con l'allora Consigliere
Martin, ma mi ricordo anche che fino alla data del 25 giugno,
quando io ero Assessore, nessuno si è presentato a parlarmi di
questa iniziativa.
In questo mi conforta l'Assessore alle Finanze, il quale ha
detto: "Non ci sono iniziative". Nessuno quindi si è presentato,
almeno finché c’ero io, a dirmi: "Noi stiamo
portando avanti questa iniziativa".
L'Assessore ha detto che non ci sono iniziative...
(...Interruzione...)
... Io non lo so, ma se l'Assessore mi avesse detto: "Sì, ci
sono i contatti e perciò andiamo a formare questo Consorzio...", la
situazione sarebbe stata di versa; ma se l'Assessore mi dice: "No,
non ci sono iniziative...".
Io penso che l'Assessore ai Lavori Pubblici Martin possa dire
quello che vuole, ma io credo a quello che mi vien detto
dall'Assessore alle Finanze. Pregherei invece i due Assessori di
parlarsi, in modo che uno non mi venga a dire che certe iniziative
sono già operanti, anche se non so come faccia ad operare un
Consorzio non ancora costituito, mentre all'altro non risulta che
siano state assunte iniziative in questo senso. Chiaritevi le cose
tra voi, prima di rinfrescare la memoria di altri.
PRESIDENTE:
Assessore Lavoyer, passiamo all'articolato e
votiamolo, oppure ritiriamo il provvedimento, ma non possiamo
continuare in questo modo.
Ha chiesto la parola l'Assessore alle Finanze, Lavoyer; ne ha
facoltà.
LAVOYER (ADP):
Non so quando il Consigliere Voyat abbia
detto quelle cose in sede di Commissione, perché io non ho
assolutamente sentito quelle osservazioni mentre ero presente in
Commissione.
Nego, inoltre, di averti risposto che non c'erano iniziative in
corso in merito alla formazione del Consorzio esercenti libere
professioni. Assolutamente. Non so quindi come ti sia inventate
queste cose.
PRESIDENTE:
Passiamo all’esame
dell'articolato.
Do lettura dell’articolo 1.
CAPO I
CONSORZIO GARANZIA FIDI TRA GLI ESERCENTI LE LIBERE PROFESSIONI
IN VALLE D'AOSTA
Art. 1
(Partecipazione della Regione)
1. La Regione partecipa alla costituzione di un Consorzio
Garanzia Fidi tra esercenti le libere professioni in Valle
d'Aosta.
2. Il Presidente della Giunta regionale o, in caso di sue
assenza o impedimento, l'Assessore regionale alle Finanze, è
autorizzato a sottoscrivere gli atti necessari per l'adesione al
consorzio.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti: 31
Votanti: 18
Favorevoli: 18
Astenuti: (Agnesod, Andrione, Faval, Louvin, Marcoz, Mostacchi,
Perrin, Riccarand, Rollandin, Stévenin, Vallet, Viérin e Voyat)
Il Consiglio approva
PRESIDENTE:
Do lettura dell'articolo 2.
CAPO II
CONSORZI GARANZIA FIDI
Art. 2
(Interventi per l'abbattimento del tasso su operazioni di
investimento)
1. La Regione Valle d'Aosta che ai sensi delle leggi regionali
11 agosto 1976, n. 32 e successive modificazioni, 16 giugno 1978,
n. 22 e successive modificazioni, 16 giugno 1978, n. 23 e
successive modificazioni e 24 agosto 1982, n. 43, aderisce
rispettivamente:
a) al Consorzio Garanzia Fidi tra industriali della Valle
d'Aosta;
b) al Consorzio Garanzia Fidi fra gli albergatori della Valle
d'Aosta;
c) al Consorzio Confidi fra gli artigiani della Valle
d'Aosta;
d) al Consorzio Confidi fra commercianti della Valle
d'Aosta;
e) al Consorzio Garanzia Fidi fra gli agricoltori della Valle
d'Aosta;
interviene finanziariamente a favore di ogni singolo consorzio,
per l'abbattimento dei tassi di interesse praticati dagli istituti
di credito convenzionati per operazioni di investimento, fino ad un
massimo del 50% del tasso di riferimento stabilito dal Ministero
del Tesoro per ciascun settore.
2. Gli interventi di cui al comma 1 sono estesi al Consorzio
Garanzia Fidi tra esercenti le libere professioni in Valle
d'Aosta.
3. Si intendono operazioni di investimento ai sensi del comma
1:
a) le spese per l'acquisto - compreso il terreno -,
l'ampliamento, la ristrutturazione e l'ammodernamento di immobili
nonché le spese per l'acquisto di attrezzature, impianti, arredi e
infrastrutture, comprese quelle relative al risparmio energetico e
all'inquinamento, da destinare alle attività dei soggetti aderenti
ai consorzi;
b) le spese per l'acquisto e l'impianto delle aziende, le spese
relative alla promozione e distribuzione di prodotti aziendali
nonché le spese relative all'attività di ricerca e acquisto di
brevetti.
4. I Consorzi indicati alle lett. a), b), c), ed e) del comma 1,
nonché il Consorzio di cui al comma 2, devono presentare
all'Assessorato delle Finanze, all'inizio di ciascun esercizio un
programma degli interventi che intendono attuare, nel quale venga
specificata l'entità del finanziamento proposto per ciascun tipo di
operazione nonché un rendiconto consuntivo delle somme utilizzate
nell'esercizio precedente.
PRESIDENTE:
Ha chiesto la parola il Consigliere Voyat; ne
ha facoltà.
VOYAT (UV):
Ho chiesto la parola per dichiarare che
voteremo a favore di questo articolo, anche se il secondo comma è
direttamente collegato all'articolo 1. Naturalmente, non potendo
votare per commi, votiamo a favore dell'articolo 2 nel suo
complesso.
Votiamo a favore anche della lettera f) dell'articolo 7, della
quale avevo già parlato in precedenza, anche se dovremmo chiedere
la votazione separata per i vari punti.
PRESIDENTE:
Se nessuno chiede la parola, pongo in
votazione l'articolo 2 del quale abbiamo già dato lettura.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'articolo 3.
Art. 3
(Tasso di interesse a carico dei soggetti aderenti ai
Consorzi)
1. Il tasso di interesse a carico dei soggetti aderenti ai
Consorzi, beneficiari degli interventi di cui all'art. 2, non può
comunque essere inferiore al tasso minimo stabilito dalla
corrispondente normative statale concernente il credito
agevolato.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all’unanimità
PRESIDENTE:
Do lettura dell’articolo 4.
Art. 4
(Interventi per operazioni di consolidamento gestionale)
1. Per gli anni 1990 e 1991, al fine di consolidare lo sviluppo
della Valle d'Aosta, consentendo la prosecuzione del programma di
trasformazione delle imprese in atto, i consorzi di cui al comma 1
dell'art. 2, possono destinare una quota, non superiore al 30% del
finanziamento concesso a norma del medesimo art. 2, per operazioni
finanziarie, da realizzarsi tramite le banche convenzionate.
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'articolo 5.
Art. 5
(Controllo regionale sulla destinazione dei finanziamenti)
1. I soggetti aderenti ai consorzi, beneficiari degli interventi
di cui agli artt. 2 e 4, sono tenuti a consentire, in qualsiasi
momento, il controllo, da parte degli Assessorati regionali
competenti per materia, sulla destinazione dei finanziamenti
medesimi.
PRESIDENTE:
Se nessuno chiede la parola pongo in votazione
l'articolo 5 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell’articolo 6.
CAPO III
CONSORZIO GARANZIA FIDI TRA GLI INDUSTRIALI DELLA VALLE
D'AOSTA
Art. 6
(Interventi per l'abbattimento del tasso di interesse su
operazioni di anticipazioni su cessioni di crediti commerciali -
Factoring)
1. La Giunta regionale è autorizzata a concedere, annualmente,
un contributo al Consorzio Garanzia Fidi fra gli industriali della
Valle d'Aosta per l'abbattimento del tasso di interesse sulle
operazioni di anticipazione su cessioni di crediti commerciali
(factoring) perfezionate dalle imprese industriali aderenti al
consorzio e aventi sede in Valle d'Aosta.
2. Il contributo di cui al comma 1, fissato per il 1990 in Lire
500 milioni, è concesso in conto interessi fino al limite massimo
del 50% del tasso di riferimento fissato dal Ministero del Tesoro
per il settore dell'industria.
3. L'accreditamento del contributo è disposto a favore del
Consorzio Garanzia Fidi fra gli industriali della Valle d'Aosta per
il tramite degli istituti di credito convenzionati.
4. Il Consorzio Garanzia Fidi fra gli industriali della Valle
d'Aosta, al termine dell’esercizio 1990,- fornisce
all'Amministrazione regionale un rendiconto consuntivo recante il
numero delle operazioni agevolate, l'importo complessivo, il
contributo regionale utilizzato e l'eventuale contributo
residuo.
5. Le quote di contributo di cui al comma 1 eventualmente non
utilizzate annualmente potranno essere utilizzate dal Consorzio
Garanzia Fidi fra gli industriali della Valle d'Aosta, per le
stesse finalità, negli anni successivi.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all’unanimità
PRESIDENTE:
Do lettura dell’articolo 7.
CAPO IV
DISPOSIZIONI FINANZIARIE
Art. 7
(Finanziamenti)
1. La Giunta regionale è autorizzata, sulla base dei programmi
di intervento presentati dai Consorzi secondo quanto disposto dal
comma 4 dell'art. 2, ad erogare annualmente contributi ai consorzi
di cui ai commi 1 e 2 dell'art. 2.
2. Per l'anno 1990 i contributi di cui al comma 1 sono
determinati nei seguenti importi:
a) Consorzio Garanzia Fidi tra gli industriali della Valle
d'Aosta Lire 3.500.000.000;
b) Consorzio Garanzia Fidi tra gli albergatori della Valle
d'Aosta Lire 1.500.000.000;
c) Consorzio Garanzia Confidi tra gli artigiani della Valle
d'Aosta Lire 1.000.000.000;
d) Consorzio Garanzia Confidi tra commercianti della Valle
d'Aosta Lire 1.400.000.000;
e) Consorzio Garanzia Fidi tra gli agricoltori Lire
700.000.000;
f) Consorzio Garanzia Fidi fra esercenti le libere professioni
Lire 100.000.000.
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all’unanimità
PRESIDENTE:
Do lettura dell’articolo 8.
Art. 8
(Norme finanziarie)
1. L'onere derivante dall'applicazione della presente legge,
valutato in complessive Lire 8.200.000.000 per l'anno 1990, graverà
sui capitoli del bilancio di previsione per l'anno in corso come
specificato all'art. 9.
2. Alla copertura dell’onere di cui al comma 1 si
provvede:
a) quanto a Lire 7.000.000.000 mediante riduzione dello
stanziamento previsto al capitolo 50150 "Fondo globale per il
finanziamento di spese per ulteriori programmi di sviluppo (spese
di investimento)" del bilancio di previsione per l'anno in corso a
valere sull'apposito accantonamento iscritto all'allegato n. 8 al
bilancio stesso;
b) quanto a Lire 1.200.000.000 mediante l'iscrizione di maggiori
entrate accertate sul capitolo 00300 del bilancio di previsione per
il corrente esercizio derivanti dalla tassa di concessione della
Casa da Gioco di Saint-Vincent.
3. A decorrere dall'anno 1991 gli oneri saranno determinati con
la legge di approvazione dei relativi bilanci ai sensi dell'art. 15
della legge regionale 27 dicembre 1989, n. 90.
PRESIDENTE:
Se nessuno chiede la parola, pongo in
votazione l'articolo 8 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all’unanimità
PRESIDENTE:
Do lettura dell'articolo 9.
Art. 9
(Variazioni al bilancio)
1. Al bilancio di previsione della Regione per
l’esercizio finanziario 1990 sono apportate le
seguenti variazioni:
Parte entrata
In aumento
Cap. 00300 "Tassa di concessione della Casa da Gioco di
Saint-Vincent
£. 1.200.000.000
Parte spesa
In diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 7.000.000.000
In aumento
Cap. 24100 di nuova istituzione
"Programma regionale: 2.1.2. Codificazione: 2.1.2.4.3.5.10.32.03
"Contributo al Consorzio Garanzia Fidi tra esercenti le libere
professioni
- L.R. "
£. 100.000.000
Cap. 31405 "Contributi al Consorzio Garanzia Fidi tra gli
agricoltori della Valle d'Aosta
- L.R. 24.8.1982, n. 43"
£. 700.000.000
Cap. 36000 "Contributo al Consorzio Garanzia Fidi tra gli
industriali
- L.R. 11.8.1976, n. 32
- L.4. 16.6.1978, n. 24
- L.R. 19.ó.1984, n. 25"
£. 3.500.000.000
Cap. 36670 "Contributo al Consorzio Garanzia Fidi fra gli
artigiani della Valle d'Aosta
- L.R. 16.6.1978, n. 23
- L.R. 19.6.1984, n. 25"
£. 1.000.000.000
Cap. 36900 "Contributo al Consorzio Garanzia Fidi tra i
commercianti
- L.R. 16.6.1978, n. 25
- L.R. 19.6.1984, n. 25"
£. 1.400.000.000
Cap. 37850 "Contributo al Consorzio Garanzia Fidi tra gli
albergatori
- L.R. 16.6.1978, n. 22
- L.R. 1.6.1984, n. 19
- L.R. 2.11.1987, n. 90"
£. 1.500.000.000
Totale in aumento £. 8.200.000.000
PRESIDENTE:
Se nessuno chiede la parola, pongo in
votazione l'articolo 9 testé letto.
ESITO DELLA VOTAZIONE
Presenti, votanti e favorevoli: 31
Il Consiglio approva all’unanimità
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
