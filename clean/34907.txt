Classificazione
SPORT E TEMPO LIBERO
TRASPORTI E VIABILITÀ
Aeroporti



Oggetto del Consiglio n. 2560 del 26 luglio 2012 - Resoconto
OGGETTO N. 2560/XIII - Disegno di legge: "Interventi
regionali a sostegno del volo amatoriale".
Articolo 1
(Oggetto e finalità)
1. In considerazione dell'importanza turistica e sportiva
delle attività svolte nel territorio regionale da parte degli
aeroclub e delle principali associazioni o federazioni per il volo
amatoriale e allo scopo di favorire lo sviluppo della cultura e
della formazione aeronautica, la Regione autonoma Valle
d'Aosta/
Vallée d'Aoste disciplina, con la presente legge,
gli interventi regionali a sostegno delle predette
attività.
Articolo 2
(Tipologie degli interventi)
1. Per le finalità di cui all'articolo 1, la Regione:
a) concede un contributo annuo a titolo di concorso nelle
spese per l'organizzazione e lo svolgimento delle attività
istituzionali degli aeroclub o delle relative associazioni o
federazioni;
b) assegna eventuali spazi disponibili all'interno degli
immobili aeroportuali di sua proprietà presso l'aeroporto Corrado
Gex di Saint-Christophe, tramite atto di concessione.
2. Gli interventi di cui al comma 1 sono attuati nel rispetto
della normativa europea in materia di aiuti di Stato.
Articolo 3
(Criteri)
1. Possono beneficiare degli interventi di cui all'articolo 2
gli aeroclub, le relative associazioni o federazioni che:
a) abbiano sede operativa in Valle d'Aosta da almeno cinque
anni;
b) svolgano nel territorio regionale, da almeno cinque anni,
attività con velivoli ad ala fissa, alianti o ultraleggeri;
c) siano affiliati all'Aero Club d'Italia e riconosciuti dal
Comitato olimpico nazionale italiano (CONI), ovvero abbiano
equivalenti affiliazioni e riconoscimenti da parte di organismi
analoghi dello Stato membro di origine nell'ambito dell'Unione
europea;
d) svolgano attività aviatorie anche a favore di non
iscritti;
e) svolgano attività di formazione o addestramento;
f) non abbiano fine di lucro;
g) abbiano almeno cinquanta iscritti e tra di essi almeno un
istruttore regolarmente abilitato;
h) abbiano, in proprietà o in esercenza, la disponibilità di
almeno due aeromobili.
2. In caso di associazioni o federazioni i requisiti di cui
al comma 1 possono essere posseduti da ciascuno degli aeroclub
associati o federati.
3. Il contributo di cui all'articolo 2, comma 1, lettera a),
è assegnato annualmente all'aeroclub, all'associazione o alla
federazione che risulti maggiormente rappresentativo in relazione
ai seguenti requisiti:
a) numero di iscritti;
b) numero di dipendenti;
c) numero di aeromobili in proprietà o in esercenza;
d) investimenti effettuati nei cinque anni
precedenti.
4. Gli spazi di cui all'articolo 2, comma 1, lettera b), sono
assegnati, per periodi quinquennali, all'aeroclub, all'associazione
o alla federazione che risulti maggiormente rappresentativo in
relazione ai seguenti requisiti:
a) numero di iscritti;
b) numero di aeromobili in proprietà o in esercenza, che
devono necessariamente operare in aeroporto.
Articolo 4
(Limiti)
1. Il contributo di cui all'articolo 2, comma 1, lettera a),
è concesso fino ad un massimo di 110.000 euro e comunque non oltre
il 70 per cento dell'ammontare dei costi sostenuti nell'anno di
riferimento.
Articolo 5
(Procedure per l'ottenimento e l'erogazione dei
contributi)
1. A pena di irricevibilità, le domande per la concessione
del contributo di cui all'articolo 2, comma 1, lettera a), sono
presentate alla struttura regionale competente per la promozione
del volo amatoriale, di seguito denominata struttura competente,
entro il 31 gennaio di ciascun anno e sono redatte sulla base della
modulistica predisposta dalla medesima struttura regionale.
2. La struttura competente effettua l'istruttoria e, entro il
31 marzo di ogni anno, individua con provvedimento del dirigente
responsabile il soggetto beneficiario del contributo relativo
all'anno in corso.
3. Il 70 per cento del contributo è erogato entro il 31
maggio di ogni anno. Il saldo è erogato alla presentazione del
bilancio consuntivo e di una relazione illustrante l'attività
turistico-sportiva svolta nell'anno cui si riferisce il contributo.
Qualora tale documentazione non sia trasmessa alla struttura
competente entro il 31 luglio dell'anno successivo a quello cui si
riferisce il contributo, il soggetto beneficiario decade dal
diritto al contributo ed è inoltre tenuto alla restituzione
dell'acconto percepito, maggiorato degli interessi legali calcolati
sulla base della media ponderata del tasso ufficiale di riferimento
per il periodo in cui si è beneficiato del contributo.
Articolo 6
(Procedure per l'allocazione degli spazi all'interno degli
immobili aeroportuali)
1. Nei dodici mesi antecedenti la data di scadenza del
periodo di assegnazione di cui all'articolo 3, comma 4, la
struttura competente cura la pubblicazione, sul sito istituzionale
e nel Bollettino ufficiale della Regione, di un avviso concernente
gli spazi disponibili, le modalità di presentazione delle domande e
le condizioni di utilizzo dei suddetti spazi.
2. Sulla base dell'istruttoria condotta dalla struttura
competente, la Giunta regionale, nei sei mesi antecedenti la data
di scadenza del periodo di assegnazione di cui all'articolo 3,
comma 4, assegna gli spazi disponibili.
3. La struttura regionale competente in materia di contratti
immobiliari cura la predisposizione e la sottoscrizione degli atti
di concessione.
Articolo 7
(Obblighi del soggetto beneficiario)
1. Il soggetto beneficiario degli interventi di cui alla
presente legge è tenuto a:
a) pubblicare e tenere aggiornato un sito internet in cui
siano riportate le attività dell'aeroclub o, in caso di
associazione o federazione, degli aeroclub associati o federati, e
le relative tariffe per gli iscritti e i non iscritti;
b) mettere a disposizione, qualora necessario e salvo
compensazione delle spese effettivamente sostenute, un proprio
velivolo per le attività istituzionali dell'Amministrazione
regionale, con particolare riferimento alle attività di protezione
civile, di prefettura, di controllo fauna, di aerofotogrammetria e
di monitoraggio e di prevenzione incendi;
c) collaborare con la struttura competente al fine di
consentire gli eventuali controlli rispetto all'applicazione della
presente legge.
2. Il soggetto cui sono assegnati gli spazi all'interno degli
immobili aeroportuali è tenuto, in aggiunta agli obblighi
individuati al comma 1 e a quelli derivanti dal contratto di
concessione:
a) a rispettare le procedure per l'utilizzo dell'aeroporto e
le disposizioni emanate dal gestore aeroportuale;
b) ad effettuare, a proprie spese, la manutenzione ordinaria
dei locali;
c) ad individuare un proprio referente per i rapporti con la
Regione e con il gestore aeroportuale;
d) a dotarsi di una polizza assicurativa a tutela dei danni
nei confronti della Regione, del gestore aeroportuale e di terzi
operanti in aeroporto;
e) a mantenere, per tutta la durata della concessione, i
requisiti di cui all'articolo 3, comma 1;
f) a mettere gratuitamente a disposizione del gestore
aeroportuale i locali concessi in uso nel caso in cui siano
necessari interventi di manutenzione straordinaria,
ristrutturazione o adeguamento degli stessi.
Articolo 8
(Revoca del contributo e decadenza della concessione)
1. La perdita dei requisiti di cui all'articolo 3, comma 1,
comporta la revoca del contributo di cui all'articolo 2, comma 1,
lettera a), per l'annualità in corso e la decadenza della
concessione per gli spazi all'interno degli immobili
aeroportuali.
2. Il mancato rispetto degli obblighi di cui all'articolo 7,
comma 1, comporta, per il soggetto beneficiario del contributo di
cui all'articolo 2, comma 1, lettera a), una riduzione del 10 per
cento del contributo per l'anno in corso, da applicarsi al momento
della liquidazione del saldo. Ulteriori violazioni commesse nel
medesimo anno comportano la revoca del contributo per la medesima
annualità.
3. La revoca comporta l'obbligo di restituire, entro sessanta
giorni dalla comunicazione del relativo provvedimento, l'intero
ammontare del contributo già erogato, maggiorato degli interessi
legali riferiti al periodo intercorrente tra la data di erogazione
del contributo e la data del provvedimento di revoca, calcolati
sulla base della media ponderata del tasso ufficiale di riferimento
per tale periodo.
4. Il mancato rispetto degli obblighi di cui all'articolo 7,
commi 1 e 2, comporta, per il soggetto beneficiario degli spazi
all'interno degli immobili aeroportuali, un richiamo scritto.
Ulteriori o prolungate violazioni commesse nel medesimo quinquennio
comportano la decadenza della concessione.
5. Nel caso in cui il soggetto beneficiario sia
un'associazione o federazione tra aeroclub, le misure previste dal
presente articolo si applicano nei confronti dell'intera
associazione o federazione anche qualora il venir meno dei
requisiti o le inadempienze riscontrate siano attribuibili ad un
singolo aeroclub.
Articolo 9
(Disposizioni transitorie e finali)
1. Per l'anno 2012:
a) le domande di cui all'articolo 5, comma 1, sono presentate
alla struttura competente entro il 31 agosto;
b) la struttura competente individua il soggetto beneficiario
del contributo, ai sensi dell'articolo 5, comma 2, entro il 31
ottobre;
c) il 70 per cento del contributo è erogato, ai sensi
dell'articolo 5, comma 3, entro il 30 novembre.
2. I contratti di comodato relativi ad aviorimesse e ad altri
immobili aeroportuali, in essere alla data di entrata in vigore
della presente legge, sono prorogati fino al 31 dicembre dell'anno
successivo.
3. La Giunta regionale provvede, con propria deliberazione, a
determinare ogni ulteriore aspetto, anche procedimentale,
necessario all'applicazione della presente legge, con particolare
riferimento ai criteri di valutazione dei requisiti di cui
all'articolo 3, commi 3 e 4.
Articolo 10
(Abrogazioni)
1. Sono abrogate le seguenti disposizioni:
a) la legge regionale 3 aprile 1991, n. 14;
b) l'articolo 43 della legge regionale 15 dicembre 2003, n.
21;
c) gli articoli 40 e 41 della legge regionale 19 dicembre
2005, n. 34.
Articolo 11
(Disposizioni finanziarie)
1. L'onere derivante dall'applicazione dell'articolo 2, comma
1, lettera a), è determinato in annui euro 110.000 a decorrere
dall'anno 2012.
2. L'onere di cui al comma 1 trova copertura nel bilancio di
previsione della Regione per il triennio 2012/2014, nell'UPB
1.7.4.10 (Interventi correnti nel settore dello sport) e al suo
finanziamento si provvede mediante l'utilizzo degli stanziamenti
iscritti, nello stesso bilancio, nell'UPB 1.7.4.10 per annui euro
110.000.
3. I proventi derivanti dagli articoli 2, comma 1, lettera
b), 5, comma 3, e 8, comma 3, sono introitati nella parte I dello
stato di previsione delle entrate del bilancio della
Regione.
4. Per l'applicazione della presente legge la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere
Crétaz.
Crétaz (UV)
- Merci M. le Président.
La Regione sostiene da oltre 20 anni il settore del volo
amatoriale, disciplina che, attraverso le attività degli aeroclub,
promuove la cultura aeronautica e l'avvicinamento al volo,
richiamando numerosi appassionati da tutta Europa, con rilevanti
ricadute sulle attività turistiche e sul tessuto economico e
sociale valdostano. Negli ultimi anni il contesto è cambiato e si è
passati da un unico aeroclub operante in Valle d'Aosta ad una
realtà in cui ci sono tre soggetti riconosciuti dall'Aeroclub
d'Italia e dal CONI, così che il sistema normativo impostato nel
1991 e successivamente implementato va adeguato alla nuova
realtà.
Il disegno di legge presentato dalla Giunta regionale ridisegna
e razionalizza l'attuale quadro normativo, abrogando le diverse
disposizioni attualmente vigenti, destinate a specifici aeroclub, e
passando ad un nuovo unico testo di carattere generale, che
affronta e disciplina gli interventi di sostegno al settore
prescindendo dai singoli soggetti e dalle loro dinamiche
associative. Il tipo di sostegno fornito dalla Regione consiste in
un contributo annuo a copertura delle spese per l'organizzazione e
lo svolgimento delle attività istituzionali e nell'assegnazione
quinquennale di spazi, quali aviorimesse ed uffici, all'interno
dell'aeroporto regionale, il tutto nel rispetto della normativa
europea in materia di aiuti di Stato, come predisposto dal nuovo
testo emendato della V Commissione. La norma mantiene l'entità
degli stanziamenti attualmente in essere, pari a 110.000 euro
annui.
Il disegno di legge prevede un unico beneficiario da
individuarsi di volta in volta nel soggetto, singolo o associato,
maggiormente rappresentativo nella realtà valdostana; si tratta di
una scelta che evita la polverizzazione del contributo, che
incentiva la competitività e quindi la crescita dei soggetti
esistenti e ne disincentiva la frammentazione, nella consapevolezza
che i migliori risultati per la comunità possono essere raggiunti
laddove i vari soggetti operino in sinergia. Uno degli obiettivi
del disegno di legge è lo stimolo all'aggregazione tra gli
operatori del settore, in modo da promuovere le possibili sinergie
tra gli stessi, ma prescindendo dall'evoluzione del contesto
regionale degli aeroclub.
Passando da leggi ad hoc per specifici aeroclub ad una norma di
portata generale, è stato introdotto un procedimento di tipo
concorsuale, che prevede specifici requisiti di ammissione e
criteri di selezione. Rispetto ai requisiti di ammissione, la norma
proposta è rivolta ai soli soggetti riconosciuti dal CONI ed
affiliati all'Aeroclub d'Italia, ovvero ad analoghi organismi
dell'Unione europea, che non abbiano fine di lucro e che siano
caratterizzati da una minima "dimensione critica", richiedendo
altresì che operino da almeno cinque anni nella nostra regione, in
modo da valorizzare l'esperienza accumulata da chi vola
regolarmente tra le montagne valdostane. La legge prevede
esplicitamente anche l'ammissione di associazioni o federazioni,
così da incentivare meccanismi di aggregazione tra i vari
operatori. Nella scelta fra coloro che sono dotati dei requisiti di
ammissione, del soggetto più rappresentativo, ovvero del
beneficiario degli interventi di sostegno previsti, la norma
individua, in un'ottica di semplificazione, pochi parametri: il
numero degli iscritti e quello degli aeromobili a disposizione, il
numero dei dipendenti e gli investimenti effettuati nel quinquennio
precedente, criteri che incentivano evidentemente la crescita degli
aeroclub.
Sono improntati ai principi di semplificazione anche i
procedimenti previsti dalla norma per l'accesso agli aiuti e per la
gestione degli stessi, inclusi il controllo dei soggetti
beneficiari e gli eventuali meccanismi sanzionatori, indispensabili
per garantire la corretta ed efficiente applicazione della
norma.
Il disegno di legge prevede una disciplina transitoria, con
scadenze ravvicinate per consentire l'erogazione dei contributi già
nel 2012 e con una proroga dei contratti di comodato in essere
relativi agli hangar ed uffici presso l'aeroporto, in modo che
possano essere attivati in tempo.
Alla Giunta regionale la definizione degli aspetti
procedimentali di dettaglio, così da rendere possibile una maggiore
facilità di gestione della norma nel tempo e da consentire
eventuali future ottimizzazioni dei procedimenti.
In conclusione si tratta di un disegno di legge semplice,
composto di soli 11 articoli, ed organico, che abroga tre diverse
norme, con il quale, nei limiti individuati dalla disciplina
comunitaria e bilanciando il diritto alla non discriminazione con
l'obiettivo di valorizzare l'esperienza di chi lavora da anni sul
territorio valdostano, si fornisce un supporto concreto nei
confronti delle attività amatoriali svolte dagli appassionati del
volo, che promuovono i valori dello sport e della cultura
aeronautica e valorizzano la nostra Regione, e se ne incentiva la
crescita, nell'ambito di uno sviluppo equilibrato delle varie
attività riconducibili all'aeroporto regionale. Merci à toutes et à
tous pour votre aimable attention.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Merci M. le Président.
Il disegno di legge n. 193 ha l'indubbio merito di fissare
alcuni punti fermi, chiari, nel settore del volo amatoriale,
settore che, per le implicazioni di ordine sociale, sportivo,
economico, turistico che genera, giustifica il sostegno economico
da parte della Regione. Con questo disegno di legge, contrariamente
a quanto avveniva in passato, quando i singoli aeroclub ricevevano
dei contributi in virtù di provvedimenti specifici sulla base dello
storico, si vanno a stabilire dei criteri a cui gli aeroclub devono
conformarsi, dei criteri ben definiti che si riferiscono alla
territorialità, all'affiliazione al CONI, allo svolgimento delle
attività aviatorie, alla formazione e alla disponibilità di
aeromobili. Si tratta quindi di criteri che saranno validi per
tutti e in questo senso accogliamo con favore il sub-emendamento
proposto dall'Assessore, che meglio esplicita una norma che nella
legge era ambigua e si era prestata a qualche discussione in
commissione.
La scelta di individuare un solo soggetto beneficiario, sia esso
un singolo aeroclub o una federazione, presenta sia aspetti
positivi che aspetti negativi. Evita la dispersione delle risorse
fra una moltitudine di soggetti, permettendo una maggiore
finalizzazione del contributo e quindi un utilizzo più appropriato,
ma riteniamo che impedisca di fatto la nascita di nuove
aggregazioni che potrebbero apportare nuovi valori, diversificarsi
rispetto a quelle esistenti. Anche se l'Assessore in commissione ha
precisato che non c'è l'obbligo stretto di fusione in una
federazione, concretamente la scelta di premiare un unico soggetto
in base alle dimensioni e al numero degli iscritti, dei dipendenti
e degli aeromobili costringe i soggetti più piccoli a confluire
verso l'aggregazione con i soggetti più grandi. Questo è opportuno,
oppure no? Dipende dai punti di vista. È più facile per
l'Amministrazione regionale rapportarsi ad un unico soggetto,
tuttavia non possiamo negare che tale disposizione "ingessi" il
settore forse togliendoli anche un po' di vivacità.
Riguardo alla tipologia degli interventi, il fatto che il
contributo sia concesso in regime
de minimis
, nei limiti
della normativa vigente, ha generato forti perplessità in
commissione, poiché, secondo la versione resa da uno dei club
auditi, un'associazione sportiva senza fini di lucro non dovrebbe
essere assoggettata al regime
de minimis
. Alla richiesta
successiva di approfondimento la struttura competente non ha però
saputo dare risposte chiare e definitive, tutto è stato rimandato a
successive verifiche e nel dubbio intanto gli aeroclub sarebbero
assimilati a degli operatori economici in attesa di futuri
approfondimenti che vadano a definire meglio la questione;
naturalmente questo va a ridurre l'entità del contributo. Ci sembra
che questa procedura sia quanto meno approssimativa, perché rende
questo disegno di legge già zoppo in partenza, non saldo nei suoi
presupposti. A nostro avviso, sarebbe stato più corretto fare tutte
le verifiche in precedenza e poi, a condizioni ben definite,
licenziare il testo, perché, a seconda che il contributo venga
assoggettato o meno al regime
de minimis
, evidentemente,
l'importo annuo varia. Rimaniamo perplessi di fronte al fatto che
il club che ha sollevato in commissione questo problema sembri poi
avere accettato la formulazione del disegno di legge, formulazione
che invece non ci convince.
Riguardo poi all'assegnazione degli spazi all'interno
dell'aeroporto, ci sembra che questi dovrebbero essere
opportunamente previsti e non lasciati, come dice il disegno di
legge, all'eventuale disponibilità, come enunciato alla lettera b),
comma 1, dell'articolo 2, poiché se, come definito nelle finalità
della legge, si ritiene che il volo amatoriale abbia una valenza,
perché portatore di ricadute sportive ed economiche nella regione,
esso va opportunamente sostenuto anche attraverso l'allocazione a
titolo oneroso di spazi adeguati. Con il disegno di legge ci si
limita a provvedere il sostegno economico, sicuramente utile ed
importante anche solo a pagare le retribuzioni del personale, ma
probabilmente, per favorire realmente lo sviluppo del volo leggero,
sarebbero necessarie politiche che vadano a favorirlo, maggiori
servizi offerti agli aeroclub, delle politiche aeroportuali più
favorevoli per gli aeroclub. Attualmente sappiamo che la gestione
dell'aeroporto è alquanto criticabile, c'è la radioassistenza che
funziona solo di giorno, quando non ce n'è bisogno
praticamente...da una parte, non esiste il volo commerciale e,
dall'altra, però, quello che potrebbe essere generato dall'aeroclub
non è sufficientemente favorito. Riteniamo che bisognerebbe forse
operare con scelte più chiare e politiche che favoriscano realmente
un settore che in passato aveva delle consistenti ricadute
economiche. Sappiamo che attualmente gli stranieri sono diminuiti
notevolmente proprio a causa delle politiche aeroportuali, quindi
in questo senso invitiamo la Giunta ad operare per
favorire...affinché il nostro aeroporto torni ad acquisire
l'importanza che aveva in passato per il volo amatoriale.
Grazie.
Presidente
- La parola al Consigliere Donzel.
Donzel (PD)
- Grazie Presidente.
Sicuramente è apprezzabile lo sforzo da parte nostra - come
giudizio nostro - di procedere in modo più ordinato alla
concessione di contributi a questo settore del volo amatoriale, un
settore che per noi ha un'importanza che va al di là di quello che
può essere percepito all'esterno di volo amatoriale come uno spazio
esclusivamente ludico, oppure hobbistico. Importanti possono essere
le ricadute dello sviluppo di questo settore in ambito turistico; è
riconosciuto nell'ambiente di chi pratica il volo amatoriale che i
cieli della Valle d'Aosta si prestano in modo particolare a
praticare queste tecniche per i piloti più abili, quindi è un luogo
di notevole interesse per alcune discipline del volo amatoriale che
anche in questo si distingue: ecco l'interesse che ha un
provvedimento di tale tipo. Va rilevato però, come accennava la
collega Morelli, che, se è apprezzabile la procedura
semplificatrice per cui la Regione, anziché distribuire a pioggia
dei finanziamenti, cerca di individuare un soggetto che, per
caratteristiche, numero di iscritti, attività che svolge, è quello
da privilegiare e sostenere, sicuramente andranno introdotte o
verificate da parte dell'Assessorato le normative che i singoli
aeroclub e le federazioni si daranno, al fine che queste normative
non siano in contrasto con una libera adesione e partecipazione
nell'ambito di regole che sono quelle che qualsiasi statuto di
federazione si dà. Traduco il concetto: qualora nascano più
soggetti e qualora questi intendano associarsi, non è che la
federazione dica: "no, non voglio essere associato con te perché
non mi sei simpatico". Devono esserci norme e criteri negli statuti
delle federazioni che siano dei criteri oggettivi per
l'accoglimento o meno di un aeroclub all'interno della federazione,
altrimenti si potrebbe incorrere in quel pericolo - ci accennava la
collega Morelli - che andiamo ad una limitazione dello sviluppo
naturale dell'associazionismo locale. Ripeto: la legge questa cosa
non la indica, ma ritengo che dovrebbe essere indicata negli
statuti degli aeroclub e delle federazioni, in modo che non ci
siano norme discriminatorie per l'accesso a tali pratiche. Visto
che le federazioni, o aeroclub godono di un finanziamento
regionale, è giusto che gli statuti non contengano norme di
carattere discriminatorio.
Su alcune questioni c'è stato un dibattito vivace in
commissione, mi rallegro che su un punto, che a noi è parso ostico
nella comprensione del testo, l'Assessore abbia convenuto su un
sub-emendamento all'emendamento che avevamo presentato. Il nostro
fine principale non era quello di contestare lo spirito della
norma, ma quello di rendere una norma più leggibile al cittadino,
ovvero che la norma valdostana non consente trucchi da parte di
soggetti che non hanno i requisiti di aggregazioni con importanti
aeroclub a livello nazionale per avere i numeri per superare quelli
degli aeroclub locali. In questo caso ringrazio davvero l'Assessore
per aver accolto questa nostra preoccupazione.
Quello che invece resta un problema aperto per noi è quello che
dichiarava il relatore in premessa della sua relazione, dicendo:
"questa legge garantisce il finanziamento del passato agli
aeroclub"; se così fosse, noi non avremmo nessuna esitazione a
sostenere a spada tratta questa legge già in commissione, dove
invece ci siamo astenuti.
Il problema deriva dall'interpretazione data all'articolo 2, che
è stato emendato proprio in commissione a seguito di sollecitazione
degli stessi aeroclub; l'articolo 2 al comma 2 richiamava che il
contributo, come riportato nella relazione allegata alla legge,
faceva riferimento al
de minimis
, nel comma che è stato
introdotto si dice in modo molto più vago:
"gli interventi di
cui al comma 1 sono attuati nel rispetto della normativa europea in
materia di aiuti di Stato"
, come dire...si introduce una norma
che è pleonastica: è ovvio che bisogna rispettare la normativa
europea! Quello che non siamo riusciti a capire nel dialogo con le
strutture è se effettivamente si applica il
de minimis
,
allora tanto valeva lasciarlo scritto, o, se non si applica...si
potrebbe non applicare il
de minimis
. Perché questa
disquisizione? Perché, se si applica il
de minimis
, l'entità
della cifra erogata agli aeroclub non è più quella...
(interruzione del Presidente della Regione, fuori
microfono)
...ma qui sta il punto della situazione, abbiamo una riduzione
del finanziamento. Presidente, siamo qui per parlarci. Allora la
norma così corretta, anche cambiando la parola
de minimis
,
non cambia la sostanza. Non siamo riusciti, almeno personalmente,
nel dibattito in commissione a capire quali erano le ricadute
organizzative e di possibilità di esercitare le attività
dell'aeroclub o della Federazione di aeroclub alla luce di una
contrazione del finanziamento.
Mi rendo conto che il Presidente è a conoscenza di cose che io
non conosco, adesso che glielo sento dire in aula, mi verrebbe da
dire perché non abbiamo chiesto l'audizione del Presidente, ma,
quando chiediamo l'audizione, ci massacrano...perché il meccanismo
era: ci sono dei dipendenti, alcuni di essi ci è parso di capire
sono indispensabili per esercitare alcune attività di volo, ad
esempio dei meccanici che devono eseguire delle verifiche alle
apparecchiature di volo che sono previste dalle normative che
disciplinano il volo anche quello amatoriale...volevamo capire se
questa cosa poteva pregiudicare la retribuzione dei questi
dipendenti, che sono indispensabili per poter esercitare tali
attività. Questo è rimasto un aspetto che non abbiamo potuto
chiarire neanche con gli aeroclub competenti, perché abbiamo
ballato fra "
de minimis
sì" e "
de minimis
no" e non
abbiamo approfondito il loro budget, quanto possono implementare
tale attività, eccetera. Siccome la nostra idea era di implementare
questa attività del volo amatoriale, il fatto che tale norma riduca
le risorse messe a disposizione degli aeroclub è una cosa che non
ci fa dire che siamo contrari al 99 percento degli articoli della
legge, ma, per quanto riguarda la questione finanziaria, esprimiamo
tutte le nostre riserve che già in commissione ci hanno fatto
astenere sul provvedimento.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Brevemente per ringraziare il
relatore che ha voluto dare un'ottima rappresentazione della legge
ed altresì la commissione ed i commissari che hanno contribuito
ponendo una serie di riflessioni, che hanno portato a presentare un
disegno di legge più aderente ai bisogni della nostra comunità.
Solo un paio di riflessioni, perché probabilmente non è giusto
dire che questo tipo di formulazione, per quel che attiene i limiti
e la normativa degli aiuti di Stato, sia stato affrontato in modo
superficiale. Abbiamo presentato un disegno di legge dove veniva
indicato il
de minimis
; ora, come è accaduto per altre
situazioni - vedi gli aiuti per le piste da fondo -, dove avevamo
una certa impostazione, certi limiti e per anni abbiamo applicato
il
de minimis
, ad un certo punto la normativa europea è
evoluta ed è stato manifestato che si poteva non applicare per le
piste da fondo il
de minimis
e quindi in quella situazione
abbiamo dovuto cambiare la norma. Introducendo questo tipo di
dizione, si lascia la porta aperta, ovviamente i colleghi non hanno
avuto riscontro, ma posso dirvi che anche in virtù delle
considerazioni fatte in commissione...sono state riprese le
osservazioni fatte tempo fa e con la struttura regionale che si
occupa di aiuti di Stato, coordinata dal professor Baldi, è emerso
che ad oggi il
de minimis
è la norma di riferimento, a tal
proposito arriverà anche un'espressione di parere formale. Ripeto:
ad oggi è emerso in questa riunione, presenti anche i rappresentati
degli aeroclub che avevano espresso tale dubbio, che il
de
minimis
è il riferimento, esattamente come avevamo scritto
nella legge, però, se vi saranno delle evoluzioni più generose, si
potrà prenderle in esame, ad oggi è così.
Così come quando abbiamo parlato di radioassistenza, stante le
nostre informazioni e le autorizzazioni, la radioassistenza ha una
funzione diurna e notturna e, a meno che la collega Morelli conosca
cose che non conosco, ad oggi questa è la carta formale, tant'è che
nella conferenza dei servizi fatta solo un mese fa in presenza del
Ministro e dell'ENAC AVDA ha confermato che la procedura di
radioassistenza è funzionale sulla base delle richieste
dell'ente.
Sicuramente, collega Donzel, non abbiamo fatto questa norma per
ridurre le risorse; è vero che lei ha fatto una sommatoria dei
contributi che oggi vengono erogati, ma noi auspichiamo che, a
fronte di un processo di aggregazione, di sinergia, certi costi
generali possano anche diminuire, perché il nostro obiettivo non è
quello di aumentare le associazioni o gli aeroclub, ma è quello di
aumentare la pratica del volo non commerciale. Riteniamo che queste
sinergie possano consentire notevoli risparmi per tutte quelle
attività che sono comuni, quindi non precludere l'attività, ma
razionalizzarla ed avere un unico soggetto che attua delle economie
di scala e che può dare una mano a tale attività che tutti
riteniamo preziosa e utile.
Concludo ringraziando le strutture dell'Assessorato che hanno
lavorato su questo dossier e l'interlocuzione con i vari
aeroclub.
Presidente
- Passiamo all'esame dell'articolato nel nuovo
testo della V Commissione.
La parola al Consigliere Donzel sull'articolo 1.
Donzel (PD)
- Per dichiarazione di voto. Ringrazio
l'Assessore per aver fornito alcuni chiarimenti.
Il nostro partito ha visto bene questa operazione di individuare
un soggetto unico a cui fornire il contributo tramite procedura
concorsuale, fatto salvo - nonostante io venga da una cultura
socialista, non voglio dare lezioni di liberismo a nessuno - il
principio che non possono esservi negli statuti norme ostative a
che libere aggregazioni di cittadini possano concorrere e
partecipare a questa federazione...come dire che l'erogazione
corretta dell'Amministrazione sia gestita in modo serio da parte
della società civile. È un principio che sarebbe interessante
estendere ad altri soggetti, mi sembra che in altre leggi ci sia
questo principio in cui si affida ad un gruppo di associazioni la
gestione del denaro pubblico e queste lo amministrano senza che ci
sia dall'alto la definizione del contributo; questo principio è
valido dove non ci sono negli statuti norme ostative.
L'unico dubbio che mi rimane, l'Assessore è stato molto chiaro
su questo...il cumulo delle risorse, poi però giustamente ha
parlato di una razionalizzazione. Ora tutte queste cose dal mio
punto di vista non mi sono state chiarite dagli aeroclub, lei
magari ha avuto la possibilità di interloquire meglio con loro, ma,
dal mio punto di vista, la parola "razionalizzazione", il mettere
in ordine, è bellissima, ma alle volte ha degli effetti che non
sempre vanno nella direzione voluta. Rimane per noi su questo tema
delle risorse un'astensione.
Presidente
- Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti e votanti: 30
Favorevoli: 22
Contrari: 8
Il Consiglio approva.
Presidente
- All'articolo 3 vi è l'emendamento n. 1 del
Partito Democratico e il sub-emendamento presentato dall'Assessore
Marguerettaz e dal Consigliere Donzel a tale emendamento; do
lettura per il verbale dell'emendamento del Partito
Democratico:
Emendamento
Il comma 2 dell'articolo 3 del nuovo testo della V
Commissione è sostituito dal seguente:
"2. In caso di associazioni o federazioni, i requisiti di cui
al comma 1 devono essere posseduti interamente da almeno uno degli
aeroclub associati o federati.".
Do lettura del sub-emendamento presentato dall'Assessore
Marguerettaz e dal Consigliere Donzel:
Sub-emendamento
Il comma 2 dell'articolo 3 è sostituito dal seguente:
"2. In caso di associazioni o federazioni i requisiti di cui
al comma 1 devono essere posseduti dall'associazione o federazione
oppure da ciascuno degli aeroclub che la compongono.".
Pongo in votazione l'articolo 3 così come emendato dal
sub-emendamento soprariportato:
Articolo 3
(Criteri)
1. Possono beneficiare degli interventi di cui all'articolo 2
gli aeroclub, le relative associazioni o federazioni che:
a) abbiano sede operativa in Valle d'Aosta da almeno cinque
anni;
b) svolgano nel territorio regionale, da almeno cinque anni,
attività con velivoli ad ala fissa, alianti o ultraleggeri;
c) siano affiliati all'Aero Club d'Italia e riconosciuti dal
Comitato olimpico nazionale italiano (CONI), ovvero abbiano
equivalenti affiliazioni e riconoscimenti da parte di organismi
analoghi dello Stato membro di origine nell'ambito dell'Unione
europea;
d) svolgano attività aviatorie anche a favore di non
iscritti;
e) svolgano attività di formazione o addestramento;
f) non abbiano fine di lucro;
g) abbiano almeno cinquanta iscritti e tra di essi almeno un
istruttore regolarmente abilitato;
h) abbiano, in proprietà o in esercenza, la disponibilità di
almeno due aeromobili.
2. In caso di associazioni o federazioni, i requisiti di cui
al comma 1 devono essere posseduti dall'associazione o federazione
oppure da ciascuno degli aeroclub che la compongono.
3. Il contributo di cui all'articolo 2, comma 1, lettera a),
è assegnato annualmente all'aeroclub, all'associazione o alla
federazione che risulti maggiormente rappresentativo in relazione
ai seguenti requisiti:
a) numero di iscritti;
b) numero di dipendenti;
c) numero di aeromobili in proprietà o in esercenza;
d) investimenti effettuati nei cinque anni
precedenti.
4. Gli spazi di cui all'articolo 2, comma 1, lettera b), sono
assegnati, per periodi quinquennali, all'aeroclub, all'associazione
o alla federazione che risulti maggiormente rappresentativo in
relazione ai seguenti requisiti:
a) numero di iscritti;
b) numero di aeromobili in proprietà o in esercenza, che
devono necessariamente operare in aeroporto.
Consiglieri presenti, votanti e favorevoli: 31
Il Consiglio approva all'unanimità.
Presidente
- Articolo 4: stesso risultato. Articolo 5:
stesso risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato. Articolo 10: stesso risultato. Articolo 11: stesso
risultato.
La parola alla Consigliera Patrizia Morelli.
Morelli (ALPE)
- Merci M. le Président.
Per dichiarazione di voto. Riconosciamo a questo disegno di
legge il merito di fare chiarezza sull'allocazione di contributi
agli aeroclub, rimaniamo tuttavia perplessi riguardo alla modalità
su cui fino ad oggi non avevamo avuto le spiegazioni, che invece
all'Assessore erano note. Rimane anche l'invito a far seguire a
questo disegno di legge anche una più incisiva politica di
promozione del volo amatoriale, quindi il nostro voto sarà
un'astensione.
Presidente
- Pongo in votazione la legge nel suo
complesso:
Consiglieri presenti: 31
Votanti e favorevoli: 23
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
