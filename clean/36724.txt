Classificazione
ENTI LOCALI
FINANZA REGIONALE E LOCALE
Partecipazioni azionarie regionali



Oggetto del Consiglio n. 659 del 29 luglio 2014 - Resoconto
OGGETTO N. 659/XIV - Interpellanza: Modalità di applicazione
per gli enti locali e le società partecipate delle disposizioni in
materia di armonizzazione dei sistemi contabili di cui al D.Lgs.
118/2011.
Presidente
- Ha chiesto la parola il Consigliere
Gerandin. Prego.
Gerandin (UVP)
- Merci Président.
Questa interpellanza nasce dal fatto che in data 3 aprile del
2014, in conferenza unificata, è stata sancita l'intesa concernente
il decreto legislativo correttivo integrativo del decreto
legislativo 118 del 2011 che introduce l'armonizzazione per tutto
quello che riguarda il risanamento, il coordinamento della Finanza
Pubblica. Ora, la cosa penso preoccuperà non poco il sistema
valdostano. Perché come tutti sappiamo la Valle d'Aosta gode del
suo sistema di contabilità, soprattutto per gli Enti Locali, del
tutto particolare. Ha una contabilità che non ha nulla a che fare
con il 118 che è la contabilità dello Stato...e preoccupa che
questa Conferenza Unificata abbia dato il via libera a partire dal
1° gennaio 2015. Ora, cosa significa questo sistema di contabilità
unica? Significa...i presupposti, almeno, i motivi per cui nasce
questo è il consolidamento dei conti delle amministrazioni
pubbliche, anche ai fini del rispetto delle regole comunitarie. E
nasce con la volontà di conoscere i debiti effettivi degli enti
territoriali, nel fare pulizia nei bilanci di questi riducendo in
maniera consistente la mole dei residui, l'introduzione del
bilancio consolidato con le proprie articolazioni organizzative e i
propri enti strumentali e le proprie società controllate e
partecipate, e l'adozione dei sistemi di contabilità
economico-patrimoniale, anticipando l'orientamento comunitario in
materia di sistemi contabili pubblici. Per gli enti locali
sicuramente si tratta di un capitolo, di un mondo completamente
nuovo, completamente diverso. Anche perché, da quel poco che si
riesce a capire, perché un'altra delle cose un po' particolari è
che questo argomento è stato taciuto o comunque volutamente non
portato a conoscenza, ci risulta che siano già saliti dei
funzionari romani, però si son fatte delle riunioni tra pochi
intimi.
Il messaggio sembrava quello di dire...ne discutiamo tra di noi
poi vi diremo qualcosa. Probabilmente qualcosa è sfuggito e ha
creato non poco allarmismo, soprattutto negli enti locali. Questo
perché? Perché è stato individuato un sistema di codifica delle
voci di spesa, che hanno dei conti molto più dettagliati dei nostri
attuali fattori produttivi, da applicarsi a tutti gli enti del
comparto pubblico, enti locali e loro strumentali o partecipati,
università, sanità e altro. Questa operazione risulterà
particolarmente gravosa nel primo anno di adozione della nuova
contabilità perché, approvato il consuntivo con il vecchio sistema,
noi approveremo ancora il consuntivo con il sistema vecchio,
Consuntivo 2014...occorrerà procedere a un riaccertamento
straordinario dei residui, attivi e passivi, per spostarli con le
nuove regole negli anni in cui verrà una scadenza. È necessario
sapere cosa succederà, perché bisognerà pensare a un nuovo
software, magari lo stesso adottato dalla Regione, soprattutto se
vogliamo tenere il controllo di gestione che ci permette di
determinare dei costi, se non standard quantomeno medi. E va nel
senso anche del disegno di legge che andremo ad approvare, perché
se andremo a introdurre i costi di riferimento, i costi standard,
sarebbe veramente deleterio buttare a mare il nostro sistema che ci
ha permesso in questi anni di avere e di creare questa banca dati
che sarà propedeutica all'applicazione della nuova gestione
associata.
Questo è un quadro non molto confortante, che rischia di mandare
in tilt non solo gli enti locali, ma nella generalità tutti quelli
che hanno l'esperienza dell'attuale contabilità e che abbiano i
bilanci in ordine. Per cui non è mirato a scoprire chissà che tipo
di evasione o di...negli enti locali. Stesso ragionamento si
estende alle controllate e partecipate. Io non immagino come o con
cosa o con che spirito, con che tempistica o con che volontà questo
sistema di contabilità venga esteso alle società partecipate, alle
società controllate regionali. La mia domanda era proprio
questa...come si intende procedere? Quali sono i tempi, come si
intende approcciarsi per quello che riguarda il discorso degli enti
locali che hanno questo sistema di contabilità tutto loro? Come si
vuole approcciarsi sull'intero sistema delle controllate e
partecipate regionali?
Presidente
- Grazie Consigliere Gerandin. Ha chiesto la
parola l'Assessore Perron. Ne ha la facoltà.
Perron (UV)
- Merci Monsieur le Président.
Innanzitutto colleghi grazie per aver posto questa interpellanza
e spero di poter fare un po' di chiarezza su questo argomento.
Inizio con l'idea e la speranza di tranquillizzarla e
tranquillizzarvi, precisando che l'applicazione del bilancio
armonizzato per quello che riguarda le Regioni a Statuto speciale
non è prevista obbligatoriamente per il primo gennaio 2015, ma
molto probabilmente verrà fissata al primo gennaio 2016. Nel senso
che siamo anche su questo argomento in una fase interlocutoria con
lo Stato, in una fase di dibattito, in riferimento al quale si
ritiene che il primo gennaio 2016 per entrambe le parti sia in
qualche modo, come dire, un obiettivo sfidante, ma certamente
raggiungibile, mentre il primo gennaio 2015 non appare tecnicamente
fattibile per nessuno. Voglio sottolineare, peraltro, che la
normativa prevede, per le Regioni e le Pubbliche amministrazioni a
Statuto speciale, una specifica clausola di salvaguardia che è
contenuta nell'articolo 37 del d.lgs. 118 che lei citava e che lei
certamente conosce, non sto a elencarlo. Dalla lettura della norma,
quindi, il percorso per la definizione della data di entrata in
vigore dell'armonizzazione è quello della norma di attuazione.
Entrando nel merito, ritengo che dall'armonizzazione dei bilanci
pubblici in linea generale non si possa prescindere, per certi
aspetti non è più accettabile - faccio un ragionamento di carattere
generale - che i bilanci, come dire, di quasi ventimila pubbliche
amministrazioni italiane spesso non riescano a dialogare tra di
loro, perché in tanti casi sono prive di un linguaggio comune.
Peraltro, per quello che ci riguarda, il passaggio a un bilancio
armonizzato è già stato fatto in riferimento alle imprese private.
Questo in attuazione della quarta direttiva CEE.
Per quello che riguarda le modalità, certamente il d.lgs. 118
non affronta tutte le problematiche delle Regioni a statuto
speciale: a questo proposito le Regioni hanno già incontrato tutte
insieme, da un punto di vista tecnico, i dirigenti responsabili del
Ministero dell'economia e delle finanze e da quell'incontro è
emerso un primo documento sui principali ostacoli tecnici, non
politici, ma tecnici, che è necessario indirizzare prima
dell'adozione di nuovi sistemi. In generale, quando parliamo di
armonizzazione facciamo riferimento a sei temi, credo che lei
conoscerà: il punto primo è la previsione in aggiunta alla
contabilità finanziaria della contabilità economico-patrimoniale;
il secondo è un nuovo concetto di competenza finanziaria
"potenziata"; il terzo è il bilancio pluriennale autorizzatorio; il
quarto sono i nuovi schemi di bilancio; il quinto è il bilancio
consolidato; il sesto è il sistema di indicatori di risultato.
L'armonizzazione, quindi, non riguarda solo la struttura del
bilancio in termini di articolazioni, immissioni e programmi, un
passaggio che la Regione ha già fatto, come lei sa, nel 2010. Le
attuali strutture, ci tengo a dirlo, del nostro bilancio regionale
sono abbastanza vicine, sotto questo aspetto, a quello che sarà il
bilancio armonizzato.
Rispetto a questi sei temi, certamente il più significativo in
termini di impatto sui processi e sugli utenti interni è il punto
due, cioè il nuovo concetto di competenza finanziaria potenziata.
Questo nuovo concetto è quello guidato dalla scadenza
dell'obbligazione, anche su questo punto la nostra legge di
contabilità è già molto allineata. Questo nuovo concetto, quindi,
si ritiene avrà un impatto significativo per quello che riguarda la
registrazione dei residui, in questo caso parliamo di residui sia
attivi che passivi, che potranno essere mantenuti solo se la
scadenza è prevista nell'anno. Gli impegni, quindi, il cui
pagamento non scade nell'anno dovranno, invece, essere accantonati
in un apposito fondo. Ecco la diversità.
Con l'entrata delle nuove regole, quindi, sarà necessario
prevedere un processo di
cut-off
di determinazione dei saldi
contabili, alla data del passaggio al nuovo sistema. I saldi
contabili dovranno essere rideterminati
ex post
, in
particolare con un processo di riaccertamento straordinario dei
residui, ancora qui sia attivi che passivi. Gli uffici hanno
contezza, e stiamo lavorando su quanto dovrà avvenire; già nel 2012
e anche nel 2013 è stato costituito un gruppo di lavoro che ha
coinvolto le strutture dirigenziali dell'Assessorato e la struttura
finanza e contabilità Enti locali della presidenza della Regione,
che ha analizzato tutti gli impatti, tutte le problematiche
relative alla riforma della contabilità, sia della Regione sia
degli Enti locali valdostani. Alcuni componenti del gruppo hanno
anche partecipato a corsi di formazione organizzati dalle Regioni
Piemonte e Emilia Romagna, che sembra che su questo tema siano
particolarmente avanti.
Ancora, per trattare il tema dei rapporti con le autonomie
speciali sono stati contattati i responsabili dei servizi contabili
della Regione Friuli, della Provincia autonoma di Trento, per
verificare in che modo, in quale misura le altre speciali si stanno
attivando nei confronti delle disposizioni che sono previste
dall'armonizzazione. A giugno è stato organizzato un corso ad un
gruppo ristretto di rappresentanti degli Enti locali, nonché un
corso che ha coinvolto tutti i dirigenti e tutto il personale che
si occupa di bilancio, i cosiddetti referenti. Un corso simile è
stato organizzato anche dal Celva per tutti gli Enti locali, che si
terrà a settembre prossimo.
La Giunta, inoltre, prevedendo per un numero significativo di
dirigenti di collaborare, ha in qualche modo voluto dare un chiaro
segnale, dal nostro modo di vedere, quanto il tema
dell'armonizzazione sia un tema centrale. Il progetto, quindi, è
seguito dalle strutture del dipartimento, come le ho detto le
problematiche sono adeguatamente indirizzate e sostanzialmente ho
risposto anche alla domanda numero quattro che lei faceva. Le
partecipate: l'armonizzazione non prevede uno stravolgimento delle
metodologie di contabilità di base delle società partecipate, si
immagina che il principio di consolidamento abbia come input il
bilancio delle partecipate, come viene esattamente elaborato ora.
Ci sono, ovviamente, alcune operazioni da impostare, gli uffici
valutano meno impattante questa operazione rispetto
all'armonizzazione nel suo complesso del bilancio regionale.
Peraltro, la scadenza per il consolidamento con le partecipate è
rinviato di un anno, rispetto alla decorrenza dell'armonizzazione
complessiva del bilancio. Sul punto due l'armonizzazione delinea,
quindi, un'architettura dell'impianto contabile profondamente
modificata, questo lo riconosciamo rispetto al sistema attuale e il
piano dei conti, non è che uno degli elementi fondanti del nuovo
sistema. Altre novità riguardano i principi contabili, una nuova
gestione dei residui, lo schema di bilancio, articolato qui per
missioni e programmi per evidenziare le finalità di spesa, il
bilancio di cassa, la contabilità economico-patrimoniale, che
affiancherà la contabilità finanziaria per rilevare costi, oneri,
ricavi e proventi e il bilancio consolidato con i propri enti,
aziende, società controllate e partecipate. Con riferimento,
quindi, a tutte queste novità gli uffici stanno valutando se e in
che modo è possibile preservare tutto o parte del sistema contabile
che è in uso presso gli enti locali, sistema che non si discosta
molto da quello utilizzato nel complesso dagli enti locali del
resto d'Italia. La questione è stata affrontata in numerose
riunioni, anche da parte della Sezione contabilità del Comitato
finanza degli enti locali, costituito da un accordo tra la Regione
e il Consiglio permanente degli enti locali, che sta prendendo in
considerazione le varie ipotesi di soluzione.
Le conclusioni di tali approfondimenti, quindi, sono state
presentate anche a un funzionario della ragioneria generale dello
Stato nel corso di una visita ad Aosta, non con lo spirito che
diceva lei, di voler nascondere qualcosa, ma con uno spirito di
reciproca collaborazione con un ente sovraordinato, che credo sia
nella natura delle cose. Un ultimo aspetto a cui lei faceva
espresso riferimento: il software di supporto alla nuova
contabilità. Le strutture hanno già interessato i funzionari del
Celva, che ha tra le proprie funzioni anche quella di gestire, lei
lo sa meglio di me, e sviluppare l'esercizio in comune di sistemi
informatici, compresa la scelta, la produzione, la distribuzione di
hardware e software per poter definire quale possa essere la
soluzione migliore per gli Enti, sia sotto il profilo funzionale
che sotto il profilo economico. Per quello che riguarda il
controllo di gestione e il
bench-marking,
quindi, si stanno
mettendo in campo tutti gli sforzi possibili al fine di garantire
la prosecuzione verificando anche se e in quale modo sia possibile
collegare tali attività al nuovo sistema contabile senza cercare di
gravare troppo sull'attività di gestione della contabilità dei
comuni. Grazie.
Si dà atto che dalle ore 10,12 assume la presidenza il
Presidente Marco Viérin.
Viérin M. (Presidente)
- Grazie Assessore. La parola al
collega Gerandin.
Gerandin (UVP)
- Grazie Presidente.
Mi fa piacere che ci sia...che lei Assessore ci abbia resi
partecipi di questa fase interlocutoria con lo Stato e che forse ci
porterà a spostare a gennaio 2016. Io voglio solo dire che per
quanto riguarda la conferenza unificata, leggo perché non voglio
sbagliarmi, "pertanto le Regioni e le Province autonome esprimono
intesa allo schema decreto legislativo concernente disposizioni
integrative e correttive del decreto legislativo. Condizionano
l'accoglimento all'emendamento n.1 relativo all'ambito di
applicazione del Titolo I e del Titolo secondo".
Non mi pare che ci siano dei percorsi particolari. Io mi auguro
che le Regioni e Province autonome abbiano la forza di portare a
casa questo, me lo auguro veramente perché sarebbe un grosso guaio
per il sistema contabile. Mi risulta che il Trentino e, diciamo,
Trento e Bolzano, che forse si sono occupati del problema un
po'prima, abbiano provato a fare la voce grossa, però non so con
che, non so portando a casa cosa, con evidenti difficoltà. Per cui
la cosa non mi tranquillizza per quello che riguarda la
possibilità. Mi auguro che nel sistema globale ci sia qualcuno che
metta buon senso e si riesca a capire che di fatto questo sistema
per il 2015 è inapplicabile, non è applicabile, neanche volendo,
questa è la mia preoccupazione.
Per quello che riguarda il sistema di contabilità, Assessore,
noi, gli enti locali hanno un sistema di contabilità totalmente
diverso, non cerchiamo di confondere le idee su questo, perché la
118 e il sistema di contabilità degli enti locali è come, non so
io, la Terra e la Luna, tanto per essere chiari, per cui non c'è la
possibilità di dire "non so con quattro correzioni va bene il 118".
Noi abbiamo una contabilità dove per nostra fortuna abbiamo
semplificato tanto e tutto, le variazioni di bilancio si contano
sulle dita di una mano, abbiamo la possibilità di spendere in
maniera totalmente diversa rispetto al 118, e questo farà sì,
Assessore, - io le dico veramente di muoversi da subito, anche se
il problema dovesse essere per il 2016, affinché il nuovo software
dia la possibilità di avere una sorta di ribaltamento - di
continuare a gestire la nostra contabilità col vecchio sistema,
trovare qualcuno che faccia un ribaltamento in automatico coi
sistemi con cui dovremo rendicontare, altrimenti rischiamo
veramente di perdere un patrimonio, legato a tutta la parte di
questa contabilità analitica e a questi costi di gestione di
riferimento.
Questa è la preoccupazione, non sono così tranquillo come lei
per quello che riguarda le partecipate o le controllate. Su questo
penso che cambierà un mondo, avremo un po' finito di fare i
giochini, dove si affida magari alle partecipate per poi far
transitare solo una parte sul bilancio regionale. Fine del gioco,
fine del gioco e della partita, per cui anche su questo che ci si
muova prima, che non capiti, non ci caschi addosso la mannaia per
poi magari venire tutti assieme, come purtroppo stiamo facendo in
questo momento sul Patto di stabilità per delle responsabilità che
non sono assolutamente vostre, ci mancherebbe, però, se riusciamo
ad anticipare e prevenire, direi che è molto meglio. Grazie.
Presidente
- Grazie Consigliere. Passiamo al punto 32.1
dell'ordine del giorno.
