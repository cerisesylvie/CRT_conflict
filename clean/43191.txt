Classificazione
ISTRUZIONE PUBBLICA
Istituzioni scolastiche



Oggetto del Consiglio n. 619 del 26 maggio 2021 - Resoconto
OGGETTO N. 619/XVI - Interpellanza: "Intendimenti in merito a
un'eventuale statalizzazione dell'Istituto musicale pareggiato
della Valle d'Aosta".
Bertin (Presidente)
- Punto n. 30 dell'ordine del giorno.
Per l'illustrazione dell'interpellanza, ha chiesto la parola il
vicepresidente del Consiglio Sammaritani, ne ha facoltà.
Sammaritani (LEGA VDA) -
Parliamo ancora una volta di
Conservatorio, ma in questo caso non parliamo di questioni così
quotidiane se vogliamo di funzionamento attuale del Conservatorio o
quanto meno non immediato, ma di una questione un po' più ampia,
cioè della questione statizzazione o meno, parola che non mi piace
ma purtroppo così viene utilizzata.
La premessa è questa: abbiamo esaminato i vari interventi
normativi in materia di statizzazione degli istituti superiori di
studi musicali e delle accademie storiche, in particolare il
decreto-legge n. 50/2017 e i conseguenti decreti attuativi del MEF
e del Presidente del Consiglio dei ministri.
Richiamato anche il risultato di un referendum indetto nella
primavera del 2019 fra i docenti del nostro Conservatorio, che
ricordiamo ha natura giuridica di istituto musicale pareggiato, i
cui risultati furono a netto favore della statizzazione, rilevato
che gli interpellati non ricordano di avere avuto notizie ufficiali
o attraverso gli organi di stampa di quali siano stati gli sviluppi
della vicenda relativa alla decisione se statizzare o meno il
nostro Conservatorio e considerato il disposto del decreto
legislativo n. 136/2007 e i costi che la Regione affronta
annualmente per il funzionamento del Conservatorio regionale,
interpelliamo il Presidente della Regione, in questo caso
l'Assessore competente, per conoscere innanzitutto: "quale sia il
costo medio di un dipendente del Conservatorio regionale,
considerate anche le risorse per il fondo d'istituto, quelle per il
funzionamento amministrativo e quelle per le attività didattiche;
quale sia (se tuttora in corso) o quale sia stato l'iter, con quali
organi coinvolti, per addivenire alla scelta se statalizzare o meno
l'Istituto musicale pareggiato della Valle d'Aosta"; infine "se sia
ancora possibile procedere alla statizzazione del nostro
Conservatorio e, in caso positivo, quali siano le intenzioni
dell'attuale Giunta regionale".
Presidente -
Per la risposta, ha chiesto la parola
l'assessore Caveri.
Caveri (VdA Unie) -
So bene che ci sono alcuni al
Conservatorio che preferirebbero diventare statali, questa è una
constatazione che ho fatto in alcuni incontri e nasce da un certo
ottimismo del fatto di dire che nelle leggi che oggi si occupano
dei conservatori si prevede un conservatorio per Regione. Io per
vecchia malfidenza rispetto allo Stato sono convinto che un piccolo
Conservatorio come il nostro probabilmente non resisterebbe alla
statalizzazione, mi faccia usare l'altro termine perché
"statizzazione", com'è stato scritto nella famosa legge, è
veramente un obbrobrio.
Fatta questa premessa, io le lascerò la risposta, perché non
riesco a stare nei dieci minuti se faccio un descrittivo eccessivo
del numero di dipendenti, diciamo che oggi ci sono una cinquantina
di docenti, un direttore didattico e una decina di amministrativi.
Il costo medio dei dipendenti amministrativi è di circa 23.260
euro, il costo medio per i docenti e di 31.158 euro, il costo medio
degli oneri riflessi per entrambe le categorie è attorno ai 12.760
euro. Come capirà meglio dalle tabelle, non è possibile distinguere
fra le spese inerenti al funzionamento amministrativo e le attività
didattiche in quanto entrambe concorrono al funzionamento generale
del
Conservatoire
nel suo insieme per il conseguimento degli
obiettivi già citati. Nell'anno 2020 le spese complessive di
personale ammontano a 2.468.315 euro, le restanti spese, beni e
servizi, sono 229.166 euro. Come lei sa, al personale docente va
applicato il contratto cosiddetto "AFAM", mentre per il personale
non docente il contratto di riferimento è quello del comparto
unico.
L'iter di statalizzazione o statizzazione è stato avviato con
decreto interministeriale MIUR e MEF n. 121 del 22 febbraio 2019,
che ha previsto la presentazione delle relative domande da parte
degli istituti interessati entro 90 giorni dalla successiva
apertura della procedura telematica. La scadenza definitiva quindi
è stata 30 settembre 2019 e, previa valutazione da parte di
un'apposita commissione, l'eventuale ammissione a questa
statizzazione non oltre il 31 luglio 2020. Bisognava quindi
presentare le domande, dopodiché, entro luglio 2020, il
procedimento si chiudeva. Nello stesso periodo, ossia da aprile a
luglio 2019, con appositi atti ministeriali sono stati definiti i
criteri di riparto delle risorse destinate alla statizzazione e le
modalità operative per la presentazione delle relative domande,
nonché sono stati assegnati i primi due acconti delle previste
risorse finanziarie. Successivamente, con appositi decreti
ministeriali o direttoriali, è stato riconosciuto il saldo finale
ed è stata prevista la ripartizione. In definitiva il processo di
statizzazione è in corso ai fini delle previste valutazioni
solamente nei confronti di istituti che avevano presentato la
domanda entro il termine fisso e mai spostato del 30 settembre
2019. Per completezza si fa presente che in precedenza all'interno
del
Conservatoire
l'iter percorso per sollecitare la
statizzazione è documentato da due verbali: uno del 27 febbraio
2019, il secondo del 12 marzo 2019. I motivi per i quali si può
ritenere che i docenti del
Conservatoire
in grande
maggioranza si fossero espressi favorevolmente alla statizzazione,
come risulta da apposita riunione effettuata il 18 aprile 2019 con
la partecipazione dell'Assessore dell'epoca, del senatore Lanièce e
delle competenti strutture, sono sostanzialmente riconducibili a:
1) la mancata appartenenza a un sistema comune che potrebbe
costituire una sicurezza per i docenti, sia per l'applicazione
integrale del contratto di lavoro, anche con riferimento alla
mobilità fra conservatori; 2) alla validità dei titoli di studio;
3) la possibilità di costituire una rete con tutte le altre
istituzioni.
La preoccupazione per i contributi finanziari, in particolare
per quello del Ministero, che si aggiunge ogni anno al contributo
ordinario previsto dalla Regione, che è da ripartire unicamente a
seguito dell'avvenuta statizzazione fra gli istituti... questo
alletta molto perché si dice: "prenderemo molti più soldi, 4
milioni e mezzo", ma sono tutte fantasie, nel senso che siamo
veramente sicuri che si manterrebbe con questi numeri e con la
nostra taglia un Conservatorio in Valle d'Aosta? C'è qualcuno che
ce lo può esattamente certificare? In risposta alle suddette
preoccupazioni e come chiarito nella stessa riunione del famoso 18
aprile 2019 e richiamate anche le norme di attuazione del 2007...
io c'ero e fu transitato l'istituto musicale dell'epoca nell'area
conservatori con apposita norma di attuazione. Io ricordo, tra
l'altro, che la norma di attuazione si cambia con norma di
attuazione, non con legge ordinaria, quindi è molto dubbio il fatto
che si potesse adoperare quella legge per statalizzare perché
questo sarebbe andato contro - non lo devo dire a lei che è
avvocato - una logica di fonti del diritto, la norma di attuazione
si trova al di sopra di una legge ordinaria, perché la norma di
attuazione ci delega a tutta una serie di cose che non sto a
ricordare perché le conosciamo perfettamente.
Se noi quindi andiamo a vedere - ma lei lo vedrà dalla risposta,
ho solo tre minuti e non posso entrare troppo nei particolari -, la
logica finale è quella di dire: "esistono dei problemi che devono
essere risolti, questi problemi oggi non possono essere risolti con
la statalizzazione perché non c'è una norma che lo consenta". La
logica fu ed è ancora oggi - lei mi chiede qual è il nostro
intendimento - sottoporre all'esame della Commissione paritetica
una bozza di norma di attuazione che modifichi la norma di
attuazione n. 136/2007, assicuri la possibilità della mobilità a
favore dei docenti del
Conservatoire
a domanda naturalmente,
con passaggio nei rispettivi ruoli dei conservatori statali nel
restante territorio nazionale e in maniera corrispondente a favore
dei docenti provenienti da altre regioni che volessero venire nel
Conservatorio, previo, perché questo è previsto nella norma di
attuazione, l'accertamento della conoscenza della lingua francese e
mantenendo per tutti la completa valutazione del servizio prestato
nelle istituzioni di provenienza. Sempre che poi qualcuno li voglia
prendere i professori che vanno fuori naturalmente perché non c'è
un automatismo, ci deve essere una richiesta.
L'appartenenza - questo è l'altro aspetto della norma di
attuazione che è già pronta - del
Conservatoire
a pieno
titolo, perché questa è una giustissima preoccupazione, alla rete
dei conservatori statali anche senza l'adesione al processo di
stabilizzazione, fra l'altro, ha lo scopo di condividere i
contenuti didattici espressi a livello nazionale e di consentire al
direttore didattico di partecipare alle riunioni dei
conservatori.
In definitiva condivido naturalmente la posizione
dell'Amministrazione regionale già espressa da tutta una serie di
Assessori che mi hanno preceduto, rilevo che non vi è mai stata, né
vi è l'intenzione di rinunciare alle importanti deleghe contenute
nelle norme di attuazione, è quella, a mio avviso, la strada.
L'attuale conservatorio, pur dilaniato da lotte interne, esiste e
funziona, nonostante i ridotti numeri, docenti, personale
amministrativo e allievi, solamente grazie alle richiamate norme di
attuazione, se non avessimo fatto le norme di attuazione, noi non
avremmo il Conservatorio. Si potrebbero invece avanzare, lo ripeto,
seri dubbi sull'esistenza e sulla identità del medesimo istituto
nel caso in cui a seguito della statizzazione la competenza fosse
passata allo Stato per tutti i rischi e le limitazioni - lo vedrà
dal testo completo della mia risposta - contenuti nel decreto
interministeriale che parlava proprio di fusioni. Il rischio è che
a un certo punto si sarebbe detto: "facciamo una sede distaccata
del Conservatorio in Valle d'Aosta..." magari da Novara per dire.
Credo quindi che si debba essere molto sereni nel ritenere che la
mancata applicazione della suddetta norma e che non è stata mia
responsabilità è stata comunque una scelta giusta che va
naturalmente attenuata rispetto ai rischi che ancora ci sono di un
conservatorio troppo isolato attraverso le norme di attuazione
dello Statuto. Ciò detto, però oggi non si potrebbe procedere alla
statizzazione. Spero di essere stato chiaro, le lascio la risposta
che non stava nei dieci minuti.
Presidente -
Per la replica, la parola al collega
Sammaritani.
Sammaritani (LEGA VDA) -
La ringrazio Assessore. È un
tema credo molto importante per poi varie sfaccettature: una di
merito, cioè se sia stato bene, non sia stato bene statalizzare, ma
capisco - e uso anch'io questo termine perché l'ho usato anche
nell'interpellanza, però non mi piace "statizzare" come accennavo -
perché sono valutazioni a volte molto difficili, ci sono i pro e i
contro, quindi diventa un discorso non sempre e solo economico,
anche se non dobbiamo dimenticare che noi Regione investiamo circa
due milioni e mezzo all'anno su questo Conservatorio, quindi sono
cifre abbastanza importanti se pensiamo che per l'Università ne
spendiamo 7,2-7,3, quindi un terzo di quello che ci costa
l'Università e non è poco. Al di là di questo, per non sembrare
venali visto che non sono il collega Aggravi e mi preoccupo meno di
questi temi anche se importanti, perché queste cose qui chiaramente
le sapevo già, da buon avvocato non faccio mai una domanda di cui
non conosca la risposta, ma comunque, com'è buona regola, il
problema è un altro - e dall'interpellanza io credo che lei lo avrà
sicuramente evinto ma questo tema è altrettanto abilmente dribblato
-: come e chi ha deciso, questo è il tema importante e questo è un
tema appunto non più di merito ma di sistema, di modalità. Chi deve
decidere se il Conservatorio così come l'Università, come qualsiasi
altra cosa regionale deve rimanere regionale (faccio l'esempio dei
vigili del fuoco, ma ci sono tanti altri temi di questo genere che
hanno grandi analogie nella nostra Regione)? E con quali modalità?
E qui mi sa che la risposta è stata lacunosa, spero in quel
documento che lei mi fornirà che invece sia molto più...
(intervento di un Consigliere, fuori microfono)
...
sì, però qui noi non abbiamo visto niente di questo,
mi sembra che in questo Consesso non se ne sia parlato, se poi il
senatore Lanièce insieme all'Assessore dell'epoca in
camera
caritatis
ha deciso così, per carità, ce lo dovrà spiegare, non
c'era lei, non c'ero io, grazie a Dio, per pochi mesi anche
peraltro, quindi va bene così, ma adesso, al di là di fare i Ponzi
Pilati entrambi, io credo che questo tema invece sia molto
importante. Su questi tipi di decisioni non si può passare così a
volo d'angelo dicendo, magari a distanza di anni: "il treno è
passato", "chi ha deciso?", "mah, chi lo sa".
È un tema molto importante perché quel rischio delle fusioni,
per esempio, di cui parlava lei sì, era eventuale, ma in realtà era
già previsto proprio nei decreti attuativi che questo costituisse
un punteggio, quello, per esempio, di prevedere delle fusioni, ma
non era obbligatorio.
Per chi sta fuori facciamo una precisazione: cinquantotto
conservatori in tutta Italia, diciotto non statali dei quali
diciassette hanno chiesto di essere statalizzati e lo hanno
ottenuto. Un Conservatorio in Italia rimane non statalizzato:
quello valdostano. Per carità, poi può essere anche
atout
,
ci mancherebbe, una caratteristica particolare, ma se su diciotto
diciassette lo hanno chiesto, e lo hanno ottenuto peraltro, forse
bisognava interrogarsi in un modo un pochino più approfondito,
forse questo dibattito doveva essere fatto in altre sedi che non in
una camera riservata, non lo so. Io quindi credo sia proprio un
problema anche di sistema, di modalità con cui si decidono certe
cose, poi è chiaro che adesso, soprattutto nella posizione in cui è
lei, forse se ci fossi io, direi la stessa cosa: "è andata così,
meno male che è andata così". Io ho dei dubbi invece su questo e
quindi mi permetterà di approfondire questo tema sicuramente e
forse ne riparleremo.
